༄༅། །བང་རི་གཏེར་སྟོན་འཇའ་ཚོན་སྙིང་པོར་གནང་བའི་ལམ་ཡིག་བཞུགས་སོ།། །མགོན་པོ་འབྲི་གུང་པ་ཆེན་པོའི་རིགས་དང་ཆོས་ཀྱི་རྒྱལ་སྲིད་ཀྱི་སེང་གེའི་ཁྲི་ཆེན་པོ་ལ་དབང་བསྒྱུར་ཞིང་རྒྱལ་དབང་པདྨ་འབྱུང་གནས་གང་དེས་སྙིགས་དུས་ཀྱི་རྡོ་རྗེ་འཛིན་པར་དབང་བསྐུར་བ་སྔགས་འཆང་ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་བའི་སྡེ་ཞེས་འབོད་པའི་གཏམ༑ གཟའི་བདག་པོའི་འོད་ཟེར་གྱི་ཕྲེང་བས་སྣང་བར་བྱེད་པའི་རྒྱལ་ཁམས་སུ་འཁོད་པའི་ལུས་ཅན་སྤྱི་དང༌། ཁྱད་པར་དབུས་གཙང་ཁམས་ཀོང་སོགས་ཕྱག་ན་པདྨོའི་གདུལ་བྱར་གྱུར་པའི་ཁ་བ་ཅན་པར་གཏོགས་པའི་བླ་མ་དང་སྡེ་དཔོན་ཆེ་ཕྲ། དགོན་གནས་དང་རྫོང་དཔོན། དཔོན་རིགས་དང་རྒན་པོ། དམག་ཇག་འགྲིམ་འགྲུལ། ཀོ་གྲུ་ལྕག་འཕྲང་སྲུང་མི་ལ་སོགས་པ་འཚོ་སྲོག་གི་ལམ་ལ་གནས་པ་ཐམས་ཅད་ལ་སྤྲིངས་པ། གྲུབ་པའི་དབང་ཕྱུག་པདྨ་འབྱུང་གནས་གང་དེས་མངོན་པར་དབང་བསྐུར་ཞིང་སྙིགས་མ་ལྔ་བདོ་བའི་དུས་འདིར་གངས་ཅན་པ་དག་གི་འདྲེན་པའི་གཙོ་བོར་ཡང་

༄༅། །དག་པར་བསྔགས་པ། མྱང་བན་ཏིང་འཛིན་བཟང་པོའི་སྐྱེ་མཐའ་བང་རི་གཏེར་སྟོན་རིག་འཛིན་འཇའ་ཚོན་སྙིང་པོ་ཞེས་གྲགས་པ་འདི་ཉིད། མ་བྱོན་སངས་རྒྱས་དྲུག་པ་སེང་གེ་ཞྭ་ནག་ཅོད་པན་འཛིན་པའི་ཚུལ་དུ་བསྟན་པ་ཀརྨ་པ་ཆོས་དབྱིངས་རྡོ་རྗེ་དང༌། མགོན་པོ་འོད་དཔག་ཏུ་མེད་པ་ཉིད་ཞྭ་དམར་ཅོད་པན་འཛིན་པའི་ཟོལ་དུ་གབ་པ་དཔལ་གར་དབང་ཆོས་ཀྱི་དབང་ཕྱུག་དང༌། སྟོན་པས་བསྔགས་པའི་འདྲེན་མཆོག་དྭགས་པོ་ཟླ་འོད་གཞོན་ནུ་ཉིད་སླར་སྤྲུལ་པ་སྒམ་པོ་པ་དཔལ་མི་ཕམ་ཆོས་ཀྱི་དབང་ཕྱུག་ལ་སོགས་པ་གངས་ཅན་ལྗོངས་ཀྱི་དགེ་བའི་བཤེས་གཉེན་ཆེན་པོའི་ཡང་ཆེན་པོར་གྱུར་པ་རྣམས་ཀྱིས་བརྟགས་ཤིང་དཔྱད་ནས་ཡང་དག་པའི་ཚད་མར་དགོངས་ཏེ། མངའ་གསོལ་ཤིས་བརྗོད་མེ་ཏོག་གི་ཕྲེང་བ་ཕུལ་ཏེ༑ དབུའི་བླ་མར་བསྐུར་ཞིང་སྨིན་གྲོལ་གྱི་ལམ་མང་པོ་གསན་འདུག་པ་དང༌། ངོས་ཅག་གིས་ཀྱང་དེ་ཁོ་ན་ལྟར་བགྱིས་ཡོད་པས། ཁྱོད་རྣམས་ཀྱིས་དོན་དེ་ལྟ་བུ་ལ་ལེགས་པར་སོམས་ལ། འཁོར་བ་ལས་ཐར་བའི་རྩ་བ་ནི་དགེ་བའི་བཤེས་གཉེན་འབའ་ཞིག་ལ་ལྟོས་སོ་ཞེས་བདག་ཅག་གི་སྟོན་པ་གང་དེས་གསུངས་པའི་ཕྱིར། གཏེར་སྟོན་ཆེན་པོ་འདི་གང་དུ་བཞུགས་སམ་ཕེབས་ཀྱང་རུང༌། རང་རང་གི་དགེ་བའི་རྩ་བ་རྒྱ་ཆེན་པོ་ཡང་དག་པར་བསྐྱེད་པའི་ཕྱིར་འཚོ་ཆས། གནས་མལ། རིམ་གྲོ་ལ་སོགས་པ་ཐུགས་དང་བསྟུན་པ་དགྱེས་པའི་ཞབས་ཏོག་ཏུ་གང་འགྲོ་འབའ་ཞིག་མ་གཏོགས། ལོག་པར་རྟོག་པ་དང་ཚུལ་དང་མི་མཐུན་པའི་ལས་ལམ་གྱི་བགྱི་བ་མཐའ་དག་ཀུན་ནས་སྤོང་བར་གྱིས་ཤིག །དེ་ལྟ་བུ་ལ་འགལ་བའི་ལུས་ཅན་རྣམས་ནི་བསྟན་པ་སྲུང་བའི་དམ་ཅན་རྒྱ་མཚོ་རྣམས་ཀྱིས་སྐད་ཅིག་ལ་བསྒྲལ་བར་འགྱུར་བ་གདོན་མི་ཟ་ལ། མཐུན་པར་སྒྲུབ་པ་གང་རྣམས་འདི་ཕྱིར་བདེ་བ་རྣམས་ནི་བདེ་བར་གཤེགས་པ་རྣམས་ཀྱིས་དམ་བཅས་པའི་གཤིས་སམ་བབས་ཉིད་ཡིན་ནོ། །ཞེས་གོ་བར་བྱེད་པའི་ཡི་གེ་འཛིན་བྱེད་ཅེས་པ་མེ་ཕོ་བྱི་བ་ལོ་སྨིན་དྲུག་ཅན་གྱི་ཕྱོགས་ཕྱི་མའི་དགའ་བ་གསུམ་པ་ལ་ལུགས་གཉིས་ཀྱི་འདུན་ས་ཆེན་པོ་བྱེ་རི་སྟག་རྣམ་པར་རྩེ་བའི་གཞལ་མེད་ཁང་ཆེན་པོ་ནས་བྲིས་པའོ།།

།།མངྒ་ལཾ།། 