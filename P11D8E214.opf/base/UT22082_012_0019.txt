༄༅། །གཉེན་པོ་ལྷ་གསུམ་གྱི་དབང་དང་བསྙེན་སྒྲུབ་ལས་སྦྱོར་སོགས་ཀྱི་ཁ་སྐོང་ཚོགས་ཀྱི་འཁོར་ལོའི་ཆོ་ག་དངོས་གྲུབ་དགའ་སྟོན་བཞུགས་སོ།།

དཔལ་རྟ་མགྲིན་ལྷ་གསུམ་ལ་ཕྱག་འཚལ་ལོ། །འདིར་གཉེན་པོ་ལྷ་གསུམ་གྱི་བསྙེན་སྒྲུབ་དབང་ལས་སྦྱོར་སོགས་ཀྱི་ཚེ། ཁ་སྐོང་ཚོགས་ཀྱི་འཁོར་ལོ་བྱ་བ་ནི། ཁ་ན་མ་ཐོ་བ་མེད་པའི་ཤ་ཆང་ཟན་ལ་སོགས་པའི་བཟའ་བཏུང་གཡོས་སྦྱར་གྱི་ལོངས་སྤྱོད་སྣ་ཚོགས་པ་ཞིང་ལྤགས་སམ། གཅན་གཟན་པགས་པའི་སྟེང་དུ་བཤམ། མེ་རླུང་ཆུས་སྦྱངས་ཤིང༌། ཧྲཱིཿཧཱུྂ་ཁྲོཾ། བདག་ཉིད་དབང་ཆེན་ཕྱག་རྡོར་ཐུགས་སྲོག་ལས། །རཾ་ཡཾ་ཁཾ་ལས་མེ་རླུང་ཆུ་སྤྲོས་པས། །ཚོགས་ཀྱི་འབག་བཙོག་དྲི་མ་དངོས་འཛིན་ཆུས༑ ༑བསྲེགས་གཏོར་བཀྲུས་པས་དག་ཅིང་གཙང་བར་གྱུར། །རཾ་ཡཾ་ཁཾ། ཞེས་སྦྱངས། སྨན་མཆོད་བྲན་ལ། ཧཱུྂ་༌། རླུང་མེ་ཐོད་པའི་སྒྱེད་པུ་ལ་གནས་པའི༑ ༑བྷནྡྷ་ཡངས་པར་རྫས་རྣམས་ཤ་ལྔ་དང༌། །བདུད་རྩི་རྣམ་ལྔར་རང་རང་ས་བོན་མཚན། །ཡཾ་ལས་རླུང་གཡོས་རཾ་ལས་མེ་སྦར་བས། །ཐོད་པ་དྲོས་ཤིང་རྫས་ཁོལ་ཉེས་སྐྱོན་རྣམས། །ལྦུ་བའི་རྣམ་པར་ཕྱིར་ལུད་ཉེས་སྐྱོན་ནི། །དཀར་དམར་མདངས་ལྡན་དམ་ཚིག་བདུད་རྩིའི་སྟེང༌། །ཧཱུྂ་ཨཱཿཨོཾ་གསུམ་མཐིང་དམར་དཀར་བརྩེགས་ལས། །འོད་འཕྲོས་རྩ་གསུམ་ཞི་ཁྲོའི་བྱིན་རླབས་རྣམས། །ཡེ་ཤེས་བདུད་རྩིར་བཀུག་ནས་རྫས་ལ་བསྟིམ། །ཡིག་གསུམ་འོད་ཞུ་རྫས་དང་འདྲེས་པ་ཡིས། །ཟག་མེད་ཚོགས་རྫས་བདུད་རྩིའི་རང་བཞིན་གྱུར། །ཅེས་དང༌། ཨོཾ་ཨཱཿཧཱུྂ་ཧ་ཧོཿཧྲཱིཿ ལན་གསུམ་གྱིས་བྱིན་གྱིས་བརླབས། ཚོགས་རྫས་ནས་ཆ་གསུམ་སྤྲོས་པའི་དང་པོ་མཆོད་པ་ནི། གཏོར་མར་སྨན་རཀ་བསྒྲོན་ལ། ཧྲཱིཿཧཱུྂ་ཁྲོཾ། ཆོས་དབྱིངས་རབ་འབྱམས་ཞིང་ཁམས་ནས། །དབང་ཆེན་འབར་བ་ཁྲོ་བོའི་རྒྱལ། །གསང་བདག་ལག་ན་རྡོ་རྗེ་འཆང༌། །མཁའ་ལྡིང་འདབ་ཆགས་རྒྱལ་པོ་ཆེ། །རིགས་བཞི་ཀླུ་ཡི་འཁོར་དང་བཅས། །ཡེ་ཤེས་ཚོགས་ལ་སྤྱན་འདྲེན་གཤེགས། །ཕྱི་ནང་གསང་མཆོད་འདོད་ཡོན་ལྔ། །ཟག་མེད་ཚོགས་ཀྱི་མཆོད་པར་བཅས། །འབུལ་གྱི་བཞེས་ལ་སྒྲུབ་པ་པོར། །ཐུན་མཆོག་རིགས་ཀྱི་དངོས་གྲུབ་སྩོལ། །ཨོཾ་ཧ་ཡ་གྲཱི་བ་བཛྲ་པཱ་ཎི་ག་རུ་ཌ་ནཱ་ག་རཱ་ཛ་ས་པ་རི་ཝཱ་ར་ཨརྒྷཾ།

པུཥྤེ། དྷཱུ་པེ། ཨཱ་ལོ་ཀེ། གནྡྷེ། ནཻ་ཝི་དྱེ། ཤཔད། རཱུ་པ། ཤཔད། གནྡྷེ། ར་ས། སྤརྴེ། ཨ་མྲྀ་ཏ། མ་ཧཱ་རཀྟ། བ་ལིངྟ། ག་ཎ་ཙཀྲ་པཱུ་ཛ་པྲ་ཏཱིཙྪ་ཧོཿ ཞེས་མཆོད། བར་པ་བསྒྲོན་ལ་བསྐང་ཞིང་བཤགས་པ་ནི། ཧྲཱིཿཧཱུྂ་ཁྲོཾ། གཉེན་པོ་ལྷ་གསུམ་ཀླུ་ཡི་འཁོར་དང་བཅས། །སྔགས་འཆང་བདག་ལ་གསན་ཅིང་དགོངས་སུ་གསོལ། །འདོད་ཡོན་ཚོགས་ཀྱི་མཆོད་པ་དམ་པ་འདིས། །དབང་ཆེན་གསང་བདག་བྱ་ཁྱུང་ཀླུ་འཁོར་བཅས། །དགྱེས་པ་བསྐྱེད་ཕྱིར་ཐུགས་དམ་གཉན་པོ་བསྐང༌། །སྐོང་གྱུར་དབང་དང་དངོས་གྲུབ་བདག་ལ་སྩོལ། །བདག་ཅག་མ་རིག་འཁྲུལ་བའི་ལས་དབང་གིས། །བསྐྱེད་རྫོགས་བཟླས་བརྗོད་ལས་སྦྱོར་དམ་རྫས་སོགས། །ཆད་ལྷག་ནོར་འཁྲུལ་བརྗིད་ཉམས་འགལ་ལ་སོགས། །ནོངས་གྱུར་གང་མཆིས་གནོང་འགྱོད་སེམས་ཀྱིས་བཤགས། །ཚངས་པར་མཛོད་ལ་བཟོད་པའི་དངོས་གྲུབ་སྩོལ། །ཨོཾ་ཧ་ཡ་གྲཱི་བ་བཛྲ་པཱ་ཎི་ག་རུ་ཌ་ནཱ་ག་རཱ་ཛ་ས་མ་ཡ། མ་ནུ་པཱ་ལ་ཡ། སོགས་ཡི་གེ་བརྒྱ་པ་བཟླ། ཐ་མ་བསྒྲལ་བསྟབ་ནི། ཟན་ལིང་ཤ་ཁྲག་གིས་སྦགས་པ་དམིགས་བྱ་ཡོད་ན་དེའི་དྲི་མས་བསྣོས་པ། བྷནྡྷ་འམ། ལྕགས་སྣོད་དུ་བཞག་པར་རཀྟ་བྲན། དགུག་གཞུག་གསུམ་སོགས་བྱས་ནས། ཧྲཱིཿཧཱུྂ་ཁྲོཾ། དབང་ཆེན་འབར་བ་གསང་བའི་བདག །ཁྱུང་ཆེན་ཀླུ་ཡི་འཁོར་བཅས་རྣམས། །དྲག་པོའི་ལས་ལ་ཐུགས་དམ་བསྐུལ། །སྤྲུལ་པའི་ཕོ་ཉ་རབ་འབར་བ། །འགུགས་འཆིང་སྡོམ་མྱོས་ཚོགས་སྤྲོས་པས། །དགྲ་བགེགས་བླ་སྲོག་རྣམ་ཤེས་བཅས། །མྱུར་དུ་ཁུག་ཅིག་གཟུགས་ལ་བསྟིམ། །སྐྱོབ་པར་བྱེད་པའི་ལྷ་དང་ཕྲོལ། །གསོད་བྱེད་བཤན་པའི་ལག་ཏུ་སྤྲོད། །ཨོཾ་ཧ་ཡ་གྲཱི་བ་བཛྲ་པཱ་ཎི་ག་རུ་ཌ་ནཱ་ག་རཱ་ཛ་ས་པ་རི་ཝཱ་ར་ཨ་མུ་ཀཾ་ཤ་ཏྲཱུཾ་བཛྲ་ཨཾ་ཀུ་ཤ་ཛཿ བཛྲ་པཱ་ཤ་ཧཱུྂ། བཛྲ་སྥོ་ཊ་བཾ། བཛྲ་གྷཎྚེ་ཧོཿ ཨ་ནྲྀ་ཤག་ཕྱེ་ཡ། ཞེས་འགུགས་དབྱེ་ཕུར་ཐུན་མཚོན་ཆས་རྡེག་ཅིང༌། ཧྲཱིཿཧཱུྂ་ཁྲོཾ། གཉེན་པོ་ལྷ་གསུམ་ཀླུ་འཁོར་བཅས། །ཁྲོས་པའི་ཕོ་ཉ་བཤན་པའི་ཚོགས། །སྐར་ལྟར་འཁྲུགས་ཤིང་གློག་ལྟར་འཁྱུག

།ཐུན་ནི་ནད་མཚོན་ཐོག་སེར་ཆར། །ཕབ་པས་དགྲ་བགེགས་རྡུལ་དུ་རློག །རྡོ་རྗེ་ཕུར་བུ་རབ་སྒྲིལ་ཞིང༌། །སྙིང་ལ་བཏབ་པས་ལུས་སེམས་ཕྲལ། །རྣམ་ཤེས་དབང་ཆེན་ཐུགས་ཀར་བསྟིམ། །ཕུང་ཁམས་སྐྱེ་མཆེད་ཐལ་བར་རློག །དྲག་པོ་མཚོན་ཆའི་རྣོ་དབལ་གྱིས། །ཤ་རུས་པགས་པ་དུམ་བུར་བསྒྲལ། །དགྲ་བགེགས་ཉོན་མོངས་རྩད་ནས་ཆོད། །ཨོཾ་ཧ་ཡ་གྲཱི་བ་བཛྲ་པཱ་ཎི་ག་རུ་ཌ་ནཱ་ག་རཱ་ཛ་ཨ་མུ་ཀཾ་ཤ་ཏྲཱུཾ་ནྲྀ་ཏྲི་ཏྲིག་ནན་རྦད་ནན་བྷི་ན་ཙིཏྟ་རྦད་ནན་ཧུར་ཐུཾ་ཛཿམཱ་ར་ཡ་རྦད་སོད་ཐུན་བྷྱོ། ཞེས་བསྒྲལ་གཏོར་མར་བསྟབས་ལ་ཚོགས་རྫས་དང་སྨན་རཀ་བསྒྲོན་ལ། ཧྲཱིཿཧཱུྂ་ཁྲོཾ། དབང་ཆེན་འབར་བ་ཞལ་གདོངས་ཤིག །གསང་བདག་དྲེགས་པ་ཞལ་གདོངས་ཤིག །མཁའ་ལྡིང་རྒྱལ་པོ་ཞལ་གདོངས་ཤིག །འཁོར་གྱི་ཀླུ་རྣམས་ཞལ་གདོངས་ཤིག །དགྲ་བགེགས་བསྒྲལ་བའི་ཤ་ཁྲག་རུས། །རྐང་ཀླད་ནང་ཁྲོལ་ཁུ་བ་ཞག །ཕུང་པོ་ཁམས་དང་སྐྱེ་མཆེད་བཅས༑ ༑ཞལ་དུ་བསྟབ་བོ་ཁ་རཾ་ཁཱ་ཧི། །མགུལ་དུ་བསྒྲིལ་ལོ་ཨཱ་ར་ལི། །དབྱིངས་སུ་བསྟིམ་མོ་ས་མ་ཡ། །བཞེས་ཤིག་ལྷག་མ་མེད་པར་མཛོད། །རྣམ་ཤེས་བདེ་ཆེན་གནས་སུ་དྲོངས། །ཚེ་དཔལ་རྣལ་འབྱོར་བདག་ལ་བསྟིམ། །འདོད་པའི་འབྲས་བུ་འགྲུབ་པར་མཛོད། །ཨོཾ་ཧ་ཡ་གྲཱི་བ་བཛྲ་པཱ་ཎི་ག་རུ་ཌ་ནཱ་ག་རཱ་ཛ་ས་པ་རི་ཝཱ་ར་ཨ་མུ་ཀཾ་ཤ་ཏྲཱུཾ་མ་ཧཱ་མཾ་ས་ལ་ཁཱ་ཧི། མ་ཧཱ་རཀྟ་ལ་ཁཱ་ཧི། མ་ཧཱ་ཀེཾ་ནི་རི་ཏི་ལ་ཁཱ་ཧི། མ་ཧཱ་ཙིཏྟ་ལ་ཁཱ་ཧི། མ་ཧཱ་གོ་རོ་ཙ་ན་ལ་ཁཱ་ཧི། མ་ཧཱ་བ་སུ་ཏ་ལ་ཁཱ་ཧི། མ་ཧཱ་སྐནྡྷ་ལ་ཁཱ་ཧི། མ་ཧཱ་དྷཱ་ཏུ་ལ་ཁཱ་ཧི། མ་ཧཱ་སྲོག་ཨཱཛྙཱ་ལ་ཁཱ་ཧི། མ་ཧཱ་ཨ་མྲྀ་ཏ་ལ་ཁཱ་ཧི། མ་ཧཱ་རཀྟ་ལ་ཁཱ་ཧི། མ་ཧཱ་བ་ལིངྟ་ལ་ཁཱ་ཧི། མ་ཧཱ་ག་ཎ་ཙཀྲ་ལ་ཁཱ་ཧི། མ་ཧཱ་སརྦ་པཱུ་ཛཿ ཞེས་བསྟབ། ཚོགས་ལ་ལོངས་སྤྱད། ལྷག་མ་བསྡུས་སྨན་རཀ་བྲན། གཙོ་བོས་ཆང་གི་ཁ་ཕྲུ་འབར་བའི་ཕྱག་རྒྱའི་དབུས་ནས་བཏབ་ལ། ཨོཾ་ཨ་ཀཱ་རོ་མུ་ཁཾ་སོགས་ལན་གསུམ་གྱིས་བྱིན་གྱིས་བརླབས།

ཧྲཱིཿཧཱུྂ་ཁྲོཾ་ཧ་ཡ་གྲཱི་བ་བཛྲ་པཱ་ཎི་ག་རུ་ཌ་ནཱ་ག་རཱ་ཛ་ས་པ་རི་ཝཱ་ར་ག་ཎ་ཙཀྲ་ཨུཙྪིཥྚ་པ་ཏི་སརྦ་ཛ་ཛཿཧྲིཾ་ཧྲཱིཾ་ཨཱ་གཙྪ་ཡཱ་མི། ཞེས་ལྷག་མར་དབང་བ་རྣམས་བཀུག་ལ། ཧྲཱིཿཧཱུྂ་ཁྲོཾ། ཕུད་དང་ཚོགས་དང་ལྷག་མའི་བདག །ལྷ་དང་སྔགས་འཆང་ཕོ་ཉ་གསུམ། །ཀུན་རྫོབ་ལྟར་སྣང་ཐ་དད་ཀྱང༌། །ཆོས་ཉིད་དོན་ལ་དབྱིངས་སུ་གཅིག །གཉེན་པོ་ལྷ་གསུམ་ཀླུ་ཡི་འཁོར། །བཅས་པའི་བཀའ་ཉན་ལྷག་སྡུད་ཚོགས། །མ་སྲིང་མཁའ་འགྲོ་ཤུགས་འགྲོ་དང༌། །ཤ་ཟ་སྡེ་བརྒྱད་འབྱུང་པོའི་ཚོགས། །འདིར་གཤེགས་དཔལ་ཆེན་ཕ་འབབ་ནི། །ཚོགས་ཀྱི་ལྷག་མ་སྨན་རཀ་དང༌། །འདོད་ཡོན་བཅས་པ་འདི་འབུལ་གྱི། །ལོངས་ཤིག་ཁྱེར་ཅིག་བཟུང་བར་མཛོད། །ཟོ་ཞིག་འཐུང་ཞིག་ཚིམ་པར་མཛོད། །དཔལ་གྱི་བཀའ་ལུང་དམ་བསྒྲགས་བཞིན། །སྔགས་འཆང་བདག་གི་བར་ཆད་སོལ། །མཐུན་རྐྱེན་ཚེ་བསོད་ལོངས་སྤྱོད་སྤེལ། །གནོད་བྱེད་དགྲ་བགེགས་རྡུལ་དུ་རློགས། །བཅོལ་བའི་ལས་ཀུན་འགྲུབ་པར་མཛོད། །ཨོཾ་ཧ་ཡ་གྲཱི་བ་བཛྲ་པཱ་ཎི་ག་རུ་ཌ་ནཱ་ག་རཱ་ཛ་ས་པ་རི་ཝཱ་ར་ག་ཎ་ཙཀྲ་ཨུཙྪིཥྚ་པཏི་གྲྀཧྞ་བྷུཉྫ་ཐ་པི་བ་ཐ་ཁ་ཁ་ཁཱ་ཧི་ཁཱ་ཧི། ཞེས་སྒྲུབ་པ་ཡིན་ན་གཏོར་མའི་ཞོལ་དཀྱིལ་འཁོར་འགྲམ་དུ་འབུལ། སྐབས་གཞན་དུ་ན་གཙང་སར་འབུལ་ལོ། །ཞེས་པ་འདིའང་གཞུང་གི་དབང་ཆོག་གི་མཇུག་ཏུ་དགའ་བ་བསྒོམ་ཞིང་ཚོགས་ལ་སྤྱད། ཅེས་ཚོགས་ཀྱི་དགའ་སྟོན་བྱ་བར་གསུངས་ནས། དེའི་ཆོ་ག་མ་གསུངས་པས་དེ་དག་ཁ་སྐོང་བའི་སླད་དུ། གཞན་ཡང་བསྙེན་སྒྲུབ་ལས་སྦྱོར་སོགས་ཀྱི་སྐབས་ཀྱང་ཉེ་བར་མཁོ་བའི་ཕྱིར་འབྲི་གུང་པ་ཤཱཀྱའི་དགེ་སློང་སྔགས་འཆང་ཆོས་ཀྱི་གྲགས་པས། ལྕགས་སྟག་ཟླ་བ་བཅུ་པའི་ཉེར་གཉིས་ལ། སྲ་བརྟན་རྡོ་རྗེའི་གནས་མཆོག་རྩེ་བ་གཞིས་ཀར་བྲིས་པའོ།། །།སརྦ་མངྒ་ལཾ།།