༄༅། །ར་ཁྱིམ་ཀླུ་བཙན་གྱི་གསོལ་མཆོད་བསྡུས་པ་བཞུགས་སོ།། 

།བླ་མ་དང་ནི་ལྷག་པའི་ལྷར། །གུས་བཏུད་ཀླུ་བཙན་འདི་ལྟར་གསོལ། །གང་དུ་དགོས་པའི་གཏོར་མཆོད་སྤྱན་གཟིགས་སོགས་མཐོང་རྒྱུད་ལྟར་བྱའོ༑ ༑སྔགས་དྲུག་ཕྱག་རྒྱ་དྲུག་ལ་སོགས་པས་བྱིན་གྱིས་བརླབས་ལ་རོལ་མོའི་སྒྲ་དང་སྤོས་ཀྱི་དུད་པ་སོགས་དང་བཅས་པས་འདི་སྐད་དོ། །ཧྲཱིཿ ཕྱོགས་བཅུ་དུས་བཞིའི་རྒྱལ་བ་ཀུན་གྱི་དངོས༑ ༑འཁོར་འདས་ཡོངས་ལ་དབང་སྒྱུར་པདྨ་རྒྱལ། །སྣང་སྲིད་དྲེགས་པ་ཀུན་གྱི་སྲོག་སྙིང་བདག །རང་བྱུང་ཐོད་ཕྲེང་རྩལ་ལ་ཕྱག་འཚལ་ལོ༑ ༑བསྭ། འདི་ནས་ཉི་མ་བྱང་ཤར་ཕ་གི་ན། །གྲུབ་དབང་པདྨའི་བཀའ་སྡོད་ཀླུ་བཙན་རྗེ། །སྐུ་མཁར་འབར་བ་དུར་ཁྲོད་ཡོ་བྱད་ཚོགས། །བམ་ཆེན་གསར་རྙིང་ཁྲག་ཞག་རྒྱ་མཚོ་འཁྱིལ། །གཅན་གཟན་འདབ་ཆགས་གདུག་པའི་ཚོགས་ཀྱིས་བསྐོར། །ལྗོན་ཤིང་བྲག་དང་ཆུ་མཚོ་རབ་ཏུ་གཏམས༑ ༑མི་རོ་རྟ་རོའི་ཁྲི་ལ་ཀླུ་བཙན་རྗེ། །མེ་ཡི་མདོག་འདྲ་དར་དམར་འཇོ་བེར་ཅན། །ཁྲོ་རྔམ་རབ་བརྗིད་རལ་པ་དམར་སེར་འཕྱོ། །གཡས༌།གཡོན་མདུང་དམར་བཙན་ཞགས་དགྲ་ལ་འདེབས། །རྟ་དམར་ཞོན་ཞིང་སྦྲུལ་དང་ཅེ་སྤྱང་བསྐོར། །བླ་མ་མི་དཔོན་སྔགས་ནག་གླང་དམར་དང༌། །སྦྲུལ་ནག་སྤྲེའུ་དམར་ལ་སོགས་ཡ་མ་ཟུང༌། །ཀུན་ཏུ་རྫུ་ཞིང་སྤྲུལ་པ་སྣ་ཚོགས་སྟོན། །འཁོར་གྱི་ཕོ་ཉ་ལྷ་བཙན་འབྲུག་སྦྲུལ་དང༌༑ ༑སྦལ་ནག་མགོ་ཅན་མི་སྡུག་དྲེགས་པས་བསྐོར། །སྒོ་སྲུང་ཕྱི་ནང་ལྕགས་གདོང་ཕུར་པ་དང༌། །རྡོ་རྗེ་འབར་བ་རང་རང་འཁོར་དང་བཅས། །ལས་བྱེད་འབར་བ་དུང་སྐྱོང་བསམ་འགྲུབ་དང༌། །འཇིག་རྟེན་ལ་སོགས་དྲེགས་པའི་ཚོགས་གྱིས་བསྐོར། །གནས་འདིར་སྤྱན་འདྲེན་ད་ལྟ་མྱུར་དུ་གཤེགས༑ ༑མཐུན་པའི་གདན་ལ་དགྱེས་པར་བཞུགས་ནས་ཀྱང༌། །སྣ་ཚོགས་རིན་ཆེན་དར་ཟབ་གོ་མཚོན་དང༌། །སྟག་གཟིགས་དོམ་དྲེད་ཅེ་སྤྱང་རྟ་དང་ཁྱི། །གཡག་ལུག་ར་དང་སྲོག་ཆགས་དུ་མར་བཅས། །སྨན་འབྲུ་དཀར་དམར་ཤ་ཁྲག་རུས་པའི་ཚོགས། །སྨན་རཀ་གཏོར་མ་ཚོགས་དང་ཕྱེ་མར་བསང༌། །འདོད་ཡོན་སྣ་ཚོགས་ནམ་མཁའ་དང་མཉམ་པ། །དངོས་འབྱོར་ཡིད་སྤྲུལ་ཀླུ་བཙན་འཁོར་བཅས་ལ། །དང་བས་འབུལ་གྱི་དགྱེས་པར་བཞེས་ནས་ཀྱང༌། །ཚིམ་ཞིང་དགའ་མགུ་རང་བས་འདི་སྣོམ་ལ། །སྔོན་ཚེ་སློབ་དཔོན་ཆེན་པོ་པདྨ་དང༌། །སྤྲུལ་སྐུ་བསམ་གཏན་རྡོ་རྗེའི་བཀའ་བཞིན་དུ། །སངས་རྒྱས་བསྟན་སྲུང་དཀོན་མཆོག་དབུ་འཕང་བསྟོད། །དགེ་འདུན་སྡེ་སྐྱོང་ཆོས་ལྡན་དོན་ཀུན་སྒྲུབ།

།བདག་ཅག་དཔོན་སློབ་སྲུང་ཞིང་སྐྱོབ་པ་དང༌། །ནད་གདོན་ཉེར་འཚེ་དགྲ་བགེགས་མ་ལུས་ཆོམ། །ཚེ་དང་བསོད་ནམས་དཔལ་འབྱོར་ལོངས་སྤྱོད་སོགས༑ ༑མཐུན་ཕྱོགས་ཡར་གྱི་ངོ་ལྟར་རབ་ཏུ་སྤེལ། །གང་བཅོལ་ལས་རྣམས་མྱུར་དུ་འགྲུབ་པར་མཛོད། །ཅེས་གཏོར་མ་གཙང་སར་ཕུལ། ཤིས་བརྗོད་སོགས་བྱའོ། དེ་ལྟར་ར་ཁྱིམ་ཀླུ་བཙན་གྱི་གསོལ་མཆོད་མདོར་བསྡུས་འདིའང༌། དགེ་སློང་ཀ་བཅུ་པ་ངག་དབང་ཕུན་ཚོགས་ཀྱིས་བསྐུལ་ངོར། འབྲི་གུང་པ་ཤཱཀྱའི་དགེ་སློང་ཆོས་ཀྱི་གྲགས་པས་རྩེ་བ་གཞིས་ཀར་བྲིས་པའོ།། །།སརྦ་མངྒ་ལཾ།།