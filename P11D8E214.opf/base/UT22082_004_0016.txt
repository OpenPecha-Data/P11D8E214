 ༄༅། །ཆོས་རྗེའི་དགེ་བསྙེན་ཆེན་པོ་བཞིའི་གསོལ་ཁ་བཞུགས་སོ།།

བླ་མ་དང་ནི་ལྷག་པའི་ལྷར། །གུས་བཏུད་མགོན་པོ་འབྲི་གུང་པའི། །བསྟན་སྲུང་དགེ་བསྙེན་ཆེན་པོ་བཞིའི། །གསོལ་མཆོད་བསྟན་པའི་བཙས་སུ་བྲི། །གཞི་མ་དཀར་གཙང་གི་སྟེང་དུ་འབྲུ་དཀར་གཅལ་དུ་བཀྲམ་པའི་དབུས་རིན་པོ་ཆེའི་སྣོད་གས་ཆག་མེད་པའི་ནང་དུ་ལྷ་བཤོས་དཀར་ཟླུམ་དང༌། བཙན་བཤོས་དམར་པོ་ཟུར་གསུམ། ཀླུ་བཤོས་དཀར་ཟླུམ་སྦྲུལ་གྱིས་དཀྲིས་པ། སྨན་བཤོས་དཀར་ཟླུམ་བུ་པང་གི་རྣམ་པ་ཅན་རྣམས་དཀར་དམར་གྱིས་བརྒྱན་པའི་མཐར། །གཡག་ལུག་ར་གསུམ། མཐེབ་སྐྱུ། རིལ་བུ། ཀོང་བུ། ཆང་བུ་རྣམས་བཅུ་ཕྲག་ཡན་ཆད་ཀྱིས་བསྐོར་བ་བཤམས། དེ་དག་གི་མདུན་དུ་རིན་པོ་ཆེའི་སྣོད་དུ། ཕུད་གཙང་ལ་གསེར་དངུལ་ཟངས་ལྕགས་ཀྱིས་སྦགས་པའི་གསེར་སྐྱེམས་དང༌། ཇ་ཆང༌། འོ་མ། ཁྲག་རྣམས་སྣོད་སོ་སོར་བཤམས་པའི་མདུན་དུ་མཆོད་པ་ཇི་ལྟར་འབྱོར་བའང་བཤམས། སྒྲུབ་པོ་སྟན་བདེ་བར་འཁོད་ཅིང༌། ཡི་དམ་ལྷའི་ང་རྒྱལ་ལ་གནས་པས་གཏོར་མཆོད་རྣམས། རཾ་ཡཾ་ཁཾ་གིས་དངོས་འཛིན་མ་དག་པའི་ཉེས་སྐྱོན་ཐམས་ཅད་བསྲེགས་གཏོར་བཀྲུས། བྷྲཱུཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མཆོད་ངོ་བོ་དག་ཅིང་རྨད་དུ་བྱུང་བ་འདོད་ཡོན་ལྔའི་རང་བཞིན་ཅན་ལྷ་བཙན་ཀླུ་སྨན་འཁོར་བཅས་དགྱེས་དགུ་བསྐྱེད་པའི་མཐུན་རྫས་དྭངས་ཤིང་ཐོགས་པ་མེད་པར་གྱུར། ཨོཾ་ཨཱཿ་ཧཱུྂ། ཨོཾ་གྱིས་གཏོར་མའི་དྲི་མ་སྦྱངས། ཨཱཿཡིག་གིས་རྒྱ་མཚོ་ལྟ་བུར་སྤེལ། ཧཱུྂ་གིས་བདུད་རྩིའི་རང་བཞིན་དུ་བསྒྱུར། ཧ་ཧོཿཧྲཱིཿས་སྦྱངས་སྤེལ་སྦར་བའི་འདོད་ཡོན་ནམ་མཁའི་ཁམས་ཐམས་ཅད་ཀུན་ནས་གང་བར་གྱུར་པར་བསམ། ཨོཾ་ཨཱཿཧཱུྂ་ཧ་ཧོཿཧྲཱིཿ ལན་གསུམ་དང༌། ཨོཾ་སརྦ་བིདྱཱ་པཱུ་ར་པཱུ་ར་སུ་ར་སུ་ར་ཨཱ་ཝརྟ་ཡ་ཨ་ཝརྟ་ཡ་ཧོཿབཛྲ་སྥ་ར་ཎ་ཁཾ། ཞེས་བྱིན་གྱིས་བརླབས། རང་ཡི་དམ་དུ་གསལ་བའི་ཐུགས་ཀ་ནས་ལྕགས་ཀྱུ་ལྟ་བུའི་འོད་ཟེར་ཛཿཡིག་དམར་པོས་མཚན་པ་རང་རང་གི་གནས་སུ་འཕྲོས་པས། ཆོས་རྗེའི་དགེ་བསྙེན་ཆེན་པོ་ལྷ་བཙན་ཀླུ་སྨན་རང་འཁོར་དཔུང་སྡེའི་ཚོགས་དང་བཅས་པ་མདུན་གྱི་ནམ་མཁར་སྐད་ཅིག་གིས་སྤྱན་དྲངས།

བཛྲ་ས་མཱ་ཛཿ ཞེས་རོལ་མོ་དབྱངས་དང་བཅས་པས། ཀྱེ། ཤཱཀྱའི་བསྟན་ལ་ཤཱཀྱའི་རྒྱལ་པོ་མཆོག །འཕགས་པའི་ཡུལ་དུ་ནཱ་གརྫུ་ན་ཞེས། །གངས་རིའི་ཁྲོད་འདིར་མགོན་པོ་འབྲི་གུང་པའི། །བསྟན་སྲུང་དགེ་བསྙེན་ཆེ་བཞི་སྤྱན་འདྲེན་ནོ། །གཞུ་འགྲུང་ལྷ་ལུང་ཕུ་གསུམ་ས་འཛིན་རྩེར། །གངས་དཀར་ཤེལ་གྱི་ཁང་བཟང་ན་བུན་གྱི། །ལྷབ་ལྷུབ་ཅོད་པན་ངོམ་པའི་ཕོ་བྲང་ནས། །ལྷ་ཆེན་བར་ལྷ་འཁོར་བཅས་གནས་འདིར་གཤེགས། །འདི་ནས་ཤར་ཕྱོགས་གཡའ་སྤང་སྟུགས་པོའི་དབུས། །ནམ་མཁར་བསྲེག་ཟ་འཕྱོ་འདྲའི་བྲག་གི་རྫོང༌། །སྣ་ཚོགས་རྐང་འཐུང་ཉེར་བཀྲའི་ཕོ་བྲང་ནས། སོག་ར་བཙན་འཁོར་བཅས་པ་གནས་འདིར་གཤེགས། །སྨན་ལྗོངས་རྩི་ཤིང་སྣ་ཚོགས་བཀྲ་བའི་དབུས། །གནམ་སྔོན་ཐང་ལ་ལྷགས་པ་ལ་འཁུ་བའི༑ ༑དུག་ཅན་མཐའ་བྲལ་འཇིང་ཟབ་ཕོ་བྲང་ནས། །ཆུ་འཕན་ཀླུ་ཡི་འཁོར་བཅས་གནས་འདིར་གཤེགས། །གྲུབ་དབང་པདྨའི་དྲག་པོའི་གནས་ཀྱི་གཙོ། །བྲག་དཀར་དུང་སེང་མཁའ་ལ་འཕྱོ་འདྲའི་བདག །ཆོས་དང་ནོར་གཏེར་དུ་མའི་སྲུང་མ་ཆེ། །ཏི་སྒྲོ་སྨན་གྱི་ཚོགས་བཅས་གནས་འདིར་གཤེགས། །གཞན་ཡང་ཙོག་སྣའི་རྣམ་རྒྱལ་དཀར་པོ་སོགས། །འབྲི་གདན་ཆོས་ཕྱུག་ཀླུང་སོགས་གཞི་ཡི་བདག །གཉུག་མར་གནས་པའི་གནས་བདག་གཞི་བདག་ཀུན། །མཆོད་གཏོར་བཞེས་སླད་གནས་འདིར་གཤེགས་སུ་གསོལ། །བཛྲ་ས་མཱ་ཛཿ ཞེས་སྤྱན་དྲངས། ཀྱེ༑ རིན་ཆེན་ལས་གྲུབ་ཕོ་བྲང་ཉམས་རེ་དགའ། །མཆོད་གཏོར་གསེར་སྐྱེམས་འདོད་ཡོན་བག་རེ་དྲོ། །རྣལ་འབྱོར་བརྩེ་གདུང་ལྷག་བསམ་དམ་རེ་གཙང༌། །དགེ་བསྙེན་སྲུང་མ་འཁོར་བཅས་བརྗིད་རེ་ཆགས། །སྣ་ཚོགས་དར་ཟབ་རིན་ཆེན་གདན་ཡངས་པར། །མི་གཡོ་དགྱེས་ཤིང་བརྟན་པར་བཞུགས་སུ་གསོལ། །ས་མ་ཡ་ཏིཥྛ་ལྷན། ཧོཿ སྔོན་ཚེ་རྡོ་རྗེ་འཆང་དབང་བཀའ༑ ༑བར་དུ་སློབ་དཔོན་པདྨའི་ལུང༌། །ཐ་མར་མགོན་པོ་འབྲི་གུང་པས། །ཨུ་པ་སི་ཀའི་བཀའ་དྲིན་སྩལ། །དེ་ཚེ་ལྷ་བཙན་ཀླུ་སྨན་ནི། །རང་འཁོར་བཅས་པས་ཁས་བླངས་ཤིང༌། །དམ་བཅས་དོན་དེ་དྲན་པར་མཛོད། །བདག་ཀྱང་དམ་ལས་མི་འདའ་སྟེ། །རྟག་ཏུ་ཁྱོད་རྣམས་གསོལ་མཆོད་བགྱིད། །ཁྱོད་རྣམས་དམ་ལས་མ་འདའ་བར། །སྙིང་པོའི་བསྟན་པ་བསྲུང་བར་མཛོད༑ ༑གལ་ཏེ་དམ་ལས་ཁྱོད་འདས་ན། །བཀའ་དང་འགལ་བའི་ཆད་པ་ནི། །གནམ་ལྕགས་རྡོ་རྗེའི་མཚོན་ཆ་ཡིས། །ཁྱོད་ཀྱི་མགོ་དང་སྙིང་བཀས་ནས། །རྡོ་རྗེ་དམྱལ་བར་སྲེག་པར་བྱེད༑ ༑དེ་བས་དམ་སྲུང་ཕྲིན་ལས་སྒྲུབས། །ས་མ་ཡ་ཨ་མྲྀ་ཏ་ཁཱ་ཧི་ན་རཀྐན། །ཞེས་དམ་ལ་བཞག

།ཀྱེ། ལྷ་བཙན་ཀླུ་སྨན་དང་བཅས་པའི། །དགེ་བསྙེན་རྣམ་བཞི་འཁོར་དང་བཅས། །སོ་སོར་དགྱེས་སྐོང་མཆོད་པའི་རྫས། །ཡན་ལག་བརྒྱད་ལྡན་ཨརྒྷཾ་གཏམས། །དྲི་བཟང་ཆབ་ཀྱི་ཞབས་བསིལ་དང༌། །ཆུ་དང་ཐང་སྐྱེས་མེ་ཏོག་བཀྲ། །སྦྱར་དང་རང་བྱུང་བདུག་སྤོས་འཐུལ༑ ༑མུན་སེལ་མར་མེ་མདངས་དང་ལྡན། །སྣ་ཚོགས་སྤོས་ཀྱི་དྲི་ཆབ་དང༌། །རོ་བརྒྱ་ལྡན་པ་ལྷའི་ཞལ་ཟས། །གླུ་དབྱངས་རོལ་མོའི་སྒྲ་སྒྲོག་ཅིང༌། །གཟུགས་མཛེས་སྒྲ་སྙན་དྲི་ཞིམ་དང༌། །རོ་མཆོག་རེག་ལྡན་མཁོ་དགུར་ལྡན། །སྨན་རཀ་གསེར་སྐྱེམས་སྤྱན་གཟིགས་དང༌། །སོ་སོར་མཐུན་པའི་གཏོར་མར་བཅས། །སྤྱན་གཟིགས་དགྱེས་སྐོང་སྣ་ཚོགས་པ། །རང་རང་མཐུན་པའི་མཆོད་རྫས་རྣམས། །དངོས་འབྱོར་ཡིད་ཀྱིས་རྣམ་སྤྲུལ་པ། །ནམ་མཁའི་ཁམས་རྣམས་ཡོངས་བཀང་སྟེ། །ལྷ་བཙན་ཀླུ་སྨན་དགེ་བསྙེན་བཞི། །འཁོར་དང་བཅས་ལ་བདག་འབུལ་གྱི། །དགྱེས་པར་བཞེས་ལ་ཚིམ་པར་མཛོད། །སྙིང་པོའི་བསྟན་པ་རྒྱས་པ་དང༌། །རྣལ་འབྱོར་བསམ་དོན་འགྲུབ་པར་མཛོད། །ཨོཾ་ནཱ་ཐ་ཙ་མཱ་རཱི་རཱ་ཏྲི་དྷརྨ་སྭ་མི་རཏྣ་ཤྲཱི་ཙ་ཏུར་ཨུ་པ་སི་ཀ་ས་པ་རི་ཝཱ་ར་ཨརྒྷཾ། པཱ་དྱཾ། པུཥྤཾ། དྷཱུ་པཾ། དཱི་པཾ། གནྡྷེ། ནཻ་ཝི་དྱཾ། ཤཔད། རཱུ་པ། ཤཔད། གནྡྷེ། ར་ས། སྤརྴེ་པཉྩ་ཨ་མྲྀ་ཏ་བ་ལིངྟ་པཱུ་ཛ་ཁ་ཁ་ཁཱ་ཧི་ཁཱ་ཧི། ཞེས་ལན་བདུན་གྱིས་མཆོད་གཏོར་རྣམས་འབུལ། ཀྱེ། ཆོས་རྗེའི་དགེ་བསྙེན་ཆེན་པོ་བཞི། །བསྐང་ངོ་གསོལ་ལོ་ཐུགས་དམ་བསྐང༌། །དེ་རིང་དཔལ་གྱི་དམ་ཚིག་བསྲེ། །དེ་རིང་མགྲོན་གྱི་བྱ་དགའ་འབུལ། །དེ་རིང་སྔར་བཅོལ་གཏང་རག་གཏོང༌། །དེ་རིང་ཕྱིས་བཅོལ་ཞུ་སྐྱེམས་གསོལ། །དེ་རིང་ད་འཆོལ་གཉེར་ཟས་འབུལ། །དེ་རིང་མཐུན་པའི་རྫས་ཀྱིས་མཆོད། །དེ་རིང་ཉམས་ཆག་ཞིག་རལ་གསོ། །མཐུན་པའི་ཡས་རྣམས་བདག་གིས་འབུལ། །དགྱེས་པའི་ཞལ་བཟང་ཁྱོད་ཀྱིས་སྟོན། །བསྐང་ངོ་བསྐལ་པའི་ཐུགས་དམ་བསྐང༌། །མཆོད་པའི་དམ་རྫས་ཡིན་པའི་ཕྱིར། །ཉེར་སྤྱོད་རྣམ་ལྔས་ཐུགས་དམ་བསྐང༌། །འབོད་པའི་དམ་རྫས་ཡིན་པའི་ཕྱིར། །གཡབ་དར་གཡབ་མོས་ཐུགས་དམ་བསྐང༌། །བཞུགས་པའི་དམ་རྫས་ཡིན་པའི་ཕྱིར། །དཀོར་མཛོད་ནོར་གྱི་ཐུགས་དམ་བསྐང༌། །རྟེན་པའི་དམ་རྫས་ཡིན་པའི་ཕྱིར། །བརྟེན་གཏོར་ཆེན་པོས་ཐུགས་དམ་བསྐང༌། །བཟའ་བའི་དམ་རྫས་ཡིན་པའི་ཕྱིར། །མཆོད་སྦྱིན་གཏོར་མས་ཐུགས་དམ་བསྐང༌། །བཏུང་པའི་དམ་རྫས་ཡིན་པའི་ཕྱིར། །སྨན་དང་རཀྟས་ཐུགས་དམ་བསྐང༌། །རྒྱུན་གྱི་དམ་རྫས་ཡིན་པའི་ཕྱིར། །རྒྱུན་གཏོར་ནར་མས་ཐུགས་དམ་བསྐང༌། །རྟགས་ཀྱི་དམ་རྫས་ཡིན་པའི་ཕྱིར། །རྟགས་གཏོར་ཆེན་པོས་ཐུགས་དམ་བསྐང༌། །བརྔན་པའི་དམ་རྫས་ཡིན་པའི་ཕྱིར། །གསེར་སྐྱེམས་མཆོད་པས་ཐུགས་དམ་བསྐང༌། །སྤྱན་གྱི་དབང་པོ་ཚིམ་པའི་ཕྱིར༑ ༑སྣ་ཚོགས་གཟུགས་ཀྱིས་ཐུགས་དམ་བསྐང༌། །སྙན་གྱི་དབང་པོ་ཚིམ་པའི་ཕྱིར། །གླུ་དབྱངས་རོལ་མོས་ཐུགས་བསྐང༌། །ཤངས་ཀྱི་དབང་པོ་ཚིམ་པའི་ཕྱིར། །དྲི་ཞིམ་སྤོས་ཀྱིས་ཐུགས་དམ་བསྐང༌། །ལྗགས་ཀྱི་དབང་པོ་ཚིམ་པའི་ཕྱིར། །རོ་མཆོག་ཟས་ཀྱིས་ཐུགས་བསྐང༌། །སྐུ་ལ་དགྱེས་པ་བསྐྱེད་པའི་ཕྱིར། །དར་ཟབ་གོས་ཀྱིས་ཐུགས་དམ་བསྐང༌། །ཐུགས་ཀྱི་དགྱེས་པ་བསྐྱེད་པའི་ཕྱིར། །མཛའ་སྡུག་གྲོགས་ཀྱིས་ཐུགས་དམ་བསྐང༌། །ཕོ་རྒྱུད་ཚོགས་རྣམས་མཉེས་པའི་ཕྱིར། །དཔའ་བོ་ཆང་གིས་ཐུགས་བསྐང༌། །མོ་རྒྱུད་ཚོགས་རྣམས་མཉེས་པའི་ཕྱིར། །རཀྟ་དམར་གྱིས་ཐུགས་བསྐང༌། །ཀླུ་རྒྱུད་ཚོགས་རྣམས་མཉེས་པའི་ཕྱིར། །དཀར་མངར་སྨན་གྱིས་ཐུགས་དམ་བསྐང༌། །རྟ་མཛོ་གཡག་ལུག་ར་ལ་སོགས༑ ༑དཀོར་ནོར་ཕྱུགས་ཀྱིས་ཐུགས་དམ་བསྐང༌། །གསོལ་ལོ་མཆོད་དོ་སྲུང་མའི་ཚོགས། །བཞེས་ཤིག་རོལ་ཅིག་ཁ་རཾ་ཁཱ་ཧི། །བསྐང་ངོ་གསོལ་ལོ་ཐུགས་དམ་བསྐང༌། །བསྐངས་གྱུར་ཕྲིན་ལས་འགྲུབ་པ་དང༌།

།ཆོས་རྗེ་མགོན་པོ་འབྲི་གུང་པའི། །སྤྱན་སྔར་ཁས་བླངས་དམ་བཅས་བཞིན། །སྙིང་པོའི་བསྟན་པ་སྲུང་བ་དང༌། །སྤེལ་ཞིང་ཡུན་རིང་གནས་པར་མཛོད༑ ༑ཅེས་ཐུགས་དམ་བསྐང༌། ཧོཿ ཆོས་རྗེའི་དགེ་བསྙེན་ཆེན་པོ་རྣམ་པ་བཞི། །རྣལ་འབྱོར་བདག་ལ་གསན་ཞིང་དགོངས་སུ་གསོལ། །ཁྱོད་ནི་གཉུག་མར་གནས་པའི་གཞི་བདག་གཙོ༑ ༑ཆོས་རྗེའི་སྤྱན་སྔར་ཁས་བླངས་དམ་བཅས་པའི། །སྙིང་པོའི་བསྟན་སྲུང་དམ་ལ་གནས་པ་ཆེ། །བདག་ནི་རྒྱལ་དབང་མགོན་པོ་འབྲི་གུང་པའི། །རིགས་དང་ཆོས་ཀྱི་གདུང་མཚོ་བ་བརྒྱུད་འཛིན་ཏེ། །ལྷ་དང་མི་དག་རྡོ་རྗེའི་ཚིག་དམ་པོས། །སྔོན་ནས་འབྲེལ་བའི་རྟེན་འབྲེལ་རྨད་བྱུང་བས། །མི་འབྲལ་ཐ་ཆད་དམ་ལ་གནས་ལགས་ཀྱང༌། །ལེ་ལོའི་དབང་གིས་གསོལ་མཆོད་གཡེལ་ཞིང་འགྱངས། །མ་འབྱོར་ནོངས་པས་འབྱོར་ཚོགས་ཞན་པ་དང༌། །ཚིག་དོན་ཆད་ལྷག་ནོར་འཁྲུལ་ཉམས་པ་སོགས། །དགེ་བསྙེན་རྣམ་བཞིའི་ཐུགས་དང་འགལ་བ་རྣམས། །རྣལ་འབྱོར་ནོངས་པས་དེ་རིང་བཤགས་བགྱིད་ཀྱི། །ཚངས་པར་མཛོད་ཅིག་གཞི་བདག་གནས་པོའི་ཚོགས། །བཤགས་ཀྱང་མི་ཚངས་མཆོད་ཀྱང་མི་དགྱེས་ན། །སྔོན་གྱི་དམ་འགལ་སྲུང་མའི་ལྟུང་བར་འགྱུར། །དེ་བས་ཚངས་པ་མཆོག་གི་དགྱེས་རང་མཛོད། །ཅེས་བཤགས་ཤིང་ཡིག་བརྒྱ་བརྗོད། ཀྱེ། གཞུ་འགྲུང་ལྷ་ལུང་གཉན་པོའི་གུང་ཤེད་ན། །ལྷ་ཡི་སྐུ་མཁར་སྲིད་པའི་གངས་ལས་གྲུབ། །ཤེལ་དཀར་རྩེ་རྒྱལ་འཛམ་གླིང་རྒྱན་དུ་ཆེ། །ས་འཛིན་དབང་པོ་ཆུ་ཤེལ་གྱིས་བྱུགས་པ། །དགུང་ཟླའི་འོད་ཀྱིས་ལན་བརྒྱར་སྤགས་པ་ལྟར། །ན་བུན་ཆུ་འཛིན་ཐོད་བཅིངས་རབ་ཏུ་བརྗིད། །ཞོལ་འདབས་སྨན་ལྗོངས་ནགས་ཀྱིས་ཡིད་བདེ་སྤེལ། །སུམ་བརྩེན་མཁར་གྱི་དཔལ་རབ་འཕྲོག་པའི་ནང༌། །སྣ་ཚོགས་རིན་ཆེན་ལས་གྲུབ་གཞལ་ཡས་དབུས། །འོ་དེ་གུང་རྒྱལ་ཕག་མ་བཙན་དགུ་དག །བཤོས་པའི་སྲས་ལ་ལྷ་ཆེན་བར་ལྷ་ཞེས། །ཞི་བའི་ཆ་ལུགས་དུང་གི་སྐྱེས་བུ་ཆེ། །གཡུ་ཡི་སྐྲ་དང་སྨིན་མ་དུང་གི་ཚེམས། །ལེ་བརྒན་ལྗགས་ལྡན་སྤྱན་གསུམ་བསྟན་པ་སྲུང༌། །དར་དཀར་ན་བཟའ་སྲིད་གསུམ་སྲིད་རྩེར་གཡོ། །ཕྱག་ན་མདའ་དར་སྦ་ལྕག་བརྗིད་ལྡན་བསྣམས། །རེས་འགའ་སྤྲུལ་བསྒྱུར་ན་བཟའ་སྟག་སློག་ལ། །སེང་ཆེན་གོང་ལག་རིན་ཆེན་སྐ་རགས་ཅན། །དབུ་ལ་རྒོད་ཀྱི་ལྕོག་ཞུ་ཉི་ཟླ་ཡི། །ཁ་སྤུན་དང་ལྡན་དར་གྱི་ཅོད་པན་སྤུར། །ཕྱག་ན་ཤེལ་དཀར་བེར་ཀ་འགྱིང་ཞིང་བསྣམས། །ཆིབས་སུ་གྲོ་བོ་སེང་གདོང་མགྱོགས་པ་བཅིབས། །དྲག་པོའི་སྐུར་སྟོན་དཔའ་བོའི་གོ་ཆ་ཅན། །དངུལ་ཁྲབ་སྟེང་ན་ཟ་འོག་གནམ་ལྕགས་ཀྱི། །སྐེ་རགས་དང་ལྡན་དབུ་ལ་ཤེལ་དཀར་རྨོག

།དར་མཚོན་གྱིས་བརྒྱན་ཕྱག་ན་མདུང་དམར་བསྣམས། །དུང་རྟ་དཀར་པོ་ཞོན་ནས་སྟོང་གསུམ་ཉུལ། །དམུ་བདུད་ལྷ་ཀླུའི་ལྕམ་མོ་ཁྱོད་ཀྱི་གྲོགས། །དེ་སྲས་བདུད་དམུ་ལྷ་ཀླུ་བཙན་དང་བཅས༑ ༑སྟོང་འགྲམ་ལ་སོགས་ཕྱི་བློན་སུམ་ཅུ་གཉིས། །གཅུང་རི་ལ་སོགས་ནང་བློན་སུམ་ཅུ་གཉིས། །ཚེ་བློན་ལ་སོགས་ཕྱག་བརྙན་སུམ་ཅུ་གཉིས། །གོ་ཚང་ལ་སོགས་གཡས་ཀྱི་རུ་འདྲེན་ཚོགས། །གཤིན་པོ་བྱེ་རི་ལ་སོགས་གཡོན་རུ་འདྲེན། །ཅོང་བུ་ལ་སོགས་ཀླད་ཀྱི་སྐྱེལ་མའི་ཚོགས། །སྤྲུལ་པའི་འཁོར་ཚོགས་ལྷ་བཙན་ཀླུ་གཤིན་རྗེ། །བདུད་དང་མ་མོ་གནོད་སྦྱིན་སྨན་བཙུན་དམུ། །ཡང་སྤྲུལ་སྟོང་གསུམ་ཁེངས་པའི་ལྷ་འཁོར་བཅས། །ལྷ་ཆེན་བར་ལྷའི་ཚོགས་ལ་བདག་བསྟོད་དོ། །ཀྱེ། འདི་ནས་ཉི་མ་ཤར་ཕྱོགས་གཞུ་ཡི་ཕུ། །ནོར་འཛིན་གསེར་གྱི་ཁུ་བས་སྦགས་འདྲའི་ལྗོངས། །ཆུ་སྐྱེས་སྣ་ཚོགས་སྦྲང་རྩིའི་དགའ་སྟོན་ལ། །བརྩེ་བའི་རྐང་དྲུག་ཚོགས་རྣམས་གླུ་དབྱངས་ལེན། །སྤུ་སྡུག་རི་དྭགས་གར་མཁན་བྲོ་གཞས་རྡུང༌།་་༌། རྐང་མཐུང་མརྒད་འདབ་མའི་གོས་ཀླུབས་ཤིང༌། །འདབ་ལྡན་ལང་ཚོ་གེ་སར་འཛུམ་ཕྲེང་གཡོ། །འབྲས་བུའི་བཅུད་ཀྱི་ཕ་འབབ་ལུས་ཅན་ཚིམ། །གཙང་མའི་ཉལ་འགྲོ་གཡུ་ཡི་བཞིན་རས་ཅན༑ ༑དབུ་བའི་འཛུམ་མདངས་རླབས་ཀྱི་ཟུར་མིག་གིས། །སྐོམ་སྲེད་འདོད་ལྡན་སྐྱེས་བུའི་ཡིད་དགའ་སྤེལ། །ལུས་མེད་དགའ་མས་ཆུ་འཛིན་འཛུམ་ཕྲེང་གི། །ཟོལ་གྱིས་བསྟོད་པའི་དབྱར་རྔ་དལ་གྱིས་སྒྲོག །ཁུ་འཕང་མེ་ཏོག་ཆར་གྱིས་ཤིས་པ་བརྗོད། །དེ་འདྲའི་དབུས་སུ་བྱུ་རུའི་སྡོང་པོ་ནི། །ཏིལ་མར་སྙིང་པོས་ལན་བརྒྱར་བྱུགས་པ་ལྟའི། །བྲག་དམར་རྩེ་རྒྱས་ཚངས་པའི་འཇིག་རྟེན་སྙེག །ན་བུན་ལང་ལིང་རྒྱལ་པོའི་ལ་ཐོད་བཞིན། །རྩི་ཤིང་འདབ་རྒྱས་དེ་ཡི་གོས་ལ་འགོང༌། །དེ་འདྲའི་སྐུ་མཁར་བཙན་གྱི་གཞལ་མེད་ཁང༌། །དེ་དབུས་དབུགས་བྲལ་གདན་ལ་བཙན་གྱི་རྗེ། །སྐུ་མདོག་དམར་པོ་བསྐལ་པའི་བྱིན་ཟ་ལྟར། །དྲག་པོའི་ཨམ་གཙིགས་རྣོ་དཀར་མཆེ་བ་བལྟམས། །དམར་སེར་རལ་པས་སྲིད་རྩེ་ཁེངས་ཤིང་འཕྱོ༑ ༑གོས་ལིང་དམར་ཆེན་བེར་བརྗིད་ལྷབ་ལྷུབ་མནབས། །ཕྱག་གཡས་ཕུར་བུ་དར་དམར་ཅོད་པན་པུར། །གཡོན་པ་བཙན་ཞགས་དམར་གཏོར་ཆེ་འཇིགས་བསྣམས། །གསེར་གྱི་སྐ་རགས་སག་ལྷམ་ཡུ་རིང་གསོལ། །རྫོང་བཞིའི་བཙན་སོགས་བཙན་འཁོར་བྱེ་བས་བསྐོར། །རྣམ་སྤྲུལ་རེས་འགའ་རྟ་ཕོ་ངང་ཞུར་བཅིབས། །བེར་དཀར་གསོལ་ཞིང་རུ་དར་དཀར་པོ་འཕྱར༑ ༑རེས་འགའ་རག་པ་སྟག་ལ་ཆིབས་སུ་བཅིབས། །བེར་སེར་རུ་དར་སེར་པོ་མཁའ་ལ་འཕྱོ། །རེས་འགའ་མཚལ་བུ་གཟིག་ཁྲ་ཞོན་ནས་ཀྱང༌། །བེར་དང་རུ་དར་དམར་པོ་མེ་ལྟར་འབར༑ ༑རེས་འགའ་བྱ་རྒྱལ་ཁྱུང་དང་སེང་གེ་དང༌། །སྨན་ཤ་ཡུ་མོ་ལ་སོགས་མ་ངེས་པའི། །བཞོན་པ་གོས་དང་ཕྱག་མཚན་ཅིར་ཡང་བསྒྱུར། །སོག་ར་བཙན་གྱི་ཚོགས་ལ་བདག་བསྟོད་དོ༑ ༑ཀྱེ།

ཉི་མ་ལྷོ་ཕྱོགས་ཙ་མཱ་རཱི་ཡི་ལྗོངས། །རྒྱ་མཚོའི་གོས་ཅན་གཡུ་ཡི་ལང་ཚོ་ཅན། །འདབ་ལྡན་སྣ་ཚོགས་གེ་སར་སྐྲ་ཡི་ཕྲེང༌། །མཛེས་པའི་ལེན་བུས་སྐྱེ་དགུའི་ཁེངས་པ་འཕྲོག །སྨན་གྱི་ལྗོན་པས་ཉེས་གསུམ་ནད་ཀུན་འཇོམས། །བདེ་བར་སྤྱོད་པའི་གླུ་མཁན་བྷྲ་མ་ར། །སྦྲང་རྩིས་མྱོས་པའི་མགྲིན་རྒྱས་དུས་ཀུན་རྩེན། །གཉིས་སྐྱེས་སྣ་ཚོགས་མཁའ་ལ་ཉེར་སྤྱོད་ཅིང༌༑ ༑རྣམ་བཀྲ་རི་དྭགས་ཚོགས་རྣམས་བདེ་བར་རྒྱུ། །འབབ་ཆུ་ལྷུང་ལྷུང་སྙན་པའི་སྒྲ་རྒྱུན་གྱིས། །དུབ་པའི་ལུས་ཅན་ཀུན་ཡིད་རིངས་ནས་ཚིམ། །དེ་དབུས་ཟླ་ཤེལ་ལན་བརྒྱར་བཞུ་བ་ཡི༑ ༑ཁུ་བ་འཁྱིལ་ལ་མརྒད་མདངས་བཟང་གིས། །བསྐུས་པ་ཇི་བཞིན་རིན་ཆེན་འབྱུང་གནས་ནི། །དབྱིབས་ལེགས་ཁ་དོག་རབ་མཛེས་མཐའ་དབུས་བྲལ། །གཏིང་ཟབ་འཇིང་དུ་ལྷ་མིའི་དཔལ་འབྱོར་གྱིས། །འགྲན་པར་མི་བཟོད་དགོས་འདོད་ཀུན་སྩོལ་བའི། །ནོར་བུས་གཏམས་པའི་ཕོ་བྲང་དེ་དབུས་སུ། །གདེངས་ཅན་ཀུན་གྱི་དབང་པོ་ཆུ་འཕན་ཀླུ། །སྐུ་མདོག་བཻ་ཌཱུར་ཆེན་པོའི་རིགས་ལྷག་ཅིང༌། །ན་བཟའ་མཐིང་འོད་ས་གསུམ་མཛེས་པར་འཁུ། །ཕྱག་ན་རུ་དར་ནམ་མཁའི་མདོག་ཅན་བསྣམས། །དབུ་ལ་དར་ཞུ་དབང་སྔོན་མདངས་མནབས་ཤིང༌། །ཆུ་ཡི་གྱི་ལིང་སྔོན་པོ་ཆིབས་སུ་བཅིབས། །རེས་འགའ་སྐུ་མདོག་ནམ་མཁའི་རྣ་བ་འདྲ། །ལྟོ་འགྲོའི་གདེངས་ཀ་ཆུ་འཛིན་ལྟར་གཏིབས་ཤིང༌། །རིན་ཆེན་རྒྱན་མང་དགོས་འདོད་ཆར་དུ་འབེབ། །དྲག་པོར་ཆས་ཚེ་དུག་ཅན་ལྟར་འཕྱོ་ཞིང༌། །མུན་པའི་མདངས་འཚུབ་ཁ་རླངས་ནད་དུ་འབར། །གཏུམ་པོའི་འོད་ལྟར་དུག་གི་འོད་སྟོང་གཡོ། །མཐོང་རེག་དྲན་པས་དུག་གི་ཉམས་པ་སྒྲོལ། །རྒྱལ་རྗེ་དམངས་དང་བྲམ་ཟེ་གདོལ་པ་སོགས། །སྟོང་གསུམ་གདེངས་ཅན་ཚོགས་ཀྱི་འཁོར་དང་བཅས། །ཆུ་འཕན་ཀླུ་ཡི་ཚོགས་ལ་བདག་བསྟོད་དོ། །ཀྱེ། ནུབ་བྱང་སྒོ་ཡི་མི་འགྱུར་ཏི་སྒྲོའི་གངས། །དྲག་པོའི་གནས་ཆེན་གཏེར་སྒྲོམ་བྲག་དཀར་ཞེས། །གྲུབ་དབང་པདྨས་དྲག་པོའི་གནས་ཀྱི་གཙོར། །བསྔགས་ཤིང་བཞུགས་པའི་སྒྲུབ་གནས་ངོ་མཚར་ཅན། །དམ་པ་ཆོས་དང་དབུལ་སེལ་ནོར་གྱི་གཏེར། །བགྲང་ཡས་བཞུགས་པའི་ཕོ་བྲང་ཆེ་འཇིགས་རྔམ། །བྲག་དཀར་དུང་གི་གདོང་ལྔ་ལྷ་ལམ་དུ། །ལེགས་པར་འཕྱོ་འདྲ་སྤྲིན་དང་ན་བུན་གཡོ། །དབྱར་རྔའི་སྒྲ་ཡིས་ས་གསུམ་འདར་ཞིང་དངངས། །ཡན་ལག་བརྒྱད་ལྡན་བདུད་རྩིའི་ཆར་རྒྱུན་འབབ། །སྒོང་སྐྱེས་རི་དྭགས་ཚོགས་རྣམས་བདེར་སྤྱོད་ཅིང༌། །འབབ་ཆུ་ཧཱུྂ་ཕཊ་དྲག་པོའི་ང་རོ་སྒྲོག

།རྩི་ཤིང་ནགས་ཚལ་ངམ་ནག་སྐྱི་གཡའ་འཇིགས། །དུར་ཁྲོད་མ་མོ་ཤ་ཟ་ཅེ་སྤྱང་སོགས། །འཇིགས་པའི་གད་རྒྱང་སྲིད་གསུམ་རྔམ་སྒྲ་སྒྲོག །སྐལ་ལྡན་རྣལ་འབྱོར་དོན་གཉིས་དངོས་གྲུབ་ལེན། །སྐལ་མེད་ཉམས་པའི་ཚེ་སྲོག་ཚོགས་སུ་རོལ། །མ་མོ་མཁའ་འགྲོ་བགྲང་ཡས་སྤྱོད་པའི་གནས། །དེ་འདྲའི་མངའ་བདག་སྨན་གྱི་གཙོ་མོ་ནི། །ཆ་ལུགས་མ་ངེས་སྣ་ཚོགས་སྤྲུལ་པའི་གར། །མཁའ་ལ་སྤྱོད་ཚེ་མ་མོ་མཁའ་འགྲོའི་ཚུལ། །གཉུག་མར་གནས་ཚེ་གཞི་བདག་སྨན་གྱི་ཚུལ། །ས་འོག་རྒྱུ་ཚེ་བྲན་དང་ཕོ་ཉའི་ཚུལ། །ས་སྟེང་རྒྱུ་ཚེ་སྣ་ཚོགས་ཆོ་འཕྲུལ་གཟུགས། །འཇིག་རྟེན་འདས་ཀྱང་འཇིག་རྟེན་ལ་གནས་ཚུལ། །སྨན་འཁོར་བྱེ་བ་འབུམ་སྡེའི་ཚོགས་དང་བཅས། །ཏི་སྒྲོ་སྨན་གྱི་ཚོགས་ལ་བདག་བསྟོད་དོ། །གཞན་ཡང་འབྲི་གདན་སེ་བ་བྱང་ཆུབ་གླིང༌། །ཆོས་ཀྱིས་ཕྱུག་པའི་ཀླུང་གི་གདགས་དང་སྲིབ། །ཀུན་ལ་གཉུག་མར་གནས་པའི་ཚོགས་ཀུན་ལ། །མཆོད་ཅིང་བསྟོད་ཀྱི་སྙིང་པོའི་བསྟན་པ་སྲུངས། །གང་བཅོལ་ཕྲིན་ལས་ཐོགས་མེད་འགྲུབ་པར་མཛོད། །ཅེས་བསྟོད། གཏོར་མ་ཕྱིར་སྤགས་ལ། ཀྱེ། འཇིག་རྟེན་མགོན་པོ་ཆོས་རྗེ་རིན་ཆེན་གྱི། །བཀའ་བསྒོས་དམ་བཞག་དགེ་བསྙེན་ཉིད་སྩལ་བའི། །གཉུག་མར་གནས་པའི་གནས་པོ་རྣམ་པ་བཞི། །གསོལ་ལོ་མཆོད་དོ་སྙིང་པོའི་བསྟན་པ་སྲུངས། །གསེར་དངུལ་ཟངས་ལྕགས་དར་ཟབ་སྨན་དང་འབྲུ༑ ༑རྟ་གཡག་ར་ལུག་མཛོ་འབྲི་རྐང་བཞིའི་ཚོགས། །གསེར་སྐྱེམས་ལོངས་སྤྱོད་མཁོ་དགུའི་ཕ་འབབ་ཀྱིས། །ལྷ་ཆེན་བར་ལྷ་གསོལ་ལོ་ཕྲིན་ལས་མཛོད། །རྟ་དམར་བསེ་ཡི་ཡ་ལད་གོ་མཚོན་བཅས། །མདུང་ཞགས་དར་ཚོན་ཆང་ཁྲག་གསེར་གྱི་སྐྱེམས། །བསྒྲལ་བའི་ཤ་ཁྲག་སྣ་ཚོགས་ལོངས་སྤྱོད་ཀྱིས། །སོག་ར་བཙན་རྒོད་མཆོད་དོ་ཕྲིན་ལས་སྒྲུབས། །དཀར་གསུམ་མངར་གསུམ་ལ་སྨན་རྩི་སྨན་དང༌། །ཆུ་རྟ་སྔོན་པོ་རིན་ཆེན་རྒྱན་གྱིས་སྤྲས། །གསེར་སྐྱེམས་གཡུ་ཕྲེང་དར་ཟབ་རིན་ཆེན་གྱིས། །ཆུ་འཕན་ཀླུ་དབང་མཆོད་དོ་ཕྲིན་ལས་སྒྲུབས། །འདོད་ཡོན་སྣ་ལྔའི་ཕྱི་ནང་ཉེར་སྤྱོད་ཚོགས། །དར་ཟབ་འབྲུ་སྨན་སྤོས་དང་རིན་པོ་ཆེ། །གསེར་སྐྱེམས་བཟའ་བཅའ་བཏུང་བ་སྣ་ཚོགས་ཀྱིས། །ཏི་སྒྲོ་སྨན་བཅས་མཆོད་དོ་ཕྲིན་ལས་མཛོད། །

སྨན་རཀ་གཏོར་མ་དཀར་དམར་རྒྱན་གྱིས་བརྒྱན། །སྤྱན་གཟིགས་སྣ་ཚོགས་ནམ་མཁའི་ཁམས་ཁྱབ་པ། །དངོས་འབྱོར་ཡིད་སྤྲུལ་ཀུན་བཟང་མཆོད་སྤྲིན་འགྲན། །ཕྱེ་མར་བསང་དང་མཁོ་དགུའི་ལོངས་སྤྱོད་ཚོགས། །ཆོས་རྗེའི་དགེ་བསྙེན་བཞི་ལ་འབུལ་གྱིས་བཞེས། །འཇིག་རྟེན་མགོན་པོ་རྒྱལ་བ་འབྲི་གུང་པའི། །བསྟན་པ་རིན་ཆེན་དར་ཞིང་རྒྱས་པ་དང༌།་་༌།བསྟན་འཛིན་སྐྱེས་བུའི་ཞབས་པད་རབ་བརྟན་ཅིང༌། །འདུས་པའི་ཚོགས་རྣམས་འདུན་ཞིང་འབྲེལ་བ་དང༌། །ཆབ་སྲིད་ལྷ་འབངས་ཆེས་ཆེར་རྒྱས་པར་མཛོད། །དེ་ལ་སྡང་བྱེད་ལོག་འདྲེན་དགྲ་དང་བགེགས༑ ༑ལོག་པར་ལྟ་བ་ཞི་བའི་ཐབས་ཀྱིས་ཐུལ། །རྒྱས་པས་ཟིལ་གནོན་དབང་གིས་རབ་བསྡུས་ལ། །བདག་གི་བྲན་དང་འབངས་སུ་བཀོལ་བར་མཛོད། །གལ་ཏེ་ཞི་བས་ཐུལ་བར་མི་འཚལ་བའི། །སྐལ་ངན་ཉམས་པའི་ཕྱི་ནང་དགྲ་བོ་རྣམས། །གང་ལ་བྱ་དམིགས་ཁྱོད་ཀྱིས་ཤེས་གྱིས་ལ། །སྐད་ཅིག་བླ་ཁུག་དབུགས་འཕྲོག་ཚེ་སྲོག་ཕྲོལ། །དྲག་པོས་སྒྲོལ་ལ་ཤ་ཁྲག་ཞལ་དུ་ཐོབ། །བསད་རྟགས་དོན་སྙིང་དམར་པོ་ཁྱེར་ལ་ཤོག །གྲུབ་དབང་ཐོད་ཕྲེང་རྩལ་དང་འཇིག་རྟེན་མགོན། །རཏྣ་ཤྲཱིའི་བཀའ་དང་དམ་ཚིག་ལས། །མ་འགལ་མ་འདའ་དགེ་བསྙེན་ཆེན་པོ་བཞི། །བཅོལ་བའི་ཕྲིན་ལས་སྒྲུབས་ཤིག་ས་མ་ཡ། །ཞེས་གཏོར་མ་གཙང་སར་འབུལ། མགྲོན་རྣམས་རང་གནས་སུ་གཤེགས། ཤིས་བརྗོད་བསྔོ་བ་སྨོན་ལམ་སྐབས་སྦྱར་བྱའོ། །དེ་ལྟར་ཆོས་རྗེའི་དགེ་བསྙེན་ཆེན་པོ་བཞི་ལ་གསོལ་མཆོད་སྐབས་སུ་བབ་པ་འདིའང༌། སྔོན་ཆད་དགེ་བསྙེན་སོ་སོར་གསོལ་མཆོད་མ་གཏོགས་ཕྱོགས་གཅིག་ཏུ་མཛད་པ་ཆེར་མི་འདུག་པས། མགོན་པོ་འབྲི་གུང་པ་ཆེན་པོའི་བསྟན་པའི་བཙས་དང་རང་གི་བར་གཅོད་སྲུང་བ་ལ་སོགས་པ་དགོས་པ་སྐབས་སུ་བབ་པའི་དོན་འགའ་ཞིག་མཐོང་བ་ལ་བརྟེན། འབྲི་གུང་པ་སྐྱུ་རའི་རིགས་ལས་དུས་མཐའི་སྔགས་འཆང་ཐུགས་ཀྱི་རྡོ་རྗེ་ཞེས་སམ། ཆོས་ཀྱི་གྲགས་པས་གསོལ་ཁ་སྔ་མ་རྣམས་ལ་གཞི་བྱས་ཤིང་སྐབས་སུ་གང་བབ་ཀྱིས་ཁ་བསྐངས་ཏེ།

ཉི་མའི་ལོ་ནག་པ་ཅན་གྱི་དམར་པོའི་རྒྱལ་བ་གཉིས་པའི་དུས་སུ་བབ་པར། ཕོ་བྲང་ཆེན་པོ་རྩེ་བ་གཞིས་ཀར་སྦྱར་བ་སྟེ་འདི་ནི་རང་རེ་འབྲི་གུང་པར་གཏོགས་པ་རྣམས་ཀྱིས་གསོལ་མཆོད་བགྱི་བའི་འོས་སུ་ཆེ་བར་མཐོང་བས་དེ་ལྟར་འབད་རིགས་སོ།། །།མངྒ་ལཾ།།