༄༅། །རིན་ཆེན་གྲང་སྦྱོར་རིལ་ནག་གི་སྔོན་བྱུང་གླེང་གཞི་བཞུགས་སོ།།

པ་སངས་སློབ་མས་མ་འཐུང་བདུད་རྩིའི་བཅུད། །ཁྱོད་ཐུགས་བཻ་ཌཱུར་བུམ་བཟང་ལེགས་གང་ནས། །མེ་ཏོག་མདའ་ཅན་དགྲ་ལས་རྒྱལ་གྱུར་པ། །དྷརྨ་སྭ་མིའི་ལས་གཞན་བསྔགས་འོས་སུ། །ཞེས་མཆོད་པར་བརྗོད་ནས། འདིར་རིན་པོ་ཆེ་གྲང་སྦྱོར་རིལ་བུའི་སྔོན་གྱི་གཏམ་རྒྱུད་ཙམ་ཞིག་བརྗོད་བྱའི་གཙོ་བོར་བགྱི་ན་འདི་ལྟ་སྟེ། སྔོན་བྱུང་འདས་པའི་དུས་ན་བཅོམ་ལྡན་འདས་སྨན་གྱི་ནགས་སུ་བཞུགས་པའི་དུས་སུ་ཧི་ཁུ་ལ་ཞེས་བྱ་བའི་རི་ལ་དུག་ཐམས་ཅད་ལ་དབང་བསྒྱུར་བའི་རྒྱལ་པོ་ཟླ་བ་ལྟར་གཡོ་བ་པ་ར་ཞེས་བྱ་བ་ཞིག་ཡོད་དོ། དེའི་ཚེ་རྒྱལ་པོ་ཚད་པ་ཆེན་པོ་གསུམ་གྱིས་ན་ནས་རྒྱལ་པོ་དེ། ཀྵ་ར་ལྔའི་ཁྲུས་ཀྱི་རྫིང་བུར་ལྗོངས་རྒྱུ་ཞིང་ཁྲུས་བྱེད་པའི་ཚེ། གཅན་གཟན་ཆེན་པོ་བརྒྱད་ཀྱིས་འཆིང་བའི་འཇིགས་པ་དང༌། དུས་ཀྱི་ཟ་བྱེད་ལྔའི་འཇིགས་པ་ཆེར་བྱུང་ཞིང་ཀླུ་ཆེན་པོའི་རལ་པའི་ཁྲོད་ནས་ཞག་གི་རྒྱུན་འཛག་པ་དང༌། བདུད་ཤི་ཤ་དང༌། ལྷ་རང་ག་ཝང་གོ་གསུམ་གྱིས་ཟོས་པས་རབ་ཏུ་འཁྲིལ་ཏེ་ཉེན་པར་གྱུར་ཏོ། དེ་ནས་བཅོམ་ལྡན་འདས་ཀྱི་ཐུགས་རྗེས་རྒྱལ་པོ་འཚེ་བས་ཉེན་པ་དེ་ལ་ས་ལས་གྱུར་པའི་དུག་དང་ལྡན་པའི་བཙུན་མོ་གསེར་ལྡན་མ་ཞེས་བྱ་བ་ཁབ་ཏུ་བཞེས་ཏེ། རྒྱལ་པོ་དང་བཙུན་མོ་གཉིས་བསྲུབས་པའི་སྦྱོར་བས་སྔར་བས་ཀྱང་སྟོབས་ཆེ་བ་རྒྱལ་པོའི་ཁ་དོག་དུས་ཀྱི་མུན་པ་ལྟ་བུར་གྱུར་པ་ལ་ཨ་བྷ་ཧར་ཞེས་བྱ་བའི་ནང་བློན་ཆེན་པོ་ཞིག་ཀྱང་བྱུང་ངོ༌། །ཡང་རྒྱལ་པོ་དེ་ལ་ས་ལས་བྱུང་བའི་ཧྲུའི་ཞེས་བྱ་བ་སོགས་ཕྱི་བློན་ཆེན་པོ་བཞི་ཡང་བྱུང་ངོ༌། །དེའི་ཚེ་རྒྱལ་པོ་དེ་ལ་ཧ་རཱི་ཏ་ཀཱི་ཞེས་བྱ་བ་ལྕགས་ཀྱི་རྩིས་སྤྲས་པ་ཙནྡྲའི་ནུས་པ་དང་ལྡན་པའི་ཆོས་བློན་ཆེན་པོ་གཉིས་ཀྱང་ཡོད་ལ། རྒྱལ་པོ་དེ་ལ་རཏྣའི་རིགས་ལས་སྐྱེས་པ་བཛྲ་ཧི་ར་ལ་སོགས་པ་བློན་པོ་རིག་པ་དང་ལྡན་པ་བཅུ་གསུམ་ཡོད་དོ། །ཡང་རྒྱལ་པོ་དེ་ལ་སྦལ་པའི་སྒལ་ཅན་སོགས་ཕོ་ཉར་མངགས་པ་དགུ་ཡོད་དོ། །བྲན་དུ་མངགས་པ་ཨེ་ལ་ཙི་སོགས་དྲུག་དང་གླང་ཆེན་རྩི་སོགས་ལྔ་སྟེ་བཅུ་གཅིག་ཡོད་དོ། །མངའ་འབངས་སུ་གཏོགས་པ་ཤྭེ་ཏ་བི་བྷི་ཥ་སོགས་བཅོ་བརྒྱད་ཡོད་དོ། །སྔགས་པའི་མཆོག་དོན་གྲུབ་སོགས་གསུམ་ཡོད་དོ༑ ༑དགྲ་འདུལ་གྱི་དཔའ་བོ་གཟི་མདངས་མེད་པ་ཞེས་བྱ་བ་ཡོད་དོ། །རྒྱལ་པོའི་སྐུའི་གཏན་གྲོགས་ཤྭེ་ཏ་ཙནྡན་སོགས་བདུན་ཡོད་དོ། །རྒྱལ་པོའི་སྐྱོ་བསངས་པ་སྤྱི་བོར་ཆིག་སྐྱེས་ཞེས་བྱ་བ་ཡོད་དོ། །རྒྱལ་པོའི་སྐུ་སྲུང་བ་འཇའ་ཚོན་གཙུག་ཕུད་གཉིས་ཡོད་དོ། །རྒྱལ་པོའི་ཕྱི་བསྲུང་བ་ལ་བྱཱ་གྷྲའི་སྨ་ར་སོགས་གསུམ་ཡོད་དོ། །རྒྱལ་པོའི་ནང་བསྲུང་བ་ལ་བྷཻ་ཊི་བང་གྷ་བྷརྴའི་ཀ་ལེ་ཛ་སོགས་བཞི་ཡོད་དོ། །རྒྱལ་པོའི་བྲན་གཡོག་པ་མ་ནུ་ཥའི་གཱུ་སོགས་གསུམ་ཡོད་དོ། །རྒྱལ་པོའི་ཞལ་ཏ་བ་ཀནྡྷ་ཀ་ཞེས་བྱ་བ་ཡོད་དོ། །དེ་ལྟར་རྒྱལ་པོ་ཆེན་པོའི་བཙུན་མོ།

བློན་པོ། བྲན་གཡོག །མངའ་འབངས་དང་བཅས་པ་བརྒྱད་ཅུ་རྩ་གསུམ་དུ་གྲངས་ངེས་པ་དང་ལྡན་པར་འདུས་ཤིང་ཚོགས་ཏེ། སྐྱེ་བོ་ཐམས་ཅད་ཀྱི་ཚེ་སྲོག་གི་དགྲ་རླུང་མཁྲིས་བད་ཀན་ལས་གྱུར་པའི་ཚ་གྲང་ལྡན་འདུས་ཀྱི་ནད་བཞི་བརྒྱ་རྩ་བཞིའི་དགྲ་དཔུང་བྱུང་བ་ན་དེ་ཐམས་ཅད་སྐད་ཅིག་ཉིད་ལ་གཞོམ་པར་བྱེད། ཀུན་ནས་མེད་པར་བྱེད། ཕུང་བར་བྱེད། བརླག་པར་བྱེད། ཟད་པར་བྱེད། ཞི་བར་བྱེད་དེ། སེམས་ཅན་ཐམས་ཅད་ཀྱི་ཚེ་རིང་བར་བྱེད་དོ། །བསོད་ནམས་ཆེས་ཆེ་བར་བྱེད་ཅིང་ལོངས་སྤྱོད་འཕེལ་བར་བྱེད་དོ། །དེ་ལྟ་བུའི་རྒྱལ་བློན་འབངས་དང་བཅས་པ་འདུས་པའི་མིང་ནི་གང་ཞེ་ན། འདི་ལྟ་སྟེ། རིན་ཆེན་གྲང་སྦྱོར་ཆེན་པོ་ཞེས་བྱའོ། །ཞེས་བཅོམ་ལྡན་འདས་ཀྱིས་དྲང་སྲོང་ཡིད་ལས་སྐྱེས་ལ་བཀའ་བསྩལ་པའོ༑ ༑ཞེས་པའི་རིན་ཆེན་རིལ་བུའི་གླེང་གཞི་འདིའང་རྒྱུད་དང་མན་ངག་ཁུངས་ཐུབ་མང་རབ་ལས་བཏུས་ཏེ་ཅུང་ཟད་བསྡུས་པ་འདི། དགེ་སློང་དྷརྨ་ཀཱིརྟིས་འབའ་རོང་གི་སྒར་དུ་ཉེར་དྲུག་གི་སྲོད་ཐུན་ཐོག་ཏུ་སྦྱར་བ་ཤུ་བྷཾསྟུཿ །། །།