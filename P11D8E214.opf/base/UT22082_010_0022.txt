༄༅། །དགོངས་པ་ཡང་ཟབ་ཀྱི་སྨིན་གྲོལ་སྦྱིན་པའི་ཐོ་ཡིག་བཞུགས་སོ།།

ན་མོ་གུ་རུ། རྩ་བ་གསུམ་ལ་ཕྱག་འཚལ་ལོ། །དམ་ཆོས་དགོངས་པ་ཡང་ཟབ་ཀྱི། །སྨིན་གྲོལ་སྦྱིན་པའི་གོ་རིམ་ནི༑ ༑དམར་ཁྲིད་སྦྲག་དང་རྐྱང་པའི་ཚུལ། །གཉིས་ལས་དབང་ཁྲིད་སྦྲག་པ་ན། །ཐེམ་བྱང་གཏེར་བྱུང་ལོ་རྒྱུས་དང༌། །གཏེར་ཡིག་འབེབས་པའི་བསྐུར་བྱང་དང༌། །དག་སྣང་གདུང་སེལ་ཁ་བྱང་དང༌། །གཏེར་སྒྲུབ་ལུང་བསྟན་ཡི་གེ་ཡི། །ཕྱི་མོར་བཅས་རྣམས་བཀླག་ལུང་བྱ། །དེ་ནས་རྩ་གསུམ་གཏོར་དབང་གིས། །ཆོས་སྒོ་ཕྱེས་ནས་སྔོན་འགྲོའི་ཁྲིད། །གདབ་བོ་དེ་རྗེས་བྱིན་རླབས་ནི། །བླ་མའི་སྨིན་གྲོལ་སྦྱིན་པའི་སྔོན༑ ༑པདྨ་སཾ་བྷའི་ལྷ་ཁྲིད་གདབ། །དེ་རྗེས་གྲོ་ལོད་ཚེ་དབང་འཛིན། །བདུད་འདུལ་རྒྱལ་པོ་རྣམས་ཀྱི་དབང༌། །བསྐུར་ཞིང་རང་རང་ལྷ་ཁྲིད་སྤེལ༑ ༑ཡང་དྲིལ་སྒྲུབ་ཐབས་ཐུགས་སྒྲུབ་སྦྱིན། །དེ་ནས་བླ་མའི་སྨིན་གྲོལ་ལོ། །དེ་རྗེས་ཡི་དམ་སྨིན་གྲོལ་ནི། །ཞི་ཁྲོའི་དབང་ཕྲེང་སྦྱོར་དངོས་རྗེས། །བསྐུར་ནས་ཞི་བ་རིགས་བསྡུས་ཀྱི། །ཕྱི་ནང་གསང་སྒྲུབ་ལྷ་ཁྲིད་གདབ། །རང་རང་ལས་ཚོགས་ལུང་དང་སྤེལ༑ ༑དེ་རྗེས་ཁྲོ་བོ་རིགས་བསྡུས་ཀྱི། །ཕྱི་ནང་གསང་སྒྲུབ་ཁྲིད་ལུང་སྦྲག །དེ་རྗེས་འཆི་མེད་ཕྱི་དབང་བསྐུར། །ནང་གསང་གནས་དུས་ཡུལ་ལ་དཔག ༑ཚེ་ཡི་ལས་བྱང་ཇི་བཞིན་དུ། །ལྷ་ཁྲིད་གདབ་ཅིང་སླར་ཡང་ནི། །འདོད་ཆགས་རང་གྲོལ་གདམས་པ་བསྟན། །དེ་རྗེས་རྒྱུན་ཁྱེར་གྭའུ་མ། །བྱིན་ལ་ལོང་སྐབས་རྒྱས་པ་ན། །ཡང་ཟབ་རླུང་གི་གདམས་པ་སྦྱིན། །དེ་རྗེས་མཁའ་འགྲོའི་སྨིན་གྲོལ་ཏེ། །ཕག་ལྔའི་དབང་བསྐུར་ལྷ་ཁྲིད་ནི། །ཕྱི་ནང་གསང་བར་བཅས་པ་གདབ། །དེ་རྗེས་གཏུམ་མོ་ལ་སོགས་པའི། །ཆོས་ལྔ་སྦྱིན་པ་དེ་ཡི་རྗེས། །བཀའ་སྲུང་དབང་བསྐུར་དེའི་རྫོགས་རིམ། །ཡང་དག་མཆོག་གཅིག་ཁྲིད་དུ་གདབ། །དེ་རྗེས་གནོད་སྦྱིན་གྭའུ་ཡི། །དབང་དང་ལྷ་ཁྲིད་སྤེལ་ཏེ་སྦྱིན། །དེ་རྗེས་གནོད་སྦྱིན་སྤུན་གསུམ་གྱི། །རྗེས་གནང་ལྷ་ཁྲིད་དག་ཀྱང་སྤེལ། །དེར་མ་འཐུས་པའི་ཆོས་སྡེ་རྣམས། །བཀླག་ལུང་སྐབས་དང་སྦྱར་ལ་བྱ། །བཀའ་སྲུང་སྲོག་གཏད་ཁྲག་ཐིགས་ནི། །ཤིན་ཏུ་གཉན་པས་དམ་པར་བྱ། །དེ་ལྟར་གྲུབ་ནས་སྙིང་བྱང་གི། །ཐུགས་རྗེ་གཅིག་ལ་སྨིན་བྱས་ཏེ། །སྣང་མཐའ་སྤྱན་གཟིགས་རྟ་མགྲིན་གསུམ། །སོ་སོར་ཕྱི་ནང་གསང་སྒྲུབ་ཀྱི། །ལྷ་ཁྲིད་བྱིན་མཐར་སྣོད་ལྡན་ལ། །ཧ་རིའི་བཀའ་གཏད་བྱས་ནས་ཀྱང༌། །དེ་ཡི་ཕྱི་ནང་གསང་སྒྲུབ་རྣམས། །ཁྲིད་དུ་གདབ་བོ་ཚུལ་དེས་ནི། །དགོངས་པ་ཡང་ཟབ་སྨིན་ལམ་དང༌། །ལྷ་ཁྲིད་ཟིན་ནོ་རྫོགས་པའི་རིམ། །ཡེ་ཤེས་ཀུན་རྫོགས་ཇི་ལྟ་བར། །ལག་ལེན་གནད་དང་བཅས་པ་སྦྱིན། །དེ་རྗེས་ཁྲེགས་ཆོད་ཐོད་རྒལ་གྱི། །ངོ་སྤྲོད་ལག་བཅང་ཚིག་གསུམ་པའི། །རྒྱུད་ལྟར་གནད་དུ་སྨིན་གདབ་གཅེས། །ཡང་ན་ལྷ་ཁྲིད་མི་བྱེད་ན། །རྩ་གསུམ་གཏོར་དབང་གིས་སྨིན་ནས། །སྔོན་འགྲོའི་ཁྲིད་དང་དེ་ཡི་རྗེས། །དངོས་གཞི་ཡེ་ཤེས་ཀུན་རྫོགས་གདབ། །རྗེས་སུ་ངོ་སྤྲོད་ལག་བཅང་ཉིད། །འཁྲུལ་མེད་སྦྱིན་ནོ་དེ་ཡིས་གྲུབ། །ཞིབ་པའི་ལག་ལེན་མྱོང་བའི་གནད། །འགའ་འགའ་མཆིས་པ་ཞལ་ལས་ལོངས། །དེ་སྐད་སྨྲས་པ་འབྲི་གུང་པ། །སྐྱུ་རའི་གདུང་ལས་གྲགས་པའི་མིང༌། །ལྷ་སྲས་སྐྱེ་བར་ཁས་འཆེ་བ། །ཁོ་བོས་བགྱིས་སོ་ལ་ལ་དག

།རང་བཟོའི་འཐད་ལེགས་གྱ་ཚོམ་གྱིས། །བརྩམས་ཆོས་མང་མཐོང་ཨེ་མ་མཚར། །རང་ནོར་རང་གིས་ལོངས་སྤྱོད་པར། །འགྲན་པའི་བླུན་པོ་འགའ་མཆིས་པ། །ཆོས་སྲུང་རྣམས་ཀྱིས་མ་མཐོང་ངམ། །ཞེས་པ་ཤིང་ལུག་རང་ལོ་ནི། །རེ་གཅིག་ལ་བབ་དབུར་སྟོད་ཀྱི། །ཀླུང་ཤོད་རྩེ་བ་གཞིས་ཀར་བྲིས།། །།མངྒ་ལཾ།།