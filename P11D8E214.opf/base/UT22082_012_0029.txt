༄༅། །འཇམ་དཔལ་གཤིན་རྗེའི་གཤེད་ཚེ་བདག་ལྕགས་སྡིག་ནག་པོ་གསང་བ་གནམ་ཐོག་མེའི་སྐོར་གྱི་གཅེས་པའི་འཁོར་ལོ་བཅུ་གསུམ་སོགས་ཆབས་ཅིག་ཏུ་ལག་ཏུ་ལེན་པའི་ཊཱི་ཀ་རིན་ཆེན་ཕྲེང་བའི་གསལ་བྱེད་ཁྲིགས་ཆགས་སུ་བཀོད་པ་རྡོ་རྗེ་འབར་བའི་མཚོན་རྣོན་ཞེས་བྱ་བ་བཞུགས་སོ། ། 

།འཇམ་དཔལ་གཤིན་རྗེའི་གཤེད་ཚེ་བདག་ནག་པོ་ལྕགས་སྡིག་གསང་བ་གནམ་ཐོག་མེའི་སྐོར་གྱི་གཅེས་པའི་འཁོར་ལོ་བཅུ་གསུམ་སོགས་ཆབས་ཅིག་ཏུ་ལག་ཏུ་ལེན་པའི་ཊཱི་ཀ་རིན་ཆེན་ཕྲེང་བའི་གསལ་བྱེད་ཁྲིགས་ཆགས་སུ་བཀོད་པ་རྡོ་རྗེ་འབར་བའི་མཚོན་རྣོན་ཞེས་བྱ་བ། བླ་མ་དང་མགོན་པོ་དུས་ཀྱི་དགྲ་ལ་ཕྱག་འཚལ་ལོ། །གང་གིས་ཕྱོགས་དུས་རྒྱལ་བ་ཀུན་གྱི་ཇི་ལྟ་ཇི་སྙེད་མཁྱེན་པའི་ཡེ་ཤེས་ཅིག་ཅར་དུ། །མ་ལུས་ལུས་མེད་བསྡོམས་པའི་ངོ་བོ་འཇམ་མགོན་གཞོན་ནུ་རྒྱལ་བ་མ་ལུས་སྐྱེད་མཛད་ཡབ། །གདུལ་དཀའ་གདུག་པའི་ཚོགས་རྣམས་འདུལ་མཛད་ཁྲོ་ཆེན་འབར་བའི་སྒྱུ་འཕྲུལ་གར་གྱི་རྣམ་རོལ་ཆེ། །སྟོན་མཛད་དཔའ་བོ་ཆེན་པོ་ཁྱོད་ལ་རྟག་པར་འདུད་དོ་ཕྱག་རྒྱ་གྲུབ་པའི་དངོས་གྲུབ་སྩོལ། །དེང་སང་ས་སྟེང་ཟིལ་གནོན་གདམས་པ་དག །ལག་ཏུ་ལེན་པའི་སྔགས་བན་རྒྱུ་སྐར་ལྟར། །གྲངས་མང་ན་ཡང་གནད་དོན་མ་རྟོགས་པའི། །སྨྱོན་པའི་གླུ་གར་ཇི་བཞིན་སྤྱོད་དུས་འདིར། །ཕྱག་ན་པད་དཀར་འཛིན་པའི་རྒྱལ་བ་ནི། །ངུར་སྨྲིག་གར་གྱིས་རོལ་པའི་བརྫུ་བག་གིས། །བདག་སོགས་བྱིས་པ་དྲང་ཕྱིར་མཆོག་སྤྲུལ་པ། །རྒྱལ་བ་ཐམས་ཅད་མཁྱེན་ཞབས་བཀའ་བསྩལ་ནི། །ཛམྦུ་ནཱ་དའི་ཁམས་ལྟར་རབ་ལྕི་བ། །ཡན་ལག་མཆོག་གི་རྩེ་མོར་བཀོད་པའི་ཚེ༑ ༑ལྡོག་པར་མ་ནུས་གནམ་ལྕགས་ཆོས་ཀྱི་སྡེ། །ཊཱི་ཀ་རིན་ཆེན་ཕྲེང་བའི་གསལ་བྱེད་འདི། །གཏུམ་པོའི་འོད་སྣང་འདི་ཀོ་ཤར་མ་ཐག །ལྕགས་སྡིག་དངོས་ལས་འདྲ་བ་ལྷག་གོ་ལོ། །ལག་ལེན་གྱི་ན་སྦལ་པའི་དབྱར་རྔ་ལྟར། །སྒྲོག་པ་མུན་པའི་བློ་ཅན་དེ་དག་ཀུན། །བག་ཡོད་བརྟེན་ལ་དབེན་པར་ཁ་རོག་ཅིག ༑འདིར་འཇམ་དཔལ་གཤིན་རྗེའི་གཤེད་ཚེ་བདག་ནག་པོ་ལ་བཀའ་གཏེར་རྣམས་སུ་རྩ་བཤད་མན་ངག་གི་རྒྱུད་རྒྱས་བསྡུས་བཅུ་ཕྲག་གསུམ་ཙམ་ངོས་ཅག་གི་མཐོང་བྱེད་ཀྱིས་བཅལ་བ་རྣམས་ཀྱི་བཅུད་དང་སྙིང་པོ་བསྡུས་པ་ནི་གཏེར་ཁ་སོ་སོར་མང་བ་ཞིག་བྱུང་འདུག་ཀྱང༌།

དེ་དག་ཀུན་གྱི་གཙོ་བོར་གྱུར་པ་ཚེ་བདག་གནུབས་ལུགས་སུ་གྲགས་པ་འདི་ཉིད་ཡིན་ལ། འདི་ལ་འདྲ་ཞིག་སོ་སོར་ཡོད་ཚུལ་བཀའ་འབྱེད་གསེར་གྱི་ལྡེ་མིག་ཉིད་དུ། ཨོ་རྒྱན་པདྨས་མཛད་པའི་ཆོས་ཚན་སོ་བརྒྱད། འཁོར་ལོ་ཉེར་བདུན་ཡོད་པ་ནི་ལྕགས་སྡིག་དངོས་ལས་སྒྲིག་ཏུ་མེད་ཀྱང་ཐུན་མོང་གི་དངོས་གྲུབ། སྲུང་མཚམས་ཙམ་དུ་འགྲོ་བར་གསུངས་པ་ནི། ད་ལྟ་ཚེ་བདག་པད་ལུགས་སུ་གྲགས་པ་འདི་ཉིད་ཡིན་པས་ལྕགས་སྡིག་ལ་ཁ་སྐོང་ཙམ་བྱས་ཀྱང་མི་འགལ་བར་གསུངས། གཞན་ཡང་འཇམ་དཔལ་བཤེས་གཉེན་གྱིས་མཛད་པ། ཤྲཱི་སིངྷས་མཛད་པ། ཟླ་བ་མངོན་དགས་མཛད་པ། གཙང་པ་འཛམ་གླིང་གིས་བརྩམས་པ། བོན་པོ་ཀུན་དགས་བརྩམས་པ་སོགས་ཡོད་པ་ནི་སྡིག་པའི་ཆོས་འདིར་སྒྲིག་ཏུ་མེད་པར་གསུངས་ཤིང༌། ཚེ་བདག་ལྕགས་འདྲ་པད་ལུགས་འདི་ལ་ཕྱིས་ཀྱི་སྔགས་འཆང་མི་མཁས་པ་ལ་ཆེན་པོར་རློམ་པ་ལ་ལ་དག་གིས་ལྕགས་སྡིག་དངོས་ལས་ལྕགས་སྡིག་དང་འདྲ་བའི་ཆོས་འདི་ཟབ་ཅིང་ཁྱད་པར་འཕགས་སོ་ཞེས་འཆད་པ་དག་སྣང་མོད་ཀྱི། ཇི་སྐད་དུ། འདྲ་བའི་ཕྱིར་ན་དངོས་མ་ཡིན། །མི་འདྲ་བ་ལ་དཔེ་མ་གྲུབ། །ཅེས་གསུངས་ཤིང༌། འཇིག་རྟེན་འདིར་ཡང༌། རྒྱལ་པོ་དངོས་དང་རྒྱལ་པོ་འདྲ་བ་དང༌། །བུ་དངོས་དང་བུ་འདྲ་བ་དང༌། གསེར་དངོས་དང་གསེར་འདྲ་བ་ཞེས་ཐ་སྙད་བཏགས་པ་དག་ལ་དངོས་ལ་འདྲ་བ་དེ་ཉིད་འཕགས་པར་སེམས་པ་ནི། བྱིས་པའམ། སྨྱོན་པའམ། མྱོས་པའམ། འཁྲུལ་བཅས་ཤིག་ཡིན་ན་མ་གཏོགས། བློ་དང་ལྡན་པ་རྣམས་ལ་དེ་འདྲ་མི་སྲིད་པའི་ཕྱིར་ཏེ། ལུགས་གཉིས་ཀ་དང་དངོས་སུ་འགལ་བའི་ཡིན་རློམ་འཁྲུལ་བཅས་རང་བློ་ནོངས་པའི་རྒྱབ་ཤ་བཅད་པའི་འཁྱོག་བཤད་གྱ་ཚོམ་གྱི་ཧམ་སྟོབས་དེ་འདྲ་བ་རྣམས་ནི་གྱ་མ་དོའི་ཆོས་ལུགས་སུ་ཟད་དོ། །ད་ནི་ལྕགས་སྡིག་དངོས་ཀྱི་ཆོས་སྡེ་ཆེན་པོ་གནུབས་ལུགས་སུ་གྲགས་པ་འདི་ཉིད་རང་ལའང་སྐོར་ཚོ་ཆེན་པོ་གསུམ་དུ་བཀའ་འབྱེད་ཉིད་དུ་གསུངས་ཏེ། ཕྱི་སྐོར་ལྕགས་འདྲ།

ནང་སྐོར་ཐོག་འདྲ། གསང་བ་གནམ་ཐོག་མེའི་སྐོར་ཞེས་གསུམ་དུ་གསུངས་པའི་ཕྱི་མ་གནམ་ཐོག་མེའི་སྐོར་འདི་ལའང༌། མའི་སྐོར་རྣམས་རྫ་ལྷུད་མོ་དང༌། བུའི་སྐོར་རྣམས་ཉུག་སྒྲོམ་བུར་སྦས་པ་གཉིས་ཀ་གཏེར་སྟོན་ཆེན་པོ་དུམ་པ་རྒྱ་ཞང་ཁྲོམ་རྡོ་རྗེ་འབར་གྱིས་ཟབ་གཏེར་དུ་བཞེས་པ་ཡིན་ལ། འདི་ཉིད་ལའང་བླ་མ་བརྒྱུད་པའི་རིམ་པ་དང༌། བརྒྱུད་པ་དེ་ལས་བྱུང་བའི་གདམས་པ་གཉིས་ལས། བརྒྱུད་པ་ནི། ཁྱབ་བདག་རྡོ་རྗེ་འཆང༌། འཇམ་དཔལ་གཤིན་རྗེའི་གཤེད། ཤནྟིཾ་གརྦྷ། ཁྲག་འཐུང་ནག་པོ། གཙུག་ལག་དཔལ་དགེ། གུ་ཧྱ་དེ་ཝ་ཙནྡྲ། བ་སུ་དྷ་ར། གནུབས་སངས་རྒྱས་ཡེ་ཤེས། རྒྱ་ཞང་ཁྲོམ། གནུབས་ལྕགས་གཏུན་ནག་པོ། གནུབས་སྟོན་ཆོས་གྲགས། གནུབས་བྱ་བྲལ་རྡོ་རྗེ་རྒྱལ་པོ། དྷརྨ་ཀེ་ཏུ། ཆོས་ཀྱི་བློ་གྲོས། ནམ་མཁའ་དཔལ་ལྡན་རྒྱ་མཚོ། རིན་ཆེན་རྡོ་རྗེ་བདུད་འཇོམས། རྒྱལ་དབང་རིན་ཆེན་ཕུན་ཚོགས། ཡོངས་འཛིན་རིན་ཆེན་དཔལ། བཀའ་དྲིན་ཟླ་བྲལ་སངས་རྒྱས་རིན་ཆེན། དེ་ཉིད་ཀྱིས་བདག་འབྲི་གུང་པ་རིག་འཛིན་ཆོས་ཀྱི་གྲགས་པ་ལ་བསྩལ་བའོ། །ཡང་ན་སངས་རྒྱས་ཡེ་ཤེས་ཡན་གོང་ལྟར་ལ། རྒྱ་ཞང་ཁྲོམ། རྒྱལ་བ་གཡུང་སྟོན་པ། བལ་པོ་སྨོན་ལམ་སེང་གེ། འོད་ཟེར་སེང་གེ། ཆག་ལོ་ཆོས་རྗེ་དཔལ། དངོས་གྲུབ་སྡིང་པ། རྗེ་བཙུན་རིན་ཆེན། རིན་ཆེན་ཆོས་ཀྱི་བློ་གྲོས་ཕྱིན་གོང་ལྟར་རོ། །ཡང་མཁས་འདོད་ཀྱི་སྔགས་པ་ལ་ལ་དག ༑རྡོ་རྗེ་འཆང༌། དགའ་རབ་རྡོ་རྗེ། ལྷའི་བུ་ཚངས་པ། ཉི་མ་བདེ་བ་མཆོག་ལྡན། མཁའ་འགྲོ་མ་ཟླ་བའི་འོད་ཟེར་སོགས་འདྲེན་པ་ནི། རྙིང་མ་རྒྱུད་འབུམ་གྱི་ཟླ་གསང་རྩ་རྒྱུད་ཆེན་མོ་དྲེགས་པ་ཚར་གཅོད་མེ་ལྕེ་ཕྲེང་བ་སོགས་རྒྱུད་འགའ་ཞིག་ལྷ་ཡུལ་དུ་གསུངས་པའི་བརྒྱུད་རིམ་དང༌། ཡང་ལྕགས་སྡིག་གི་དཔེ་ཚན་ལ་ལར་བསམ་གཏན་ལྷ་ཡུལ་དུ་གྲགས། ཞེས་གསུངས་པ་གཉིས་གནས་སྐབས་སུ་གུང་འགྲིགས་པ་ལྟར་འདུག་པས་དེ་ལྟར་བགྲང་བར་ཟད་ཀྱང༌། བཀའ་མའི་བརྒྱུད་རིམ་གཏེར་མར་འདྲེན་དགོས་པའི་ཤེས་བྱེད་གང་དུའང་མེད་ལ།

ལྷ་གནས་སུ་གསུངས་པ་ཙམ་རྒྱུ་མཚན་དུ་ཟད་ནས། དེའི་ཚེ་འཁོར་རྣམས་བརྒྱུད་རིམ་ལ་འདྲེན་དགོས་ན་ནི། ཨུ་རྒྱན་གྱི་གནས་སུ་གསུངས་པའི་རྒྱུད་རྣམས་ཀྱི་བརྒྱུད་པར་ཨུ་རྒྱན་གྱི་ཡུལ་དེའི་འདུས་པའི་གཙོ་བོ་རྣམས་འདྲེན་དགོས་པ་སོགས་ཧ་ཅང་སྤྲོས་པ་ཐལ་ཆེ་ཞིང༌། མ་གོ་བ་གོ་ཚུལ་བྱས་པའི་རང་སྐྱོན་ཆར་གྱི་རྒྱུན་ལྟར་རང་ཐོག་ཏུ་འབེབས་པས་སོམས་ཤིག །ད་ནི་བརྒྱུད་པ་སྔ་མ་དེ་དག་ལས་བྱུང་བའི་གདམས་པ་སྐོར་གསུམ་གྱི་ཕྱི་མ་ལྕགས་སྡིག་ནག་པོའི་གནམ་ཐོག་མེའི་སྐོར་ཉམས་སུ་བླང་བའི་རིམ་ལ་གཉིས། ཐམས་ཅད་གཅིག་དྲིལ་དུ་ཉམས་སུ་བླང་བ་དང༌། སོ་སོར་ཉམས་སུ་བླང་བའི་ཚུལ་ལོ། །དང་པོ་གཅིག་དྲིལ་དུ་ཉམས་སུ་བླང་བའི་ཚུལ་ལའང་བཞི། བསྙེན་པ། སྒྲུབ་པ། ལས་སྦྱོར། ལས་ཀྱི་མཐའ་བརྟུལ་བ་རྣམས་སོ། །དང་པོ་བསྙེན་པ་ལའང་གཉིས། ཞི་བར་བསྙེན་ཞིང་དྲག་པོ་སྒྲུབ་པའི་ཚུལ་ལོ། །དང་པོ་ནི། འཇམ་དཔལ་ཡེ་ཤེས་སེམས་དཔའི་རྗེས་སུ་གནང་བ་ལེགས་པར་མནོས་ནས། ལྕགས་སྡིག་སྟོད་དྲིལ་ཉི་མ་ཤར་བ་ལས༑ བྱང་ཆུབ་སྒྲུབ་པའི་ཆོས་སྡེ་བྱུང༌། །ཞེས་གསུངས་པ་ལྟར། བྱང་ཆུབ་དབེན་པའི་གནས་སུ་འོད་ལྔ་ཡི་གེ་ལྔ་པའི་དཀྱིལ་འཁོར་བྲི་བ་སོགས་རྫོགས་པར་བྱས་ལ། རང་ཉིད་འཇམ་དབྱངས་སུ་གསལ་བས་མཚན་བརྗོད་བཀླག །སླར་འཇམ་དབྱངས་གཙོ་འཁོར་དྲུག་པའི་བསྐྱེད་རིམ་དང་ལྡན་པས། སྔགས་ཚན་དྲུག་བསྒྲིལ་ལ་སྟོང་ཕྲག་དྲུག་བཟླ་བར་གསུངས་ཀྱང་ཁྲི་ཕྲག་ལྷག་ཙམ་བཟླ་བ་ཕྱག་ལེན་ཡིན་ལ། དེ་རྗེས་སྐྱེ་མེད་ཀྱི་ཡི་གེའི་དོན་རྣམས་དྲན་པས་དེ་ཉིད་རིང་བ་དང་ཐུང་བ་སོ་སོར་འབུམ་ཕྲག་ཙམ་རེ་བཟླ། སླར་རྫོགས་རིམ་གྱི་དམིགས་པ་དང་བཅས་ཚེ་སྒྲུབ་ཀྱི་སྔགས་ཁྲི་འབུམ་བཟླ། རྡོ་རྗེའི་བཟླས་པ་གཙོ་བོར་བྱ། ལས་བཞིའི་ཤམ་བུ་ཡང་བསྒྱུར། ཡང་ལྕེ་བྱིན་གྱིས་བརླབས་ལ་རྡོ་རྗེ་ཨྱེ་ཐུང་གི་བཟླས་པ་བྱ་ཞིང༌། ཆོས་ཉིད་འཆི་ཁའི་འཕོ་བ་ཡང་སྦྱང༌། ཨཱ་རིང་ལ་བསྙེན་ཞིང་ཨ་ཐུང་ལ་བསྟིམ་པ་སོགས་མན་ངག་གི་གནད་ལ་འབྱོང་བར་བྱའོ། །རྒྱབ་སྟོད་གཉེར་མ་ལས་ཆད་པའི་སྒྲུབ་ཐབས་སུ།

དེ་ནས་ཞི་སྒྲུབ་ཚར་བ་དང༌། དྲག་པོ་ཁྲོ་བོ་ཞེས་གསུངས་པས། གཉིས་པ་དྲག་པོ་བསྒྲུབ་པ་ནི། རྡོ་རྗེ་སློབ་དཔོན་ནུས་ལྡན་གྱི་དྲུང་དུ། ལྕགས་སྡིག་ཁམས་ལྔའི་འོད་མདངས་ལས། །དབང་ཆོག་མུ་ཏིག་ཕྲེང་བ་བྱུང༌། །ཞེས་པ་ལྟར་དབང་ལེགས་པར་ཐོབ་ཅིང་དམ་ཚིག་ལ་གནས་པས། ཕྱག་རྒྱ་ཟིལ་གནོན་གྱི་ལས་གཞུང་བསྲངས་ལ་ཨྱཻ་རིང་ཨྱེ་ཐུང་སྐུ་གསུང་ཐུགས་ཀྱི་སྔགས་རྣམས་བསྙེན་སྒྲུབ་ཀྱི་རྟགས་རྣམས་མགོ་མངོན་རེ་མ་བྱུང་གི་བར་དུ་བཟླ་བར་བྱ་བ་ནི། ལྷ་དབང་དུ་བསྡུ་བའི་བསྙེན་སྒྲུབ་སྦྲག་མ་ཡིན་ཏེ་གནད་ཟབ་པར་མཆིའོ། །གཉིས་པ་སྒྲུབ་པ་དངོས་ནི། མཆིན་པ་མཆོང་རི་སྨུག་པོ་ལས། གནས་ཀྱི་མཚན་ཉིད་དང་སྔོན་འགྲོ། །རྫས་དང་འདམ་པའི་བྱིན་རླབས་བྱུང༌། །ཞེས་གསུངས་པའི་བསྙེན་པའི་གནས་ནི། ལྷོ་རི་གཞོལ་བ། བྱང་རི་སྐྱོབ་པ། གནམ་འཁོར་ལོ་རྩིབས་བརྒྱད་དུ་ཡོད་པ། ས་པདྨ་འདབ་བརྒྱད་དུ་ཡོད་པ། ཤར་ན་གཙུག་ཏོར་ལ་ཉི་མ་ལྟ་བུའི་གངས་ཡོད་པ། ལྷོར་ཆོས་གོས་གདང་ལ་གཟར་བ་ལྟ་བུའི་ནགས་ཡོད་པ། ནུབ་ན་རྨ་བྱ་གདན་ལ་བཞུགས་པ་ལྟ་བུའི་བྲག་ཡོད་པ། བྱང་ན་གཡུའི་མཎྜལ་བཀྲམ་པ་ལྟ་བུའི་ཆུ་ཡོད་པ། ཤིང་རྩི་སྣ་ཚོགས་སྐྱེས་པ། བྱ་སྣ་ཚོགས་སྐད་འདོན་པ། མེ་ཏོག་སྣ་ཚོགས་སྐྱེས་པ། སྐྱེ་བོའི་ཡ་ག་རུ་མ་སོང་བ་དེ་ལྟ་བུའི་གནས་བཟུང་ངོ༌། །ཞེས་གསུངས་པ་དང་མཐུན་པའི་གནས་སུ་འཚོ་བའི་ཟས་ཀྱི་ཡོ་བྱད། སྐོམ་སེལ་བཏུང་བའི་ཡོ་བྱད། ནད་གསོ་སྨན་གྱི་ཡོ་བྱད། དགྲ་ཟློག་མཚོན་ཆའི་ཡོ་བྱད་དང༌། རྡུལ་ཕྱག་བྱེད་པའི་འཁོར། ཕྱི་ནང་བརྡ་སྦྱོར་བའི་འཁོར། གཡོས་བྱེད་བྱན་པོའི་འཁོར། རྒྱས་པའི་བཟླས་པའི་འཁོར། ཀར་གོ་ཙ་པ་ལ་སོགས་པའི་འཁོར་ལ་སོགས་པ་གང་ལ་གང་དགོས་པ་ཐམས་ཅད་མཆིན་པ་ནས་ཆད་པའི་ཆོས་སྡེར་གསུངས་པ་ལྟར་མ་ཚང་བ་མེད་པར་འདུ་བྱ། དེ་ནས་ཐོག་མར་རྒྱབ་སྟོད་གཉེར་མ་གསུམ་པ་ལས་བྱུང་བའི་སྒྲུབ་ཐབས་ཞལ་གདམས་ཆེ་འབྲིང་ཆུང་གསུམ་བྱུང་བར།

ཐོག་མར་སྔོན་འགྲོ་ལུས་ཀྱི་སྒྲིབ་སྦྱང་སཱཙྪ་གདབ། ངག་གི་སྒྲིབ་སྦྱང་འབུམ་སྡེ་ལྔ་འདོན། ཡིད་ཀྱི་སྒྲིབ་སྦྱང་གཏོར་མ་གཏང༌། གདམས་པ་འདི་ཉིད་སྟོན་པ་པོའི་བླ་མ་ལ་ཚོགས་འཁོར་དྲངས། ཡོན་ཕུལ། དེའི་རྗེས། ལྕགས་སྡིག་མགོ་བོ་གྲུ་གསུམ་ལ། །སྒྲུབ་ཐབས་སྙིང་གཟེར་ནག་པོ་བྱུང༌། །ཞེས་པར། ཐོག་མར་ནུས་ལྡན་བརྩོན་པ་ཡིས། །ས་ཆོག་དུས་བཟང་ལེགས་ལྡན་ལ། །ཞེས་པ་ནས། སེམས་ཅན་གཟུགས་ཀྱི་རྒྱལ་མཚན་བཀོད། །ཅེས་པའི་བར་ཇི་ལྟར་གསུངས་པ་ལྟར། ས་ཆོག །རྒྱལ་ཐོ། ཁྲོ་བཅུའི་མཚམས། དམ་སྲི་མནན་པ། སྒོ་བྱང་གདག་པ། མ་ཏྲཾ་བསྒྲལ་བ་རྣམས་སྔགས་རྙིང་མ་སྤྱི་འགྲོ་ལྟར་བྱས་ལ། ས་ཆོག་ནི་དབང་ཆོག་མུ་ཏིག་ཕྲེང་བར། རྒྱུད་ལས། སྣང་སྲིད་ཐམས་ཅད་ཀྱི་བདག་པོ་ཡིན་ཞིང༌། གཞན་ཐམས་ཅད་ཟིལ་གྱིས་གནོན་པའི་ཕྱིར། ས་ཆོག་བྱ་མི་དགོས་ཏེ་ས་ལ་ཇི་ལྟར་རུང་བ་ལྟར་སྤྱད་པར་བྱའོ། །ཞེས་རྒྱུད་ཀྱི་ལུང་དྲངས་པས་ས་ཆོག་མ་བྱས་ཀྱང་ཆོག་ལ། དེ་ཕྱིན་གྱི་རྒྱལ་ཐོ་སོགས་ནི་ངེས་པར་བྱ་དགོས་ལ། དེ་ནས་མགོ་བོ་ལས་ཆད་པའི་སྒྲུབ་ཐབས་སྙིང་གཟེར་ནག་པོ་རང་ནས་ཇི་ལྟར་བཤད་པའི་ཚེ་བདག་རྩ་བའི་དཀྱིལ་འཁོར་རྡུལ་ཚོན་ལ་རུས་ཆེན་དང་དུར་རྡོ་བསྲེགས་པས་ལེགས་པར་བྲིས་པ་རྟེན་གྱི་ལྷ་གྲངས་དང༌། ཕུར་པ། ཁྲམ་ཤིང༌། རལ་གྲི། རྒྱུ་མའི་དྲ་ཕྱེད་སོགས་དང༌། ཕྱི་ནང་གསང་མཆོད་སྨན་རཀ་གཏོར་མ་སོགས་བག་དྲོ་ཞིང་བརྗིད་ཆགས་པར་བཤམས། དཀྱིལ་འཁོར་གྱི་དབུས་སུ་ཚེ་བདག་གི་སྐུ་ཚབ་ཏུ། རེ་ཞིག་མགོ་བོའི་ཆོས་སྡེར་གསུངས་པ། ཐོད་སྦྱོར་འབྲུ་སྣ་སྨན་གྱིས་བཀང༌། །ཞེས་གསུངས་པ་ལྟར༑ ཕོ་མོའི་ཐོད་པ་མཚན་ལྡན་མཆོད་རྟེན་གྱི་བུམ་པར་བཤམ་སླ་བའི་ཁྱད་ཀྱིས་རྩེ་ཐོད་ཀྱི་རྣམ་པར་བྱས་པ་ཁ་སྦྱར་ནང་སྨན་འབྲུ་བཀང་བ། ཞིང་ལྤགས་དང་དར་ནག་གིས་དྲིལ་དབུས་སུ་མཉྫའི་ཁར་བཤམས་ལ། དེ་ནས་རང་ཉིད་ཚེ་བདག་གི་ང་རྒྱལ་ལ་གནས་པས། བར་གྱི་གཉེར་མའི་ཆོས་སྡེ་མངོན་རྟོགས་ཆེན་མོ་ལྟར་མདུན་གྱི་དཀྱིལ་འཁོར་སྒྲུབ་རྫས་དང་བཅས་པ་གསལ་རྫོགས་སུ་བསྐྱེད་ཅིང་དེའི་ཕྲིན་ལས་ནི་གཉེར་མའི་ཆོས་སྡེའི་བསྟོད་བསྐུལ་ཆེན་མོ་སྦྱར་ལ།

ཨྱཻ་རིང་གི་བཟླས་པ་བྱས་པས། རྟགས་ནི། ལྕགས་སྡིག་བད་ཀན་དཀར་པོ་ལས། ཕྱི་ནང་རྟགས་ཀྱི་ངོས་འཛིན་དུ༔ མཁར་རམ་བཙན་ས་ཟིན་པ་དང་༔ ཞེས་པ་ནས། དེ་རྣམས་དང་པོ་རྟགས་སུ་བཤད། །ཅེས་པའི་བར་རྟགས་མཐོང་ནས། དཀྱིལ་འཁོར་དབུས་ཀྱི་ཐོད་པ་ལས་དངོས་གྲུབ་བླང་བའི་ཆོ་ག་བྱས་རྗེས། མཆོད་བསྟོད་བཟོད་གསོལ་གྱི་མཐར་ཐོད་པའི་ལྷ་ཡེ་ཤེས་པ་གཤེགས། དམ་ཚིག་པ་ཐོད་པ་ལ་བསྟིམ། ཚུར་བླངས་ནང་གི་སྨན་འབྲུ་ཚགས་བྱས་ལ་ཕྱིས་རྩ་བརྒྱད་སྟོང་སྦྱར་གྱི་སྐྱོབ་དང་འཕྲོད་ལ་བསྲེ་ཆོག །དེ་ནས་རྒྱབ་སྟོད་གཉེར་མ་ལས་ཆད་པའི་ཆོས་སྡེ། ཕོ་ཐོད་མོ་ཐོད་བཟང་པོ་ལ༔ ལྷ་བཟོ་སྟོབས་ལྡན་མཁས་པ་ཡིས༔ རྒྱལ་ལ་བཟུང་སྟེ་ཡབ་ཡུམ་སྐུ༔ སྲས་མཆོག་སྦྱོར་སྒྲོལ་མཁའ་ལྡིང་བཞི༔ གསང་མཚན་གསེར་དངུལ་ཐུགས་ཀར་བཞེངས༔ ཞེས་གསུངས་པས། ཐོད་པ་གཉིས་ཀྱི་ནང་དུ་བུམ་ཆུ་བླུགས་ཉི་མ་ལ་ལན་འགའ་ཡར་བསྲོས་པས་སྣུམ་དག་པར་བྱས། བུལ་གྱི་ཚས་ཚོན་ལ་མི་བསྒྲིབ་པའི་ཕྱིར་ཆུ་གཙང་གིས་ལན་འགའ་ཡར་དག་པར་བཀྲུས་ལ། སྐར་མ་རྒྱལ་ལ་བབ་པའི་དུས་ཐོད་པ་གཉིས་ཀའི་དཔྲལ་བའི་ཕྱོགས་སུ་ལྷའི་དབུ་བསྟན་ནས། ཕོ་ཐོད་ལ་ཡབ་ཀྱི་སྐུ་ཐུགས་ཀར་ལྷ་གཉིས། ཁྱམས་ཁང༌། སྤྱི་བོར་མཁའ་ལྡིང༌། མོ་ཐོད་ལ་སྦྱོར་སྒྲོལ་གྱི་ཡུམ་གཉིས་གཤིབས་ཏེ་བཞེངས་པ་བྲི། དེའང་མོ་ཐོད་ལ་ཡུམ་བྲི་བ་ནི་ཕོ་ཐོད་ཀྱི་ཡབ་ལ་མོ་ཐོད་ཁ་སྦྱོར་བའི་ཚེ་མོ་ཐོད་ཀྱི་སྒྲོལ་ཡུམ་ཡབ་ཀྱི་གཞོགས་གཡས་ངོས་དང༌། སྦྱོར་ཡུམ་ཡབ་ཀྱི་གཞོགས་གཡོན་ངོས་འོང་བར་བྱས་ཏེ་བྲི། དེ་དག་ལ་ཚོན་ནི་ཟླ་གསང་གི་རྒྱུད་ལས། ཚོན་རྩི་སྤྱིན་མེད་བཟང་པོ་ཡིས། །དུར་ཁྲོད་རས་ལ་དཔའ་བོའི་གཟུགས། །ཞེས་གསུངས་པས། ཚོན་རྣམས་ལ་སྤྱིན་མ་ཡིན་པའི་མཚེའི་ཁཎྜ་དང༌། བཾ་གྱི་སྙིང་ཁྲག་དང༌། མཁྲིས་ཆེན་སོགས་སྦྱར་བའི་ཚོན་གྱིས་ལྷ་ཐམས་ཅད་མངོན་རྟོགས་ཇི་ལྟ་བ་རྒྱན་ཆས་ཕྱག་མཚན་སོགས་ནོར་འཁྲུལ་ཆད་ལྷག་གཏན་ནས་མེད་པ་ཤིན་ཏུ་གལ་ཆེ།

བྲིས་ཟིན་ནས་རྩ་བའི་ལྷ་དྲུག །གྱད་གནོན་གྱི་ལྷ་བརྒྱད་དང་བཅས་པ་སོ་སོའི་ཐུགས་ཀར་གསེར་རམ་དངུལ་གྱིས་རང་རང་གི་ས་བོན་གྱི་མཐར་རང་རང་གི་སྔགས་རྣམས། ལྕགས་སྡིག་མགོ་བོ་ལས་ཆད་པའི་ཆོས་སྡེ་སྒྲུབ་ཐབས་ནས་ཇི་ལྟར་གསུངས་པ་གཡས་སྐོར་དུ་བྲིས་པའི་སྔགས་རྣམས་སུ་བདག་སྒྲུབ་པ་པོ་ཆེ་གེ་མོ་ལ་སྲུང་ཞིང་རྒྱས་པར་མཛོད་ཅིག་ཅེས་བཏགས་པ་དབུ་ཅན་དུ་བྲི། སེང་ལྡེང་ངམ་ཤུག་པ་ལ་རང་གི་བླ་བྱང་དཀྱུས་སོར་བརྒྱད་ཞེང་སོར་ལྔ་པ་ལ་རང་གཟུགས་ཅི་འདྲ་བ་བྲིས་པའི་སྙིང་ཁར་ནྲྀའི་མཐར་བདག་སྒྲུབ་པ་པོ་ཆེ་གེ་མོ་ལ་སྲུང་ཞིང་སྐྱོབ་པ་དང༌། སྦ་བ་དང༌། དབང་བསྐུར་བ་དང༌། ཤིན་ཏུ་དགྱེས་པར་མཛད་དུ་གསོལ། ཞེས་གཡས་སྐོར་དུ་བྲི། གནས་གསུམ་དུ་ཨོཾ་ཨཱཿཧཱུྂ་དང༌། རྒྱབ་ཏུ་ཡེ་དྷརྨ་ཐེམ་ཅན་དང༌། ཨཱ་ཡུཿདང༌། སུ་པྲ་ཏིཥྛ་སོགས་ཀློག་ཐབས་སུ་བྲི། གཟུགས་མཐར་ཡང་རྟེན་སྙིང་བྲི། དེ་དག་ལ་གསང་བའི་རྫས་ཀྱིས་བྱུག །སྐྱེས་པ་གཡུལ་དུ་བསད་པའི་སྙིང་ངམ། སྟག་གཟིག་གམ། ར་རོག་སོགས་སྙིང་རུལ་སུངས་མ་སོང་ཞིང་མ་ཉམས་པ་ལེགས་པར་བསྐམས་པའི་རྩ་སྦུག་ནང་དུ་ཨྱཻ་རིང་ལ་སྔགས་ཚན་དང་པོ་གསུམ་ལ་འབྲུ་གསུམ་དང༌། མཐར་ཨཱཿཧཱུྂ་ཛཿགསུམ་བཏགས་པ་དང༌། གཞན་ཡང་ཨྱེ་ཐུང་དང་སྐུ་གསུང་ཐུགས་ཀྱི་སྔགས་དང༌། བྱ་ཁྱུང་ཡ་མ་ཕྱག་རྡོར་ཁྱམས་ཁང་སྦྱོར་སྒྲོལ་དབྱིངས་ཡུམ་གྱད་གནོན་བརྒྱད་དང་བཅས་པའི་སྔགས་རྣམས་ལྕགས་སྡིག་མགོ་བོ་ལས་ཆད་པའི་སྒྲུབ་ཐབས་སུ་གསུངས་པ་ལྟར་ཆད་ལྷག་མེད་པའི་མཐར་གོང་ལྟར་ཤམ་བུ་བཏགས་པ་དབུ་ཅན་དུ་གསེར་དངུལ་གྱིས་བྲིས་པ་དར་ཚོན་གྱིས་དྲིལ་ལ་བཅུག །འབྲུ་ནག་གི་རྗེན་ཕྱེ་ཁྲག་ཆེན་གྱིས་སྦྲུས་པའི་ཟན་གྱིས་རྩ་སྦུག་བཀག །གྲི་མདའ་ལ་ཨྱཻ་རིང་ལ་སོགས་པའི་སྔགས་རྣམས་མན་ངག་ལག་ལེན་ལྟར་བྲིས་པར་གྲི་ཁྲག་གིས་བྱུགས་ཤིང་དར་ནག་གིས་དྲིལ་བ་དང༌། ཊཱི་ཀ་རིན་ཆེན་ཕྲེང་བའི་གཅེས་པའི་འཁོར་ལོ་བཅུ་གསུམ་གྱི་འཁོར་ལོ་བཅུ་པ།

ལྕགས་སྡིག་སྲོག་རྩ་ལས་ཆད་པའི་བསམ་གཏན་སྟོང་སྲོག་གི་འཁོར་ལོ་གཞུང་དང་དཔེ་བྲིས་དང་བསྟུན་ལ་བྲིས་པ་གོང་ལྟར་ཚོན་རྩི་ལེགས་པར་བྱུགས་པ་རྣམས་ཚོགས་པར་བྱས་ལ། ཐོད་སྐུ་ཞལ་སྦྱར་བའི་བར་དུ་བསམ་གཏན་སྟོང་སྲོག་གི་འཁོར་ལོ་ལྟེ་བ་མ་ཉམས་པར་སྲུང་ལྟེབ་སྤྱི་འགྲོ་ལྟར་བྱས་ལ། ཁྱད་པར་ལྷའི་ཞལ་མགོ་ཞབས་མ་ལོག་ཅིང་རང་ངོས་ལ་གཟིགས་པ་འོང་བར་བྱས་ལ། ཡབ་ཐོད་ངོས་ནས་ཚུར་ཞལ་ཕྱོགས་པར་བསྒྲེང༌། བླ་བྱང་འཁོར་ལོ་ལ་ཁ་ལྟ་བར་ཕར་ཕྱོགས་པར་བྱས་ལ་སྦྱར། ཡུམ་ཐོད་ཡབ་ཐོད་ལ་ཞལ་སྦྱོར་ལ་བསྒྲིགས། དེ་དག་གི་བར་ཐམས་ཅད་སྨན་འབྲུ་དྲི་བཟང་རིན་པོ་ཆེས་བཀང་བའི་ཕྱི་ཚོན་སྐུད་གྱིས་བཅིངས། ཞིང་ལྤགས་ཀྱིས་དྲིལ། དེའི་ཕྱི་དར་ནག་གིས་བཏུམས་ལ་དཀྱིལ་འཁོར་གྱི་དབུས་སུ་ཁྲིའི་སྟེང་དུ་རིན་པོ་ཆེའི་སྣོད་དམ་ཐོད་པ་མཚན་ལྡན་འབྲུས་བཀང་བའི་ནང་དུ་ཡབ་ཞལ་རང་ལ་ཕྱོགས་པར་བསྒྲེང་སྟབས་སུ་བཞུགས། སྟེང་ན་དར་ནག་གིས་གུར་ཕུབ། གྲི་སྙིང་མགོ་ཞབས་མ་ལོག་པར་དར་ནག་གི་ཅོད་པན་དང་སྟག་གཟིག་གི་རས་མོ་དང་བཅས་གྲི་མདའི་མགུལ་དུ་བཅིངས་ལ་ཐོད་སྐུའི་རྒྱབ་ངོས་སུ་བཙུགས་ལ་བཞག །སྨན་རཀ་གཏོར་མ་ཕྱི་ནང་གསང་མཆོད་ལ་སོགས་སྔར་ལྟར་མ་ཚང་བ་མེད་པ་བརྗིད་ཆགས་པར་བཤམས། ལྷག་པར་ཁྲག་ཆེན་གྱི་ཨརྒྷཾ། དབང་པོ་ལྔའི་མེ་ཏོག །ཤ་ཆེན་འདྲེ་འཇིགས་དང་སྦྱར་བའི་བདུག་པ། ཚིལ་ཆེན་ཞག་རྐང་དུག་གི་སྣང་གསལ། མཁྲིས་ཆེན་གྱི་བྱུག་པ། འབྲུ་ནག་གི་བཤོས་བུ། ཤ་ཁྲག་རུས་པས་སྦགས་པའི་བཤོས། རྐང་གླིང་ཐོད་རྔ། ཁྱད་པར་ཟླ་གསང་རྒྱུད་ཆེན་ལས༑ རྫ་རྔ་རྡུང་ཞིང་བཤུག་པས་འབོད། །སྨུག་ཆེན་སྨུག་ཆུང་སྙིང་ལ་བརྟེན། །ཞེས་གསུངས་པས། རྫ་རྔའི་རོལ་མོ། སྙིང་སྣ་ལ་སོགས་པ་ཁྱད་པར་གྱི་དམ་རྫས་རྣམས་ཚོགས་པར་བྱས་ལ། རང་ཉིད་ཟིལ་གནོན་གྱི་ང་རྒྱལ་ལ་གནས་པས། བར་གྱི་གཉེར་མའི་ཆོས་སྡེ་མངོན་རྟོགས་ཆེན་པོ་དང༌། སྨད་ཀྱི་གཉེར་མ་ལས་བྱུང་བའི་བསྟོད་བསྐུལ་ཆེན་མོ་སྦྲག་པས།

མདུན་གྱི་དཀྱིལ་འཁོར་བསྐྱེད་ཅིང་ཐོད་སྐུ་གྲི་སྙིང་སྟོང་སྲོག་གི་འཁོར་ལོ་རྣམས་ཀྱང་བྲིས་པ་ཇི་ལྟ་བ་བསྐྱེད་ཅིང༌། གྲི་སྙིང་ནང་གི་སྔགས་རྣམས་ཀྱང་ལྷ་སོ་སོར་གསལ་བཏབ། བླ་བྱང་རང་ཉིད་དངོས་སུ་འདྲ་བར་བསམ། ལྷ་ཐམས་ཅད་ཐུགས་ཀར་ཉི་མའི་དབུས་སུ་རང་རང་གི་ས་བོན་གྱི་མཐར་རང་སྔགས་དང༌། དེའི་མཐར་ཨྱཻ་རིང་རེ་རེས་གཡས་སུ་བསྐོར་ཞིང་འོད་ཟེར་ཁ་དོག་སྣ་ཚོགས་པ་མེ་འོད་ལྟར་འབར་ཞིང་འཕྲོས་པས་རྩ་གསུམ་ཞི་ཁྲོ་དཀོན་མཆོག་གསུམ་དང༌། ཆོས་སྐྱོང་ལྷ་སྲིན་སྡེ་བརྒྱད་ལ་སོགས་པ་མཆོག་དམན་བར་མ་ཐམས་ཅད་ཀྱི་བྱིན་རླབས་ནུས་མཐུ་ཐམས་ཅད་བསྡུས་ནས། སྒྲུབ་རྫས་རྣམས་ལ་ཐིམ་པར་དམིགས་ཤིང༌། ཨྱཻ་རིང་འབུམ་ཕྲག་བདུན་ངེས་པར་ཐེམས་ལ་སྨྲ་བ་བཅད་ལ་བཟླ། ཐུན་དྲུག་གམ་བཞིར་སྨན་རཀ་གཏོར་མཆོད་རྒྱས་པར་འབུལ་ཞིང་རྫ་རྔ་རྐང་གླིང་བཤུག་པའི་སྒྲ་དྲག་པོ་དང་བཅས་བསྟོད་ཅིང་བསྐུལ། དེ་ཡང་ཇི་སྐད་དུ། བསྙེན་པ་འབུམ་ཕྲག་བདུན་གྱིས་འགྲུབ། །ཅེས་དང༌། ཨྱཻ་རིང་སྒྲུབ་པ་གང་འགྲུབ་ཀྱི༔ འབུམ་ཕྲག་བདུན་གྱིས་འགྲུབ་པར་གསུངས༔ ཨཱ་ཧཱུྂ་བཏགས་ལ་བཟླ་བར་བྱ༔ ཞེས་དང༌། ཨཱཿཧཱུྂ་ཛཿགསུམ་བཏགས་བྱས་ལ༔ བསྙེན་པ་འབུམ་ཕྲག་བདུན་གྱིས་འགྲུབ༔ ཅེས་གསུངས་ལ། བསྙེན་པ་མ་ཐེམས་པའི་སྐྱོན་ནི། ཇི་སྐད་དུ། སྒྲུབ་པ་དངོས་གྲུབ་མ་ཐོབ་ན། །ལས་རྣམས་ཐམས་ཅད་ཡེ་མི་འགྲུབ། །གཤིན་རྗེ་མཁན་པོ་ལྟོག་པར་འགྱུར། །མཐུ་དང་ནུས་པ་འབྱུང་མི་འགྱུར། །ཞེས་གསུངས༑ དེ་རྗེས་ལྕགས་སྡིག་གློ་བ་གངས་རི་དཀར་པོ་ལས་ཆད་པའི་ཆོས་སྡེ་ལག་ལེན་དོན་བསྡེབས་ཆེན་མོར་གསུངས་པ་ལྟར། གཙང་མ་ལྷའི་བསྡེབས་རང་གི་ལུགས་སུ་བཞུགས་པ་ལྟར། བསྙེན་པ་དངོས་དང༌། དབང་དུ་བསྡུ་བ་དང༌། དམ་བསྲེ་དངོས་གྲུབ་བླང་བ་དང༌། གཉིས་མེད་བསྟིམ་པ་དང༌། ཉམས་གྲིབ་བཤགས་པའི་བསྡེབས་རྣམས་སོ་སོར་སྦྱར་བ་སྟོང་ཕྲག་རེ་རེ་ཙམ་དག་པར་བཟླ། སླར་ཡང་ལྕགས་སྡིག་མགོ་བོའི་ཆོས་སྡེ་ལས་གསུངས་པ་ལྟར།

ཐུགས་ཀར་ཉི་མའི་འཁོར་ལོ་རྩིབས་བཅུ་གཉིས་པའི་དབྱིབས་ཅན་སྲན་མའི་ཁ་ཙམ་གྱི་དབུས་སུ་ཧཱུྂ་ལ་ཨྱེ་ཐུང་གི་སྔགས་ཀྱིས་བསྐོར་བར་དམིགས་ལ། ཨྱེ་ཨ་ཀྲོ་ཏེ་ཀ་ཡ་མཱནྟ་ཀ་ནས། པ་ཡེ་ཧཱུྂ་གི་བར། འབུམ་ཕྲག་ཙམ་དང༌། དེ་རྗེས་ལ་ཨོཾ་ཨཱཿཧཱུྂ་ཛཿཞེས་པ་ཁྲི་ཕྲག་ཙམ་དང༌། སླར་ཡང་ཨེ་བེ་ཏཱ་ལཱི་ཞེས་པ་ནས། ཡ་མ་རཱ་ཛ་ཧཱུྂ་ཞེས་པའི་བར་རྩ་བའི་ལྷ་དྲུག་གྱད་གནོན་གྱི་ལྷ་བརྒྱད་དང་བཅས་པའི་སྔགས་སོ་སོར་ཁྲི་ཕྲག་རེ་རེ། ཨོཾ་ཡ་མ་དུ་ཤ་ཧཱུྂ་ཞེས་པ་སྐུ་སྤྲུལ་ནས་བཟུང༌། དུན་བྷྱོ་དུན་བྷྱོ་ཡ་ཞེས་པ་ཟ་མའི་གཤིན་རྗེ་བདུན་བརྒྱ་ཉི་ཤུའི་སྔགས་ཀྱི་བར་རྣམས་སོ་སོར་སྟོང་ཕྲག་ཙམ་རེ་བཟླ་དགོས་ལ། སྔགས་དེ་ཐམས་ཅད་ནི་ལྕགས་སྡིག་མགོ་བོ་ལས་ཆད་པའི་ཆོས་སྡེ་སྒྲུབ་ཐབས་སྙིང་གཟེར་ནག་པོ་ཉིད་དུ་གསལ་བར་གསུངས་པ་ཉིད་ཡིན་ལ། སླར་ཡང་ཆོས་སྡེ་དེ་ཉིད་ལས། སྒྲོལ་ཡུམ་ཐུགས་ཀའི་ཛཿལས་ནི༔ ཞེས་པ་ནས། གཟི་བརྗིད་ལྡན་པར་བསམ་གྱི་བར་དང༌། ཨྱེ་ཀ་ཡ་མ་ཧེ་དུན་རཀྴ་དུན་དུན་ཛཿཡ་ཨ། ཞེས་སྐུའི་སྔགས་འབྲུ་བཅུ་གསུམ་པ་ཁྲི་བཟླ། ཡང་དེ་ཉིད་ལས། ཨཱཿལས་འོད་ཟེར་དམར་པོ་འཕྲོས། །ཞེས་པ་ནས། ངག་ལ་ནུས་པ་བསྙེན་རྫོགས་བསམ་གྱི་བར་བྱས་ལ། ཨེ་ཀ་ཧེ་དུན་ཡ་མ་སྙིང་ཁྲག་ར་མ་ཙ་ཡ། ཞེས་གསུང་གི་སྔགས་འབྲུ་བཅུ་གཉིས་པ་ཁྲི། ཡང་དེ་ཉིད་ལས། ཧཱུྂ་ལས་འོད་ཟེར་མཐིང་ཁ་འཕྲོས། །ཞེས་པ་ནས། ཆེན་པོའི་བདག་པོར་གྱུར་ཅེས་པའི་བར་དང༌། ཨྱེ་མྱག་ཡ་རྔུབ་མུག་ཤག་ཀ་དུན། ཞེས་ཐུགས་ཀྱི་སྔགས་འབྲུ་བརྒྱད་པ་ལ་ཁྲི། ཡང་དེ་ཉིད་ལས། ཏྲཱཾ་ལས་འོད་ཟེར་སེར་པོ་འཕྲོས། །ཞེས་པ་ནས། ཡོན་ཏན་ཡིད་བཞིན་ནོར་ལྟར་བསམ། །ཞེས་པའི་བར་གྱི། ཨྱེ་དུན་ཀ་ཡཾ། ཞེས་རྒྱ་གྲམ་གྱི་རྩ་སྔགས་འབྲུ་བཞི་པ་ལ་ཁྲི། དེ་ནས་ཕྲིན་ལས་ཀྱི་བསྒྲུབ་པ་ནི༑ ཕུར་ཐུན་སྒྲུབ་པ་ཡིན་པས། ཐོད་པ་མཚན་ངན་གཅིག་ཏུ་ཕོ་ལྷ་རང་གཤེད་དབབ་པའི་ཕྱིར་ཡུངས་ནག་དང༌། ཟི་ར་ནག་པོ། སྲོག་ལྷ་རང་གཤེད་དབབ་པའི་ཕྱིར་སྐེ་ཚེ་ཤང་ཚེ།

མ་ལྷ་རང་གཤེད་དབབ་པའི་ཕྱིར་ར་རོག །ཁྱི་ནག །ཕག་ནག་གསུམ་གྱི་ཁྲག །ཞང་ལྷ་རང་གཤེད་དབབ་པའི་ཕྱིར་ཟངས་ཕྱེ་དང་ལྕགས་ཕྱེ། ཡུལ་ལྷ་རང་གཤེད་དབབ་པའི་ཕྱིར་གུ་གུལ་ནག་པོ་སྔགས་མ་བཏབ་པ། ཞེས་ཐུན་རྫས་འདི་རྣམས་པྲ་ཁྲིད་སྒྲོན་མ་རྒྱས་པ་གནམ་ལྕགས་འཕྲུལ་གྱི་ལྡེ་མིག་ལས། དྲག་པོ་ཐུན་གྱིས་བསད་པའི་སྐབས་གསུངས་པ་ཡིན་ལ། གཞན་ཡང་གྲི་ཐབས་གཏོང་བ་ལ་གྲི་ཁྲག་དང༌། མཚོན་ཆའི་རྩེ་མོ་དང༌། གྲི་ལྕགས་ཕྱེ་མ། རིམས་ནད་གཏོང་བ་ལ་རིམས་ཀྱིས་ཤི་བའི་ཁྲག །སྨྱོ་བར་བྱེད་པ་ལ་སྨྱོན་པའི་ཁྲག་དང༌། ད་དྷུ་ར་དང་ཀ་མོ་ཉ། ཚ་བ་བསྐྱེད་པ་ལ་ཚ་བ་གསུམ། འབྱེད་པར་བྱེད་པ་ལ་ཟི་ར་དཀར་ནག །མཛེ་དབབ་པ་ལ་མཛེ་ཁྲག །ཧུར་ཐུམ་གྱིས་གསོད་པ་ལ་སྐྱེས་བུ་ར་སྐད་མ། འཐིབས་ཤིང་འཐོམ་པར་བྱེད་པ་ལ་ཕུང་ས་སྣ་ཚོགས་པ་སོགས་དྲག་པོའི་ཐུན་རྫས་རྣམས་མི་རྟ་ཁྱི་གསུམ་གྱི་ཁྲག་རློན་གྱིས་སྦྲུས་པ་བླུག །དེའི་དབུས་སུ་གྲི་ལྕགས་སམ་སེང་ལྡེང་གི་རི་རབ་ཀྱི་ཕུར་བུ་སོར་བཅུ་དྲུག་པ་གྲི་ཁྲག་དང་དུག་གིས་བྱུགས་པ། དར་ནག་གི་ཅོད་པན་བཏགས་པ་གཟུག །དར་ནག་གི་ལྡིང་གུར་ཕུབ་ལ། མགོ་བོའི་ཆོས་སྡེར་ཡོན་ཏན་གྱི་བསྙེན་པའི་འཕྲོར། ཧྲཱིཿལས་འོད་ཟེར་ལྗང་གུ་འཕྲོས། །ཞེས་པ་ནས། དྲག་པོ་ཐུན་ཟློག་ནུས་ལྡན་བསམ། །ཞེས་པའི་བར་དང༌། ཨྱེ་མྱག་འབྲུ་བརྒྱད་ལ་སྒོ་བཞིའི་ཐུན་སྔགས་ཤམ་བཅས་བཏགས་པ་འབུམ་ཕྲག་གཅིག་ཐེམས་ངེས་སུ་བཟླ། དེ་ལྟར་སྐུ་གསུང་ཐུགས་ཡོན་ཏན་ཕྲིན་ལས་ཀྱི་བསྙེན་པའི་སྐབས་བསམ། རྒྱུད་ནི། ལྕགས་སྡིག་རྒྱབ་སྟོད་གཉེར་མ་ལས་བྱུང་བའི་ཆོས་སྡེའི་སྒྲུབ་ཐབས་ལྟར་རང་ཉིད་ཚེ་བདག་སྐུ་མདོག་དཀར་དམར་མཐིང་སེར་ལྗང་གུར་བསྒྱུར་ཞིང༌། དེ་དག་གི་ཐུགས་ཀར་ཨོཾ་ཨཱཿཧཱུྂ་ཏྲཱཾ་ཧྲཱིཿརྣམས་བཀོད་ནས་སྔར་བཤད་པའི་མགོ་བོའི་ཆོས་སྡེར་གསུངས་པའི་དམིགས་པ་རྣམས་བྱ་ཞིང་བཤད་མ་ཐག་པའི་སྔགས་རྣམས་བཟླ། དེ་གྲུབ་ནས་སླར་དྲེགས་པའི་སྲོག་འཕྲོག་པའི་བཟླས་པ་བྱ་བ་ནི།

ལྕགས་སྡིག་རྒྱབ་སྟོད་གཉེར་མ་ལས་ཆད་པའི་ཆོས་སྡེ་ལས། དེ་ནས་ཡབ་ཡུམ་འཁྲིལ་སྦྱོར་ནས༔ ཞེས་པ་ནས། མོ་རྒྱུད་བླ་རྡོ་གསང་བའི་གནད༔ ཅེས་པའི་བར་བྱས་ལ། ཨྱཻ་རིང་སྟོང་ཕྲག་གཅིག་བཟླ། དེ་གྲུབ་ནས་དངོས་གྲུབ་ཀྱི་ཆོ་ག་ནི་འབྲུ་ཟན་གྱི་ཚེ་རྒྱས་ཟུར་བརྒྱད་པ་ལ་དཀར་དམར་བཟའ་བཏུང་བཅའ་བ་སྣ་ཚོགས་དང་བཅས་པ་དར་སྣས་བརྒྱན་པ་དང༌། ཚོགས་ཀྱི་ཡོ་བྱད་གྱ་ནོམ་པ་བཤམས། ཚོགས་སྲེག་གཏོར་བཀྲུས་བྱིན་གྱིས་བརླབས། བདག་ཟིལ་གནོན་དུ་གསལ་བའི་སྐུ་གསུང་ཐུགས་ཡོན་ཏན་ཕྲིན་ལས་ལྔའི་ས་བོན་ལས་འོད་ལྔ་གློག་གི་ཞགས་པ་ལྟར་རྣོ་ཞིང་མྱུར་བ་སྤྲོས། འཇིག་རྟེན་དང་འཇིག་རྟེན་ལས་འདས་པའི་བརྟན་གཡོ་སྣོད་བཅུད་མ་ལུས་པའི་ཚེ་བསོད་དཔལ་འབྱོར་ཕུན་སུམ་ཚོགས་པ་ཐམས་ཅད་མ་ལུས་པ་བསྡུས། ཚེ་རྒྱས་དང་ཚོགས་རྫས་ལ་ཐིམ་པར་བསམས་ལ། ཀཱ་ཡ་ཝཱཀ་ཙིཏྟ་ཨཱ་ཡུརྫྙཱ་ན་ཚེ་བྷྲཱུཾ་ནྲྀ་ཛཿཧཱུྂ་སྭཱ་ཧཱ། ཞེས་པ་འདི་ལྕགས་སྡིག་རྒྱབ་སྟོད་གཉེར་མའི་ཆོས་སྡེར་གསུངས་པའི་ཨྱེ་ཐུང་ལ་བཏགས་པ་སྟོང་ཕྲག་གཅིག་བཟླ། དེ་རྗེས་མགོ་བོ་ལས་ཆད་པའི་སྒྲུབ་ཐབས་སུ། ཕྱི་སྣོད་ནང་བཅུད་ཐམས་ཅད་སེམས། །ཞེས་པ་ནས། རང་གི་ལུས་ངག་ཡིད་ལ་ཐིམ། །ཞེས་པའི་བར་བསྒོམས་ལ་ཚེ་རྒྱས་ཀྱི་ཕུད་ལྷ་ལ་ཕུལ། བར་མ་དངོས་གྲུབ་ཀྱི་རྫས་སུ་རང་ཉིད་རོལ། ཐ་མ་ཕྱིས་ཀྱི་སྒྲུབ་རྫས་ལ་བསྲེ་བའི་ཕབ་རྒྱུན་དུ་བཞག །གཏང་རག་གི་ཚུལ་དུ་ཚོགས་ཀྱིས་མཆོད། རང་ཡང་དངོས་གྲུབ་ཏུ་མྱོང༌། ལྷག་མ་བཏང༌། བསྐུལ་དང༌། ཆད་ཐོ། བརྟན་སྐྱོང་སོགས་ལས་གཞུང་ལྟར་བྱས་རྗེས། ཞི་བའི་སྦྱིན་སྲེག་གིས་ལྷག་ཆད་བསྐང༌༑ མ་འབྱོར་ན་ཡི་གེ་བརྒྱ་པ་ཅི་མང་བཟླ། མདུན་བསྐྱེད་རྡུལ་ཚོན་གྱི་ལྷ་ཡེ་ཤེས་པ་གཤེགས། དམ་ཚིག་པ་རང་ལ་བསྡུ། ཐོད་སྐུ་ཡབ་ཡུམ་དང་སྟོང་སྲོག་གི་འཁོར་ལོའི་གྲི་སྙིང་གི་ལྷ་རྣམས་དམ་ཡེ་དབྱེར་མེད་དུ་བརྟན་བཞུགས་བྱས་ལ། རྟེན་སྙིང་ཐེམ་ཅན་དང་སུ་པྲ་ཏིཥྛས་རབ་ཏུ་གནས།

ཤིས་བརྗོད་ལ་སྒྲུབ་རྫས་རྣམས་དབེན་པར་གཞན་གྱིས་མི་མཐོང་བར་བཞུགས་སུ་གསོལ། མཆོད་རྟེན་མི་བཅའ་ན་སྟོང་སྲོག་འཁོར་ལོའི་གྲི་སྙིང་བདག་བྱང་དང་སྦྲགས་པ་རང་གི་མཆན་ཁུང་གཡོན་པར་བཅང༌། ཐོད་སྐུ་ཡབ་ཡུམ་སྒྲུབ་རྟེན་བྱ་བ་ཡིན་ནོ། །གསུམ་པ་ལས་