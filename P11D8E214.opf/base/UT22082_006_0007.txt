༄༅། །མགོན་པོའི་ལས་རིམ་གསལ་སྒྲོན་གྱི་མཆོད་པ་ཁ་འགེངས་ཡིག་རྙིང་ལྟར་བཞུགས་སོ།།

ཧཱུྂ རྡོ་རྗེ་སྲིན་པོ་འཁོར་དང་བཅས་པ་ལ། །དུར་ཁྲོད་རྫས་ཀྱི་མཆོད་པ་འབུལ་བ་ནི། །དམར་ཆེན་ཁྲག་གི་ཨརྒྷཾ་རྦ་རླབས་འཁྲུགས། །མྱོས་བྱེད་ཆང་གི་ཞབས་བསིལ་མཚོ་ལྟར་བསྐྱིལ། །དུག་ཆང་གདུག་པའི་འཐོར་འཐུང་ལྦུ་ཕྲེང་གཡོ། །རྡོ་རྗེ་སྲིན་པོ་འཁོར་དང་བཅས་ལ་འབུལ། །བསྒྲལ་བའི་སྙིང་མིག་རྣ་བ་སྣ་དང་ལྕེ། །དྲི་དང་དུག་གི་མེ་ཏོག་སྔོན་པོ་སོགས། །དྲག་པོའི་རྫས་ཀྱི་མེ་ཏོག་ཇི་སྙེད་པ༑ ༑རྡོ་རྗེ་སྲིན་པོ་འཁོར་དང་བཅས་ལ་འབུལ། །ལྷ་མིན་ཁྲག་དང་ཡུངས་ཀར་རྔ་བོང་སྦངས། །དུག་དང་ཤ་ཆེན་འདྲེ་འཇིགས་སྦྱར་བའི་སྤོས༑ ༑མཁའ་དབྱིངས་སྤྲིན་ཚོགས་བདུག་སྤོས་དམ་པ་འདི། །རྡོ་རྗེ་སྲིན་པོ་འཁོར་དང་བཅས་ལ་འབུལ། །ཕྱུགས་ཆེན་ཉ་ཕག་བྱ་རོག་རྐང་དང་ཚིལ། །དམར་ནག་ཆེན་པོའི་སྣང་གསལ་ཉི་མ་ལྟར། །རབ་འབར་མི་ཟད་འོད་ཕྲེང་འཁྲུགས་པ་འདི། །རྡོ་རྗེ་སྲིན་པོ་འཁོར་དང་བཅས་ལ་འབུལ། །བདུད་རྩི་ལྔ་དང་མཁྲིས་ཆེན་བོང་བུའི་ཆུ། །མི་ཁྲག་དུག་དང་སྦྱར་བའི་དྲི་ཡི་ཆབ། །བཀུ་ཞིང་ངད་ལྡན་རབ་ཏུ་གཏམས་པ་ཡང༌། །རྡོ་རྗེ་སྲིན་པོ་འཁོར་དང་བཅས་ལ་འབུལ། །ནས་ནག་ཏིལ་ནག་བྲ་སྲན་རམ་ཕྱེ་ཡི། །བཤོས་བུ་ཟུར་གསུམ་ཤ་ཁྲག་རུས་པ་བཅས༑ ༑བཟའ་བཅའ་སྣ་ཚོགས་སྤོད་ཀྱིས་བྲན་པའི་ཚོགས། །རྡོ་རྗེ་སྲིན་པོ་འཁོར་དང་བཅས་ལ་འབུལ། །ཐོད་རྔ་རྐང་གླིང་ཆ་ལང་རྔ་བོ་ཆེ། །དུང་དང་བཤུག་གླུ་དབྱངས་ཀྱི་ང་རོའི་སྒྲ། །འབྲུག་སྟོང་གྲགས་ལྟར་ས་ཡང་རབ་འདར་བ། །རྡོ་རྗེ་སྲིན་པོ་འཁོར་དང་བཅས་ལ་འབུལ། །རྩ་བརྒྱད་སྟོང་སྦྱར་བདུད་རྩི་ར་ས་ཡཱན། །འབེན་ཆེན་རྒྱུ་རྐྱེན་གསང་བའི་རུ་དྷཱི་ར། །སྣ་ཚོགས་བཅུད་ལྡན་དམ་རྫས་གཏོར་མར་བཅས། །རྡོ་རྗེ་སྲིན་པོ་འཁོར་དང་བཅས་ལ་འབུལ། །གཞན་ཡང་སྦྱོར་སྒྲོལ་དེ་བཞིན་ཉིད་ལ་སོགས། །མཐའ་ཡས་མཆོད་སྤྲིན་ནམ་མཁའི་ཁམས་ཁྱབ་པ། །དངོས་འབྱོར་ཡིད་སྤྲུལ་མ་ཚང་མེད་པའི་ཚོགས། །རྡོ་རྗེ་སྲིན་པོ་འཁོར་དང་བཅས་ལ་འབུལ། །སྒྲུབ་མཆོག་བདག་གི་རེ་འབྲས་འགྲུབ་པར་མཛོད། །ཨོཾ་བཛྲ་མ་ཧཱ་ཀཱ་ལཱ་ཀ་ཝུ་ཝ་ས་པ་རི་ཝཱ་རཱ་ཡ་སརྦ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཧཱུྂ་སྭཱ་ཧཱ།

ཞེས་པ་འདིའང་རང་ལུགས་ཀྱི་མགོན་པོའི་ལས་རིམ་གསལ་སྒྲོན་གྱི་འོ་མ་ཆུ་གཙང་མའི་རྗེས་སུ་སྦྱར་ན་ཆོས་སྐྱོང་གི་མཆོད་པར་འབྲེལ་ཆགས་ཤིང༌། ལྷག་པར་བེའུ་བུམ་འབུམ་གསུམ་མ་སོགས་མགོན་པོའི་སྒྲུབ་སྐོར་རྙིང་པ་རྣམས་སུ་དུར་ཁྲོད་རྫས་ཀྱི་མཆོད་པ་ཉིད་གསུངས་པ་དང་བསྟུན། འབྲི་གུང་པ་ཆོས་ཀྱི་གྲགས་པས་རྩེ་བ་གཞིས་ཀར་བྲིས་པའོ།། །།མངྒ་ལཾ།། 