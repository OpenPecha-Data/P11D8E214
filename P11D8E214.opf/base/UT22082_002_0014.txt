༄༅། །འདྲ་ཆོས་བཅུ་བདུན་གྱི་དཔེར་བརྗོད་དྲུག་སྐྱེས་ག་ཞའི་ཕྲེང་བ་ཞེས་བྱ་བ་བཞུགས་སོ།།

དཀར་ནག་ཕྱོགས་ཀྱི་འཕེལ་འགྲིབ་མི་མངའ་ཞིང༌། །རི་དྭགས་གཟུགས་ཀྱི་ལང་ཚོ་མི་ལྡན་ཡང༌། །སྐལ་བཟང་བློ་ཡི་ཀུ་མུད་སྲུང་མཛད་པ། །དབྱངས་ཅན་ཟླ་བས་བདག་བློ་དེང་སྐྱོངས་ཤིག །ལྷ་མིན་ཕུལ་བྱུང་རྒྱན་གྱིས་མ་བསྟོད་ཅིང༌། །གཞི་མེད་སྐུར་བའི་ངག་གིས་མ་སྨད་པར། །རང་བཞིན་གནས་ལུགས་གསོང་པོར་སྨྲ་བའི་གཏམ། །འདྲ་བ་འགའ་ཞིག་དྲང་པོའི་ངག་གིས་བརྗོད། །བསྟོད་ན་མཆོག་དམན་བར་མ་ཀུན་དགྱེས་ཀྱང༌། །སྨད་ན་ཁྲོ་བའི་གཏམ་དང་རྡེག་པར་གཟས། །གཟུ་བོར་བརྗོད་ན་རང་མཚང་མཐོང་བའི་རྒྱུ། །དེ་ཕྱིར་དྲང་པོར་བརྗོད་པའང་དཀའ་བའི་གནས། །འོན་ཀྱང་སོལ་བའི་མདོག་ལ་དཀར་པོ་དང༌། །ཁ་བའི་རིགས་ལ་ནག་པོ་སུ་ཡིས་བསྙོན། །དེ་ལྟར་ཀུན་གྱིས་མཐོང་བའི་གནས་ལུགས་ལ། །སུས་ཀྱང་རྒོལ་བ་དཀའ་ཕྱིར་འདི་སྐད་ལོ། །ཕར་ལ་འཆང་ན་སྲོག་འདོར་མགོ་མི་ཐོན། །ཅོ་འདྲི་མཐོ་དམན་ཆེ་ཞིང་ཐུར་དུ་འགྲོ། །ས་ལ་སྲེད་པས་ཐམས་ཅད་བདག་གིར་བྱེད། །བླ་མ་ལ་ལ་འབབ་ཆུའི་ཀླུང་དང་འདྲ༑ ༑ཕུལ་ན་ནོར་རྫས་བཟང་ངན་ཀུན་བཞེས་ཤིང༌། །ཞུས་ན་དུ་བ་ལྟ་བུ་སྡུག་སུན་སྟེར། །རིང་ན་མི་ཕན་ཉེ་ན་སྲེག་བྱེད་པ། །དཔོན་པོ་ལ་ལ་བྱིན་ཟའི་ཕུང་པོ་འདྲ། །ཁྲི་སྟན་མཐོ་ཞིང་བཟའ་བཏུང་ནོར་ལ་སྲེད། །ཁ་ནས་སྙན་པའི་ལེགས་བཤད་ངག་གིས་སྨྲ། །ཁོང་དུ་ཞེ་སྡང་ལ་སོགས་རླུང་ལྟར་གཡོ། །དགེ་བཤེས་ལ་ལ་སྨྲ་མཁས་ནེ་ཙོ་འདྲ། །དམར་སེར་འདབ་ལྡན་མགོ་བོ་མཐོ་ཞིང་འགྱིང༌། །མགྲིན་རྔ་ཆེར་སྒྲོག་གར་སྟབས་ངང་ཚུལ་བཟང༌། །ཆགས་པ་ཆེ་ཤིང་འདོད་ལོག་སྲེད་པ་འཕེལ༑ ༑དགེ་སློང་ལ་ལ་ཁྱིམ་བྱ་མཚལ་ལུ་འདྲ། །གཙང་བཙོག་མེད་ཅིང་གྲོང་བར་སྒོ་སྲང་ཞུགས། །དུག་ལྔ་འབར་ཞིང་མ་རུངས་སྤྱོད་ཚུལ་སྟོན། །གཅིག་ཏུ་མི་སྡོད་གནས་ཀུན་སིལ་བུར་གཏོང༌། །རྟོགས་ལྡན་ལ་ལ་སྲང་མདོའི་ཕག་པ་འདྲ། །མགོ་སྐྱེས་ཁུར་ཆེ་ལུས་དཀར་ཁྲོ་ལ་གཏུམ། །ཤ་ཁྲག་ལ་སྲེད་ཞེ་སྡང་ང་ཡིར་འཛིན། །རིགས་མཐུན་ལ་སྨོད་དོན་མེད་ང་རོ་འབྱིན། །སྔགས་པ་ལ་ལ་འདམ་གྱི་སེངྒེ་འདྲ། །རང་ཤོང་ནང་དུ་གཏི་མུག་རྨོངས་པ་སྒོམ།

།ཐོས་བསམ་སྒོམ་པའི་བྱ་བ་རྡུལ་ཙམ་མེད། །ཟ་ཉལ་འགྲོ་བའི་འདུ་ཤེས་གསུམ་ལྡན་པ། །སྒོམ་ཆེན་ལ་ལ་བྱིངས་ཀྱི་རུས་སྦལ་འདྲ། །གྲྭ་སར་སླེབས་སྔ་རྒས་ཤིང་ཀུན་གྱིས་བརྙས། །བཟའ་བཏུང་ལ་སྲེད་ང་རྒྱལ་ཁེངས་པ་ཆེ། །ཐོས་བསམ་སྒོམ་མེད་ཀུན་ལ་མཆེ་བ་གཙིགས། །གྲྭ་པ་ལ་ལ་བླ་བྲང་ཁྱི་རྒན་འདྲ། །ཤ་ཆང་བུད་མེད་གཞན་གྱི་ནོར་ལ་སྲེད། །ཞི་བའི་ཚུལ་སྟོན་གཞན་སྲོག་ཐབས་ཀྱིས་འཕྲོག །ངན་སོང་སྡུག་བསྔལ་རིན་གྱིས་ཉོ་བྱེད་པ། །སྨན་པ་ལ་ལ་གཤིན་རྗེའི་ཕོ་ཉ་འདྲ། །ནོར་རྫས་བྱིན་ན་ཐོབ་ཤོར་སེམས་ཀྱིས་འཁྱེར། །འཛུམ་པའི་བཞིན་སྟོན་དགའ་བའི་གཏམ་སྨྲས་ཀྱང༌། །ཚུར་ལ་བློ་སེམས་མི་གཏོད་ཐབས་ཀྱིས་འབྲོས། །གྲོགས་པོ་ལ་ལ་བྱ་རོག་ལྟོགས་པ་འདྲ། །རྒྱང་བལྟས་གོ་ཁྲབ་འཁོར་གསུམ་མཛེས་སྣང་ཡང༌། །དཔའ་རྩལ་བློ་གྲོས་ཁོང་སྙིང་ཤེས་དང་བྲལ། །དོན་མེད་ས་སྟོང་མདའ་འཕེན་མཆོངས་རྒྱུག་རྩེ། །སྟག་ཤར་ལ་ལ་ལྡུམ་རའི་བྱིའུ་སྲུང་འདྲ། །བྱམས་པས་བསྐྱང་ན་ཁོང་ཁྲོ་མཆེ་སྡེར་གཙིགས༑ ༑དྲག་པོས་གཅུན་ལ་དེའི་ཕྱི་བཞིན་འབྲང༌། །བྱ་མེད་གཏད་མེད་དགྲ་གཉེན་གོ་ལོག་སྤྱོད། །འཁོར་གཡོག་ལ་ལ་ཡ་ཕོའི་སྤྲེའུ་འདྲ། །རང་ཉིད་དགའ་ན་རྩེད་འཇོའི་ཞི་འདུན་བྱེད༑ ༑ཅུང་ཟད་ཕོག་ན་ཁྲོ་ཞིང་སྐད་ངན་འདོན། །བཞག་ན་མི་སྡོད་བཏང་ན་མི་འགྲོ་བ། །གཞོན་པ་ལ་ལ་བྱི་ལའི་ཕྲུ་གུ་འདྲ། །ངན་སྐྱུག་གནས་རྣམས་བདེར་རློམ་འདུ་ཞིང་འཚོགས༑ ༑དར་དིར་གླུ་དང་རྐང་ལག་བྲོ་གར་བྱེད། །གཅིག་ལ་གཅིག་བརྟེན་དོན་མེད་འཁྱམ་ཞིང་རྒྱུ། །སྐྱེ་བོ་ལ་ལ་ཟག་པའི་སྦྲང་བུ་འདྲ། །རང་ཉིད་མི་གཙང་སྐྱོན་གྱིས་རབ་སྦགས་ནས༑ ༑རང་གནོང་སྦེད་ཕྱིར་དེ་ཉིད་གཞན་རྣམས་ལ། །ཐབས་ཀྱིས་བསྒོ་ཞིང་སྐད་ངན་ཕྱོགས་བརྒྱར་སྒྲོག །སྐྱེ་བོ་ཕལ་ཆེར་ཁྭ་ཏའི་མཆུ་དང་འདྲ། །བཟང་ངན་སྐྱེ་བོའི་ཚོགས་ཀུན་རབ་བསྡུས་ཤིང༌། །མི་གཙང་རྫས་ཀུན་རང་གི་བུ་གར་འཛིན། །མེད་ན་མི་རུང་ཡོད་ན་སྐྱུག་བྲོ་བའི། །བུད་མེད་ལ་ལ་ཚོང་དུས་བེད་སྤྱོད་འདྲ།

།མི་སྐྱའི་མགོ་ལ་བན་བཙུན་སྔགས་པའི་ལུས། །ཤ་ཆང་འདོད་ཡོན་ལ་སྲེད་ཉོན་མོངས་ཅན། །བླ་མ་སྡེ་དཔོན་ཧོར་འདྲ་འདི་ཡིན་མེད། །འདི་ཙམ་བྱེད་པ་བྱ་བྱིའུ་ཕ་ཝང་འདྲ། །གནས་ཚུལ་མཐོང་ནས་ལེགས་པར་བརྟགས་པའི་ཚེ། །གསལ་པོ་ཤེས་ནས་གསོང་པོར་སྨྲས་པའི་གཏམ། །གོ་བདེའི་འདྲ་མཚུངས་བཅུ་བདུན་དཔེར་བཀོད་པ། །གཟུ་བོར་འདོམ་པའི་ཕྱི་མོ་འདི་དག་ཀོ། །ལྐོག་གྱུར་གནས་རྣམས་སོ་སྐྱེས་མཐོང་མིན་ཡང༌། །ཚུར་མཐོང་བྱིས་བློས་རྟོགས་པའི་གནས་ཚུལ་དག །འདི་ན་སྨྲ་མེད་ཀུན་གྱིས་འདི་འདྲ་བ། །རྟོགས་ཀྱང་ངག་གི་ལམ་དུ་བརྗོད་མ་ཡིན། །གབ་ཚིག་རྒྱན་གྱི་ནང་ཚན་གཏོགས་ཞེས་པ། །དཎྜའི་མེ་ལོང་ཉིད་དུ་གསལ་བར་བཤད༑ ༑ཅེས་ཉམས་མཚར་གྱི་འདྲ་ཆོས་བཅུ་བདུན་པོ་འདིའང་འབྲི་གུང་པ་སྐྱ་མིན་སེར་མིན་ཆོས་ཀྱི་གྲགས་པས༑ བསྙེན་མཚམས་ཞིག་གི་ཐུན་བར་དུ་ལག་དལ་དང་སྣག་ཤོག་ཆུད་འཛའ་བའི་ཕྱིར་དུ་བྲིས་པ་ཀུན་གྱིས་ཐུགས་མི་ཁྲེལ་བ་ཞུའོ།། །།མངྒ་ལཾ།། 