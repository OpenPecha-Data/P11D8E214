༄༅། །འཇམ་དཔལ་གཤིན་རྗེའི་གཤེད་དཔའ་བོ་འབྲུ་གཅིག་པའི་སྒྲུབ་ཐབས་བཞུགས་སོ།།

ཡ་མཱནྟ་ཀ་ལ་ན་མོ། འཇམ་དཔལ་གྱི་ཆོ་ག་ཞིབ་མོ་ཁྲོ་བོ་ཐམས་ཅད་རྣམ་པར་རྒྱལ་བའི་ཆོ་ག་ཞིབ་མོ་བསྡུས་པ་ཞེས་བྱ་བ། དཔལ་གཤིན་རྗེའི་གཤེད་ཀྱི་རྒྱུད་ལས་འཕགས་པ་འཇམ་དཔལ་གཤིན་རྗེའི་གཤེད་ཀྱི་ཆོ་ག་ཞིབ་མོ་ཕྱི་མའི་ཕྱི་མ་རིམ་པར་ཕྱེ་བ་བཅུ་གཅིག་པ་ལས། དེ་ནས་ཆོ་ག་ཐམས་ཅད་ཀྱི། །ཕྱི་མའི་ཕྱི་མ་ཞེས་བྱ་བ། །སྦྱོར་བར་བཅས་ཤིང་རྒྱས་པ་ཡི༑ ༑ཆོ་ག་དག་ནི་བཤད་པར་བྱ། །ཞེས་པ་ནས་ཆོ་ག་ཐམས་ཅད་བསྡུས་པའོ། །ཞེས་པའི་བར་དང༌། ཡང་རྒྱུད་དེ་ཉིད་ཀྱི་རིམ་པར་ཕྱེ་བ་བཅུ་གཅིག་པར། སྔགས་ཀྱི་ཆོ་ག་རིམ་བཞིན་བྱ། །ཞེས་པ་ནས༑ དངོས་གྲུབ་མཆོག་ནི་ཐོབ་པར་འགྱུར། །ཞེས་པའི་བར་གྱི་དོན་རྣམས་བསྡུས་པ། འཇམ་དཔལ་གཤིན་རྗེའི་གཤེད་དཔའ་བོ་འབྲུ་གཅིག་པའི་སྒྲུབ་ཐབས་ཁྲིགས་ཆགས་སུ་བྱ་བ་ནི། བྲག་ཕུག་སོགས་གནས་དབེན་པར་རས་གཙང་མར་ཚོན་རྩི་དྲི་བཟང་དང་བཅས་པས་མངོན་རྟོགས་ལྟར་ལྷའི་སྣང་བརྙན་བྲིས་པ་བཀྲམ་པའི་མདུན་དུ། སྨན་རཀ་གཏོར་མ་མཆོད་པ་རྣམས་བཤམ། རང་ཉིད་སྟན་བདེ་བར་བྲིས་སྐུ་ཞལ་བྱང་དུ་ཕྱོགས་པའི་མདུན་དུ་རང་ཉིད་ལྷོར་ཕྱོགས་ནས་བསམ་གཏན་གྱི་ཡན་ལག་དང་སྨྱུང་བར་གནས་པས་འཁོད། ཆ་གསུམ་གཏོར་མ་བཏང༌། སྐྱབས་སུ་འགྲོ་བ་དང་སེམས་བསྐྱེད་པ་བྱས་ལ། བདུད་རྩིའི་རིལ་བུས་ཁ་དག་པར་བྱས་ཏེ། ལས་གཤིན་གྱི་སྔགས་ཀྱིས་བསངས། སྭ་བྷཱ་ཝས་སྦྱངས། གཟུང་འཛིན་གྱིས་བསྡུས་པའི་ཆོས་ཐམས་ཅད་འོད་གསལ་སྟོང་པ་ཉིད་ཀྱི་ངང་ལས། སྣ་ཚོགས་པདྨ་དང་ཉི་མའི་གདན་ལ་མ་ཧེ་ནག་པོ་ཁྲོས་པ། རུས་པའི་རྒྱན་གྱིས་བརྒྱན་པའི་སྟེང་དུ་རང་གི་རིག་པའི་ཧཱུྂ་ཡིག་ནག་པོ་འོད་འབར་བ། དེ་ཡོངས་སུ་གྱུར་པ་ལས། རང་ཉིད་སྐད་ཅིག་གིས་རྫོགས་པ་སྒྱུ་མ་ལྟ་བུའི་བཅོམ་ལྡན་འདས་འཇམ་དཔལ་གཤིན་རྗེའི་གཤེད་སྐུ་མདོག་ནག་པོ་ཆར་སྤྲིན་ལྟ་བུར་ཞལ་བསྒྲད་ཅིང་འཇིགས་པའི་གཟུགས་ཅན། སྨིན་མ་དང་སྨ་ར་ཨག་ཚོམ་བ་སྤུ་ཐམས་ཅད་མེ་ལྟར་འབར་ཞིང་སེར་བ།

ཐོད་པ་སྐམ་པོ་ལྔའི་དབུ་རྒྱན་དང༌། རློན་པ་ལྔ་བཅུ་རྩ་གཅིག་གི་སེ་རལ་ཁར་འཕྱང་བ། སྤྱན་གསུམ་འཁྲུགས་ཤིང་དབུ་སྐྲ་དམར་སེར་གྱེན་ལ་བརྫེས་པ། མཆེ་བ་བཞི་གཙིགས་ཤིང་འཁྲུགས་ཤིང་འཇིགས་པའི་སྒྲ་འབྱིན་པ། མདངས་གསལ་ཞིང་སྒེག་པ། གཡས་བེ་ཅོན་འཕྱར་ཞིང་གཡོན་སྡིགས་མཛུབ་བསྒྲེངས་པ། མ་ཧེའི་གདན་ལ་གཡས་བསྐུམ་ཞིང་གཡོན་བརྐྱང་བས་འགྱིངས་པ། ཡན་ལག་ཐམས་ཅད་སྦྲུལ་གྱིས་བརྒྱན་པ། སྟག་ལྤགས་ཀྱི་སྨད་དཀྲིས། འཇིག་དུས་ཀྱི་མེ་འབར་ཞིང་འཁྲུགས་པའི་ཀློང་ན་བཞུགས་པའི་ཐུགས་ཀར་འབར་ཞིང་གཡོ་བའི་དཀྱིལ་འཁོར་ཆེན་པོའི་དབུས་སུ་ཧཱུྂ་ནག་པོ་འོད་ཟེར་འབུམ་ཕྲག་གཡོ་བ་དང་སྡུད་པའི་འོད་ཀྱིས་བསྒོམས་པ་དང་འདྲ་བའི་ཡེ་ཤེས་པ་ཨོཾ་ཧཱུྂ་ཧྲཱིཿཥྚཱི་ཨཱ་གཙྪ་ཡཾ་ཕྲཾ་ཐཱ་ན་སྭཱ་ཧཱ། གཉིས་སུ་མེད་པར་གྱུར། ཨོཾ་ཧཱུྂ་ཧྲཱིཿཀ་ལཾ་ཐཱ་ན་ཧཱ། ཞེས་མཆོད་ཡོན་དང༌། ཨོཾ་ཧཱུྂ་ཧཱུྂ་ཧཱུྂ་ཧཱུྂ་ཧཱུྂ་ཧཱུྂ་ཀ་ར་ལ་ར་ན་ཧ་ཧཱ། ཞེས་མེ་ཏོག་དང༌། ཨོཾ་ཧཱུྂ་ཏྲཱཾ་ཧཱུྂ་པ་ཤི་ཁ་ཧཱ། ཞེས་བདུག་པ་དང༌། ཨོཾ་ཛྲཾ་ཛྲཱིཾ་ཧཱ། ཞེས་མར་མེ་དང༌། ཨོཾ་ཧཱུྂ་ཧྲཱིཿཥྚཱི་ཁུཾ་ཁ། ཞེས་དྲི་ཆབ་དང༌། ཨོཾ་ཧཱུྂ་ཧཱུྂ་ཧཱུྂ་ཧཱུྂ་ཧཱུྂ་ཧཱུྂ་ཁ་ཀ་ཁ། ཞེས་སྨན་རཀ་གཏོར་མ་རྣམས་དབུལ། སྔགས་བཟླ་བ་ནི། ས་བོན་ལས་འོད་ཕྲེང་འབར་ཞིང་སྤྲོ་བ་སེམས་གཏད་ནས་བཟླ་བ་སྟེ། འབྲུ་གཅིག་པ་ཞེས་སྔགས་ཀྱང་ཧཱུྂ་ཁོ་ན་ཡིན་ཡང༌། རྒྱུད་འདི་ནི་རིམ་པར་ཕྱེ་བ་བཅུ་པར། འཇམ་པའི་དབྱངས་ཀྱི་ཁྲོ་བོ་གང༌། །མིང་ནི་གཤིན་རྗེའི་གཤེད་ཅེས་བྱ། །དེ་ཡི་སྙིང་པོ་མཆོག་དེ་ནི། ཧཱུྂ་ཞེས་བྱ་བའི་ཡི་གེ་གཅིག །ཐོག་མར་ཨོཾ་བཞག་ཆོ་ག་བཞིན། །ཞེས་དང༌། རིམ་པར་ཕྱེ་བ་བཅུ་གཅིག་པར། ཨོཾ་ཧཱུྂ་སྭཱ་ཧཱ། ཁྲོ་བོའི་སྙིང་པོའོ། ཞེས་མཐར། སྭཱ་ཧཱ་ཡང་འདོགས་པར་གསུངས་སོ། དེ་དག་གི་གྲངས་ཚད་ནི་རིམ་པར་ཕྱེ་བ་བཅུ་པར། རི་མོའི་སྤྱན་སྔར་འདུག་ནས་ནི། །འདི་ནི་འབུམ་ཕྲག་བཅུ་བཟླས་ནས། །དེ་ནས་འོག་ཏུ་བསྒྲུབ་ལ་འཇུག

།ཅེས་དང༌། རིམ་པར་ཕྱེ་བ་བཅུ་གསུམ་པ། དེ་ཡི་འོག་ཏུ་བསྙེན་པ་ནི། བྱེ་བ་གཅིག་ཏུ་ངེས་པར་བཤད། །ཁྲོ་བོའི་བརྟུལ་ཞུགས་ཞེས་བཅད་ནས། །དངོས་གྲུབ་མཆོག་ནི་ཐོབ་པར་འགྱུར། །ཞེས་བྱེ་བ་གཅིག་དང༌། རྟགས་ཀྱི་བསྙེན་པ་ནི། རིམ་པར་ཕྱེ་བ་བཅུ་པར། རི་རབ་སྟེང་ན་ཇི་ཙམ་དུ། །གཡོ་བར་འགྱུར་གྱི་བར་དུ་བཟླ། །ཡང་ན་ཁྲོ་བོ་གཤིན་རྗེའི་གཤེད། །བཞད་དམ་གཡོ་བའི་བར་དུ་བཟླ། །ཡང་ན་རབ་ཀྱིས་འབར་གྱི་བར། །བཟླས་ན་དེ་ཚེ་དངོས་གྲུབ་ཐོབ། །ཅེས་པ་ལྟར། རྟགས་མ་མཐོང་གི་བར་དུ་བཟླའོ། །ཐུན་མཚམས་རྣམས་སུ་གོང་གི་སྔགས་རྣམས་ཀྱིས་མཆོད། མཐར་བསྡུ་བའི་ཚེ། ཨོཾ་ཧཱུྂ་ཧྲཱིཿཥྚཱི་ཨཱ་གཙྪ་ཧཱུྂ་སུ་ན་ར་ག་མ་ན་ཡ་སྭཱ་ཧཱ། ཡེ་ཤེས་པ་གཤེགས། དམ་ཚིག་པ་འོད་དུ་ཞུ་བ་ཧཱུྂ་ལ་བསྡུ། དེའང་འོད་གསལ་སྟོང་པ་ཉིད་དུ་འཇུག་པར་བྱའོ། །དེའི་མཐར། དགེ་བ་འདི་ཡིས་སེམས་ཅན་རྣམས། །བདེ་བར་གཤེགས་ལྡན་དགེ་བར་འགྱུར། །བདེ་བ་ཐམས་ཅད་ཡོངས་རྫོགས་ཤིང༌། །དགེ་བ་ཀུན་གྱི་སྣོད་གྱུར་ཅིག །ཅེས་དགེ་རྩ་བསྔོའོ། དེ་ལྟར་འབད་པའི་ཕན་ཡོན་ནི། །རིམ་པར་ཕྱེ་བ་དེ་ཉིད་དུ། །དེ་ལྟར་ལྷ་ནི་བཟླས་པ་ཡི། །དངོས་གྲུབ་ཡ་མཚན་དེ་ཡིན་ནོ། །དེ་ནས་རིག་འཛིན་དཔལ་དང་ལྡན། །གྲུབ་པར་འདོད་རྣམས་ཀུན་འགྲུབ་པ། །ཅི་བསམ་པ་ནི་དེ་དག་ཀུན། །རིང་པོར་མི་ཐོགས་འབྱོར་པར་འགྱུར། །ཁྲོས་ན་ས་ཡང་འགས་པར་འགྱུར། །ཆུ་དག་ཀྱང་ནི་བསྐམ་པར་འགྱུར། །རི་རྣམས་ཐམས་ཅད་བསྙིལ་བར་ནུས། །རྒྱ་མཚོ་དག་ཀྱང་སྐེམ་པར་བྱེད། །དེ་ལ་སོགས་པའི་ལས་རྣམས་ནི། །ཡ་མཚན་ཆེན་པོ་ཐམས་ཅད་དང༌། །སེམས་ཅན་རྣམ་པ་སྣ་ཚོགས་པར། །ཕན་པ་རྣམ་པ་སྣ་ཚོགས་བྱེད། །ཆོ་ག་སྔ་མ་བཞིན་དུ་བསྒྲུབ། །བསྒྲུབས་ནས་སེམས་ཅན་ཐམས་ཅད་ལ། །འབྲས་བུ་མཆོག་རྣམས་འགྲུབ་པར་བྱེད། །གྲུབ་པའི་མཐུ་ནི་གང་ཡོད་པ། །བདེ་གཤེགས་བསམ་ན་དེ་དག་ཀུན། །འཇུངས་པ་མེད་པའི་བསམ་པ་ཡིས། །སྐྱེ་བོ་ཕོངས་པ་རྣམས་ལ་སྦྱིན། །སྙིང་རྗེ་ཅན་གྱིས་བདག་གི་ལུས། །ཕོངས་པ་དག་ལ་རྟག་ཏུ་སྦྱིན། །དེ་ལྟར་སྦྱིན་པའི་ཕ་རོལ་ཕྱིན། །དྲི་མ་མེད་པར་བསྒྲུབ་པར་བྱ། །གང་ཞིག་དེ་ལྟར་སྔགས་སྒྲུབ་པ། །དྲི་མ་མེད་པ་བྱང་ཆུབ་སེམས། །བདེ་བ་རྟག་ཏུ་སྤྱོད་པ་སྟེ༑ ༑དངོས་གྲུབ་རྟོགས་ལས་གང་གསུངས་པ། །དེ་བཞིན་གཤེགས་པའི་ཞབས་ལས་བྱུང༌། །ཐམས་ཅད་དེ་ལ་ཉེར་བར་གནས། །སྒྲུབ་པ་པོ་དེ་རྫུ་འཕྲུལ་གྱི། །ཡོན་ཏན་ཀུན་དང་ལྡན་པར་འགྱུར། །དེ་ལྟར་འཇམ་དཔལ་ཁྲོ་བོ་ཡི། །ཞལ་ནས་གསུངས་པའི་གོ་ཆ་ནི། །ཁྲོ་བོ་རྣམ་རྒྱལ་རྒྱ་ཆེར་བསྟན། །ཆོ་ག་ཐམས་ཅད་བསྡུས་པའོ། །ཞེས་སོགས་རྒྱ་ཆེར་གསུངས་སོ། །སྨྲས་པ།

བློ་གྲོས་གཤོག་ཡང་དཀར་པོ་ཡིས། །རྒྱུད་དོན་ཕ་མཐའ་ཀུན་བཅད་དེ། །ཉེར་མཁོ་རྣམས་མང་བློར་ཚུད་ནས། །རང་བཟོའི་ཚོགས་ལ་སྨོན་མ་དགོས། །དེ་ལྟར་འཇམ་དཔལ་གཤིན་རྗེའི་གཤེད་དཔའ་བོ་འབྲུ་གཅིག་པའི་སྒྲུབ་ཐབས་འདིའང༌། གོང་དུ་སྨོས་པའི་རྒྱུད་དེ་རྣམས་ཉིད་རྨི་ལམ་དུ་བསྟར་ནས་དོན་ཐམས་ཅད་ལེགས་པར་བསྡུས་པ་སྟེ། འདིའང་འབྲི་གུང་པ་ཆོས་ཀྱི་གྲགས་པས། མེ་བྱི་སྨིན་དྲུག་ཟླ་བའི་ཚེས་ལྔ་ལ་བྱེ་རི་སྟག་རྩེའི་ཀུན་གསལ་གསང་སྔགས་ཕོ་བྲང་དུ་བསྡུས་ཤིང་བྲིས་པ་དག་གོ།། །།སརྦ་མངྒ་ལཾ།། 