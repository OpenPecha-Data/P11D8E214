༄༅། །རང་གིས་རང་ལ་བསྐུལ་བ་ཀེང་ཤུ་ཀའི་འདབ་མ་རླུང་བསྐྱོད་ཅེས་བྱ་བ་བཞུགས་སོ།། 

།ཞིང་ཁམས་རྒྱ་མཚོར་བཞུགས་པའི་སངས་རྒྱས་རྣམས། །ནུས་ལྡན་ཐུགས་རྗེའི་མངའ་དཔུང་བསྐྱེད་མཛོད་ལ། །སྲིད་གསུམ་འཁོར་བར་གནས་པའི་འགྲོ་བ་རྣམས། །ལོག་པའི་ལམ་ལ་ནམ་ཡང་མི་གཏོང་གསོལ། །ཐོག་མེད་དུས་ནས་སྲིད་མཚོར་བྱིང་བཞིན་པ། །མ་རིག་དབང་གིས་ཡང་འཁོར་ལས་ལ་འབད། །རང་ལས་རང་ལ་སྨིན་པ་མ་ཤེས་ནས། །ལེ་ལན་གཞན་ལ་བསྒོ་བ་སྙིང་རེ་རྗེ། །རྙེད་དཀའི་དལ་འབྱོར་ཡིད་བཞིན་རིན་པོ་ཆེ། །མི་དགེའི་ལས་ལ་རྗེ་ངན་གཡོག་བཞིན་བསྐོལ། །ཚེ་གཅིག་དོན་ལ་སྐྱེ་གཏན་འདུན་མ་བཤོལ། །རང་མགོ་རང་གིས་བསྐོར་བ་མ་ཤེས་ཨང༌། །མི་རྟག་འཆི་བ་གློ་བུར་ཉིད་དུ་ཡོང༌། །ཅིས་ཀྱང་མི་ཁོག་ནམ་མཁའི་ཐོག་དང་འདྲ། །ཉེ་འགྱང་མ་གཏོགས་སྡོམ་རྒྱས་སྒུག་པ་བཞིན༑ ༑ཡོང་ངེས་འཆི་བ་ཡིན་པས་ཅི་ཕན་ཨང༌། །གྲོ་ནས་སྲན་གསུམ་ས་བོན་འཐོར་བ་བཞིན། །འཁྲུལ་འཕྱུག་མེད་ངེས་ལས་ཀྱི་འབྲས་བུ་སྟེ། །རང་གཞན་གཉིས་ཕུང་ལས་ངན་ཚབས་པོ་ཆེ། །འདི་འདྲ་བསགས་ལ་ཀྱེ་མ་ཅི་ཕན་ཨང༌། །རང་ཉིད་ཕམ་གྱིས་དོགས་པའི་ཟོན་སྐྱོར་དང༌། །གཞན་རྒྱུད་རྩད་ནས་གཅོད་པའི་ཐབས་རྩོལ་གྱིས། །བསླུ་ཧམ་ངན་གྲ་བསྒྲིགས་ནས་དུས་འདེབས་བྱེད། །རང་གིས་རང་ཉིད་ཐར་མེད་བཙོན་རར་འཛུད། །ད་ལྟ་བཞི་བཅུ་ཁ་རལ་སྙིགས་མའི་དུས། །ཚེ་ཡི་ཚད་ནི་ཇི་ཙམ་རིང་ན་ཡང༌། །ལོ་བརྒྱ་འཚོ་བའི་མི་ནི་ཉིན་སྐར་ཙམ། །ཡུད་ཙམ་འདི་ལ་དགེ་བཅུ་མི་སྒྲུབ་ཨང༌། །སྡེ་བྱུས་ཉེ་འབྲེལ་གཡོག་འཁོར་དང་གཞན་དོན། །རླབས་ཆེན་སྒྲུབ་པའི་སྐྱེས་བུ་སྟོབས་ལྡན་དང༌། །ཁ་དྲག་ཤེས་བཤེས་མི་ཡི་ཁྱུ་མཆོག་ཡང༌། །གྲོགས་མེད་གཅེར་བུ་གཅིག་པུར་འགྲོ་བ་མཐོང༌། །སྐད་ཅིག་མཚམས་སྦྱོར་ངན་པའི་རྐྱེན་བྱས་ཤིང༌། །ཞེ་སྡང་དབང་གིས་མི་མིན་གཟུགས་བཟུང་ནས། །མས་མགལ་ཐམ་ཐམ་ལག་ན་མཚོན་ཆ་བཟུང༌། །ཁྲག་མཚོའི་ནང་ན་འགུལ་སྡོད་སྙིང་རེ་རྗེ། །རང་བྱས་སྔོན་སོང་རྣམ་དཀར་དགེ་བ་མེད། །རྗེས་སུ་འབྲང་བའི་ལེགས་སྨོན་མཐུ་ཡིས་དམན།

།ཤུལ་ན་བརྩེ་སེམས་ལྡན་པའི་རོགས་རམ་མེད། །མགོན་གྲོགས་དང་བྲལ་ད་ལྟ་སྐྱོ་བར་སྣང༌། །སྲིད་པ་འདི་ན་དྲག་ཞན་བར་མ་དང༌། །བན་སྐྱེ་ངན་པའི་སྤྱོད་ཚུལ་མ་ལེགས་པ། །འདི་འདྲ་མཐོང་གིན་ཁོ་བོ་སྙིང་རླུང་ལྡང༌། །ཁ་ཙམ་མ་ཡིན་དོན་ལ་ཡི་མུག་སྐྱེས། །ཁོ་བོའི་ཡབ་མེས་གྲུབ་ཐོབ་ཁོ་ན་སྟེ། །རྒྱལ་བས་ལུང་བསྟན་འབྲེལ་ཚད་དོན་དང་ལྡན། །འཁྲུལ་བ་མི་མངའ་མུ་ཏིག་རྩར་བཞིན་བརྒྱུད། །བརྩེ་ལྡན་ཐུགས་རྗེ་ཅན་རྣམས་བདག་ལ་དགོངས། །བདག་གིས་དལ་འབྱོར་དོན་ཡོད་བྱ་བའི་ཕྱིར༑ ༑དཀོན་མཆོག་རིན་ཆེན་གསུམ་གྱི་བསྟན་ལ་ཞུགས། །ཐོས་བསམ་སྒོམ་ལ་འབད་འབུང་མི་བགྱིད་པར། །གཞན་ཕན་བགྱིད་བློའི་རང་ཉིད་འཆིང་བར་མངོན། །དཔེ་མེད་བསྟན་པའི་ཁུར་ཆེན་འདེགས་བློ་ཡིས། །འདུས་པའི་དབུས་སུ་དྲང་བའི་སྐད་གསང་ཡང༌། །སྒྱུ་མའི་གྲོང་ལ་སྐྱེས་བུ་ཆགས་པ་བཞིན། །ཆོས་བརྒྱད་ཞགས་པས་རང་ཉིད་བཅིང་བ་འདྲ། །སོ་སོའི་ཡུལ་ནས་རང་རང་ཕ་མ་དང༌། །གཉེན་དང་མཛའ་བཤེས་གཡོག་འཁོར་ཀུན་བོར་ནས། །ཕྱོགས་ཕྱོགས་ཡུལ་ནས་འདུས་པའི་ཞེན་ལོག་ཀྱང༌། །ཆགས་སྡང་མ་སྤངས་ང་ཁྱོད་དྲེགས་པས་མྱོས། །རང་ལ་ཉེ་བར་འཁོར་བ་ཐམས་ཅད་ལའང༌། །དྲག་ཞན་མ་བགྱིས་ཉེ་བར་སྙིང་སྙོམས་ན། །འདི་ཡི་བཟང་ངན་དྲག་ཞན་ངོ་མི་ཤེས། །རྒྱུས་ཡོད་ཟེར་ནས་རོ་བཞིན་འདོར་ལ་ཉེ། །བཟང་ངན་ཡེ་ནས་དྲང་པོར་ཐིག་བཞིན་བསྲང༌། །དྲག་ཞན་བར་མ་བན་སྐྱེ་སུ་ལ་ཡང༌། །རྒྱལ་བའི་གསུང་བཞིན་གཡོ་མེད་དགོས་སྨྲས་ན། །བློར་མི་ཤོང་ཞིང་ཁོག་པའི་གཅོང་དུ་སོང༌། །གཤིས་སམ་བབས་ཀྱི་གནས་ལུགས་ཇི་བཞིན་དུ། །རྒྱུ་འདི་ལས་ནི་འབྲས་བུ་འདི་འདྲ་ཞེས། །མ་འདྲེས་སོ་སོར་ཕྱེས་ནས་བཤད་པ་ན། །ཁ་ཐག་རིང་ཞེས་ཚུར་ལ་གཤེ་བར་ཉེ། །ཚུར་ལ་བསྡུས་ན་ཉིན་ཞག་ཕྲུགས་རེའི་ཁོངས། །སྤྱན་རས་གཟིགས་དང་བླ་མའི་སྐུ་ཙམ་ལ། །སྦྱོར་དངོས་རྗེས་གསུམ་ཚང་བའི་ཉམས་ལེན་མཛོད། །འདི་ལ་འབུབ་པ་མེད་དོ་བྱས་པ་ན།

།ཧ་ཅང་བསྡུས་ཞེས་གཡེལ་ཆུང་བྱེད་པ་སྣང༌། །ཇི་ལྟར་སྨྲས་པའི་ཚིག་ནི་ཆུ་སྒྲ་བཞིན། །དོན་དུ་ཡིད་ལ་བབ་པ་གཅིག་ཀྱང་མེད། །ཆོས་སྦྱིན་མཁན་ལ་ཞུས་སོ་དྲིན་བགྲང་བྱེད༑ ༑བསྐལ་བརྒྱར་བདག་འདྲས་གཞན་དོན་ཇི་ལྟར་བགྱིད། །ད་ལྟ་སྙིགས་མའི་དུས་ཀྱི་བླ་མ་དང༌། །སྡེ་དཔོན་མཆོད་ཡོན་གྲྭ་པ་སྦྱིན་བདག་རྣམས། །སོ་སོར་གཅིག་སྙིང་གཅིག་ལ་མི་གཏོད་དེ། །ཟུར་འགྲོག་ངང་ལ་དམ་ཚིག་རྡོ་བཞིན་བསྐྱུར། །འཇིག་རྟེན་དཔེ་ཚུལ་འདི་ཡང་བདེན་པར་སྣང༌། །བཤེས་གཉེན་དམ་པ་མེ་དང་འདྲ་ཞེས་གླེང༌། །རིང་ནས་མོས་གུས་བྱས་ན་བྱིན་རླབས་འཇུག །ཧ་ཅང་ཉེ་ན་མི་དགེ་འཕྲལ་ལ་གསོག །ཡུལ་ལ་བདག་བཟུང་ཉེ་འབྲེལ་གཡོག་འཁོར་སོགས། །ཚངས་པ་ལྟ་བུའི་མངའ་ཐང་ལོངས་སྤྱོད་ཅན། །འདོད་ཡོན་སྲིད་པའི་འཆིང་བྱེད་ལྟར་གཟིགས་ནས། །བཅོམ་ལྡན་སེར་སྐྱའི་གནས་ནས་མཁའ་ལ་གཤེགས། །བདག་ཀྱང་འཁོར་བའི་ཆོས་དང་འཇིག་རྟེན་ལ། །ཞེན་ཚུལ་དོར་ནས་བཤེས་གཉེན་ཚུལ་བཞིན་བསྟེན༑ ༑ཕྱིན་ཅི་མ་ལོག་དམ་ཆོས་སྙིང་ནས་བགྱིད། །སོ་ཐར་བྱང་སེམས་མིག་འབྲས་བཞིན་དུ་སྲུང༌། །དམ་ཆོས་ལྔ་ལ་ནན་ཏན་གནད་དུ་བསྣུན། །དཀོན་མཆོག་གསུམ་ནི་སྤྱི་བོར་རྟག་ཏུ་འཛིན༑ ༑བདག་གི་སྔོན་ཚེའི་ལེགས་སྨོན་ཅི་འདྲ་ཨང༌། །པདྨ་འབྱུང་གནས་དྷརྨ་རཱ་ཛ་ཡིས། །ཁོ་བོ་བསྟན་འཛིན་འགྲོ་ཕན་བགྱིད་པ་ལ། །བདུད་བཞིའི་དབང་དུ་ནམ་ཡང་མ་གཏོང་ཞིག །སེམས་ཅན་ཐམས་ཅད་བདག་གི་མགྲོན་དུ་གཉེར། །གང་ཤར་སྐྱོང་ཞིང་རྒྱལ་ཁམས་ཕྱོགས་མེད་འགྲིམ། །ཕ་ཡུལ་སྤངས་ནས་ཆགས་ཞེན་ལ་ལ་ཡལ། །འཛིན་མེད་ངང་ནས་རང་གཞན་དོན་གཉིས་སྒྲུབ། །ཅེས་པ་མཁར་རྩེར་གུ་རུ་རྡོ་རྗེ་ཕ་བུའི་འཆི་རྐྱེན་མཚམས་སྦྱོར་དང༌། སྐྱོ་གནས་ཀྱིས་རྐྱེན་བྱས། རང་ལོ་བཅོ་བརྒྱད་ཀྱི་སྟེང་ཧོར་ཟླ་ལྔ་པའི་ཚེས་བརྒྱད་ལ་རང་གིས་རང་ལ་སྨྲས་པའོ།། །།མངྒ་ལཾ།།