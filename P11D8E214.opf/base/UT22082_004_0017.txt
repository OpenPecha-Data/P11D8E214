༄༅། །ལྷ་ཆེན་ནག་ལྷ་ཛཾ་བྷའི་བསང་མཆོད་བཞུགས་སོ།། 

བསང་གི་ཡོ་བྱད་མ་ཚང་བ་མེད་པར་བཤམས་ནས་འདི་སྐད་དོ།། ཧཱུྂ་༌། ཨོ་རྒྱན་ཡུལ་གྱི་ནུབ་བྱང་མཚམས། །པདྨ་གེ་སར་སྡོང་པོ་ལ། །ཡ་མཚན་མཆོག་གི་དངོས་གྲུབ་བརྙེས། །པདྨ་འབྱུང་གནས་ཞེས་སུ་གྲགས། །འཁོར་དུ་མཁའ་འགྲོ་མང་པོའི་བསྐོར། །ཁྱེད་ཀྱི་རྗེས་སུ་བདག་བསྒྲུབ་ཕྱིར༑ ༑བྱིན་གྱིས་བརླབ་ཕྱིར་གཤེགས་སུ་གསོལ། །མི་མཐུན་ཕྱོགས་རྣམས་བཟློག་ཏུ་གསོལ། །ཞེས་མོས་གུས་གདུང་བ་དང་བཅས། ཧཱུྂ་༌། བདག་ཉིད་མདུན་གྱི་ནམ་མཁའ་རུ། །པདྨ་ཟླ་བའི་གདན་ལ་བཞུགས། །ལུས་ངག་ཡིད་གསུམ་གུས་ཕྱག་འཚལ། །ཕྱི་ནང་གསང་གསུམ་མཆོད་པ་འབུལ། །ཉམས་ཆགས་སྡིག་སྒྲིབ་མཐོལ་ཞིང་བཤགས། །རྩ་གསུམ་ལྷ་ཚོགས་འགྲུབ་པར་ཤོག །ཨོཾ་བཛྲ་ཨརྒྷཾ་ཨཱཿཧཱུྂ་ནས་ཤཔདའི་བར་གྱིས་མཆོད། ཨོཾ༑ སྣང་ཞིང་སྟོང་ལ་སྟོང་ཞིང་སྣང༌། །བླ་མའི་སྐུ་ལ་ཕྱག་འཚལ་ལོ། །ཨཱཿ གྲག་ཅིང་སྟོང་ལ་སྟོང་ཞིང་གྲག །བླ་མའི་གསུང་ལ་ཕྱག་འཚལ་ལོ། །ཧཱུྂ་༌། གསལ་ཞིང་སྟོང་ལ་སྟོང་ཞིང་གསལ། །བླ་མའི་ཐུགས་ལ་ཕྱག་འཚལ་ལོ། །ཡོན་ཏན་མཐའ་ཡས་མངའ་བའི་མཁྱེན། །ཕྲིན་ལས་འགྲོ་བ་འདུལ་ལ་བསྟོད། །པད་འབྱུང་སྤྲུལ་པའི་ལྷ་ཚོགས་འཇའ་འོད་ཀྱི་ཕུང་པོར་གྱུར་ནས། འོད་ཟེར་འཇའ་ཚོན་གྱི་རྣམ་པར་རང་རང་གི་སྙིང་གར་ཐིམ་པས་མཆོག་ཐུན་མོང་གི་དངོས་གྲུབ་མ་ལུས་པ་ཐོབ་པར་གྱུར། ཧཱུྂ་ལས་རང་ཉིད་རྡོ་རྗེ་སེམས། །དྲི་མེད་དུང་མདོག་རྡོ་རྗེའི་སྐུ། །སྐྱིལ་ཀྲུང་རྡོར་དྲིལ་བསྣོལ་ཞིང་འཛིན། །ལོངས་སྤྱོད་རྫོགས་སྐུའི་རྒྱན་ཕྲེང་མཛེས། །སེམས་སྐྱིལ་མཚན་དཔེ་འོད་ཟེར་འབར། །པདྨའི་གདན་ལ་སེམས་སྐྱིལ་བཞུགས། །དེ་ཡི་སྤྱི་མགྲིན་སྙིང་ག་རུ། །དཀར་དམར་མཐིང་གསལ་ཐིག་ལེའི་དབུས༑ ༑ཨོཾ་ཨཱཿཧཱུྂ་གསུམ་མདོག་མཚུངས་གསལ། །ཡེ་ནས་རང་གསལ་དྲན་གསལ་གདབ། །སྤྱི་གཙུག་པདྨ་ཉི་ཟླའི་སྟེང༌། །བླ་མ་བུདྡྷ་ཐོད་ཕྲེང་རྩལ། །མཐིང་ནག་ཞལ་གཅིག་ཕྱག་གཉིས་པ། །རྡོ་རྗེ་འཆང་གི་ཆ་ལུགས་ཅན། །རྡོ་རྗེ་དྲིལ་བསྣོལ་ཡུམ་ལ་འཁྱུད། །པང་དུ་མཚོ་རྒྱལ་དཀར་དམར་མདོག

།གྲི་ཐོད་རྒྱན་བཅས་པང་དཀྱིལ་འཁྱིལ། །ཡབ་ཡུམ་གཅེར་བུར་གཟི་བརྗིད་འབར། །སྐུ་ལས་འོད་ཟེར་སྣ་ལྔ་འཕྲོས། །རྩ་གསུམ་ལྷ་ཚོགས་སྤྱན་དྲངས་བསྟིམ། །བྱིན་རླབས་ཡེ་ཤེས་འབར་བ་ཡིས། །སྙོམས་འཇུག་སྦྱར་བའི་བདེ་བ་རྒྱས། །ཐུགས་ཀྱི་དཔལ་བེའུ་དགྱེས་མཆོད་ཀྱི། །ཚོགས་བསགས་སྦྱོར་མཚམས་བདུད་རྩི་བབ། །བདག་གི་སྤྱི་གཙུག་ཚངས་བུག་ནས། །བྱང་སེམས་དཀར་དམར་འོ་མའི་རྒྱུན། །མདོག་ལྡན་ཆུ་རྒྱུན་ཇི་ལྟར་བབ། །སྡིག་སྒྲིབ་ལས་ངན་ཤེས་བྱ་ཡི། །སྒོ་གསུམ་བག་ཆགས་སྒྲིབ་པ་སྦྱངས། །བྱིན་རླབས་བདེ་སྟོང་ཡེ་ཤེས་ཆུས། །བྱང་སེམས་དཀར་དམར་ལུས་གང་གྱུར༑ ༑དེ་ཉིད་ངང་ལས་རྣམ་པར་གསལ། །རང་བཞིན་སྟོང་པའི་རིག་མདངས་ལྟར། །བསྐྱེད་རྫོགས་དབྱེར་མེད་ཡང་སྙིང་བཟླ། །ཨོཾ་ཨཱཿཧཱུྂ་གུ་རུ་པདྨ་བཛྲ་སཏྭ་དྷརྨ་ཀཱ་ཡ་སིདྡྷི་ཧཱུྂ། ཨོཾ༑ སྐུ་ནི་གསལ་ལ་ངོ་བོ་བརྟན། །བླ་མའི་སྐུ་ལ་ཕྱག་འཚལ་བསྟོད། །ཨཱཿ གསུང་ནི་གྲག་ལ་རང་བཞིན་བརྟན། །བླ་མའི་གསུང་ལ་ཕྱག་འཚལ་བསྟོད། །ཧཱུྂ་༌། ཐུགས་ནི་མི་དམིགས་མཐའ་དང་བྲལ། །བླ་མའི་ཐུགས་ལ་ཕྱག་འཚལ་བསྟོད། །ཡོན་ཏན་བདེ་སྟོང་ལྷུན་གྱིས་གྲུབ། །ཕྲིན་ལས་ཐོགས་མེད་འགྲོ་བ་འདུལ། །ཡེ་ཤེས་མཐའ་བྲལ་ཀློང་ལ་བསྟོད། །བླ་མ་པདྨ་འབྱུང་གནས་ཀྱི་ལྷ་ཚོགས་འཁོར་དང་བཅས་པས་བདག་གི་མི་མཐུན་པའི་ཕྱོགས་ཐམས་ཅད་སྐད་ཅིག་ཉིད་ལ་ཞི་བར་མཛད་དུ་གསོལ། བསང་རྫས་རྣམས་ལ། ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཨོཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ཨོཾ་ཨཱཿཧཱུྂ་འོད་དུ་ཞུ་བ་ལས་བྱུང་བའི་ལྷ་རྫས་དྲི་བཟང་གི་མཆོད་པ། རྩི་ཤིང་སྣ་ཚོགས་ཀྱི་དུད་པ། ཞལ་ཟས་ཕྱེ་མར་གྱི་འོ་སྐོམ། གསུར་གྱི་དུད་སྤྲིན་ཆེན་པོ། དུད་པ་ཡེ་ཤེས་ཀྱི་བདུད་རྩིས་ས་དང་བར་སྣང་ཐམས་ཅད་ཁྱབ་ཅིང༌། གཟུགས་མཛེས་པ། སྒྲ་སྙན་པ། དྲི་ཞིམ་པ། རོ་མངར་བ། རེག་བྱ་འཇམ་པ། བཟའ་བས་མི་ཟད་པ།

བཏུང་བས་མི་ཟད་པ། རྒོལ་བས་མི་སྡིག་པ། རི་རྒྱལ་བས་དཔངས་མཐོ་བ། རྒྱ་མཚོ་བས་གཏིང་ཟབ་པ། ས་གཞི་བས་རྒྱ་ཆེ་བ། ཞིང་རྡུལ་བས་གྲངས་མང་བ། ཉི་ཟླ་བས་འོད་གསལ་བ། ནམ་མཁའི་མཐའ་དང་མཉམ་པའི་མཆོད་པ། ནད་པ་གསོ་བ། འཆི་བ་བསླུ་བའི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨ་ཀཱ་རོ་མུ་ཁཾ་ལན་གསུམ༑ ཀྱཻ། འོག་མིན་ཆོས་དབྱིངས་ཕོ་བྲང་ནས། །སོ་སོའི་གནས་མཆོག་དམ་པ་ནས། །སངས་རྒྱས་ཆོས་དང་དགེ་འདུན་བཅས། །དཀོན་མཆོག་ལྷ་ཚོགས་གཤེགས་སུ་གསོལ། །བླ་མ་ཡི་དམ་མཁའ་འགྲོ་བཅས། །རྩ་གསུམ་ལྷ་ཚོགས་གཤེགས་སུ་གསོལ། །འདས་དང་མ་བྱོན་ད་ལྟར་བཞུགས། །དུས་གསུམ་ལྷ་ཚོགས་གཤེགས་སུ་གསོལ། །འཇིག་རྟེན་འདས་དང་མ་འདས་པ། །ཆོས་སྐྱོང་སྲུང་མ་གཤེགས་སུ་གསོལ། །སེམས་ཅན་དབུལ་འཕོངས་སེལ་བའི་ཕྱིར། །ནོར་ལྷ་གཏེར་བདག་གཤེགས་སུ་གསོལ། །སྟོང་གསུམ་འཇིག་རྟེན་ཁམས་གནས་པའི། །སྣང་སྲིད་དྲེགས་པ་གཤེགས་སུ་གསོལ། །རང་རང་དགྱེས་པའི་གདན་ལ་བཞུགས། །དྲི་ཞིམ་བསང་མཆོད་འདི་བཞེས་ལ། །རྣལ་འབྱོར་མགོན་སྐྱོབ་དཔུང་གཉེན་མཛོད། །ཀྱཻ། སྦས་ལུང་ནགས་ཀྱི་སྐྱེད་ཚལ་ན། །ལྷ་རི་གཉན་པོའི་ཁོང་སེང་དུ། །རིན་ཆེན་སྣ་ལྔའི་ཕོ་བྲང་ནས། །མགོན་སྐྱབས་ལྷ་ལ་འབོད་པ་ནི། །འོ་དེའི་སྲས་མཆོག་ཁྱེད་ལ་འབོད། །ཡུལ་ལྷ་གཉན་པོ་ཁྱེད་ལ་འབོད། །གོང་མ་ལྷ་ཡི་སྐད་དུ་འབོད། །ལྷ་རྒོད་མཐུ་ཆེན་གཤེགས་སུ་གསོལ། །འོག་མ་ཀླུ་ཡི་སྐད་དུ་འབོད། །ཀླུ་ཚ་མཐུ་ཆེན་གཤེགས་སུ་གསོལ༑ ༑བར་མ་གཉན་གྱི་སྐད་དུ་འབོད། །གཉན་སྲས་མཐུ་ཆེན་གཤེགས་སུ་གསོལ། །སྲིད་པ་མི་ཡི་སྐད་དུ་འབོད། །ནག་ལྷ་ཛཾ་བྷ་གཤེགས་སུ་གསོལ། །གཡུང་དྲུང་བོན་གྱི་སྐད་དུ་འབོད༑ ༑ཇོ་བོ་ནག་ལྷ་གཤེགས་སུ་གསོལ། །ལྷ་དབང་ཚོགས་ལ་འདུ་བ་ལྟར། །ཞི་བའི་ལྷ་ཚོགས་གཤེགས་སུ་གསོལ། །གནོད་སྦྱིན་དཔུང་ལ་ཆས་པ་བཞིན། །རྒྱས་པའི་ལྷ་ཚོགས་གཤེགས་སུ་གསོལ། །བཙན་བདུད་སྲོག་ལ་རྒྱུག་པ་བཞིན།

།དྲག་པོའི་ལྷ་ཚོགས་གཤེགས་སུ་གསོལ། །ནམ་མཁར་ལྷོ་སྤྲིན་འདུ་བ་ལྟར། །ནག་ལྷའི་ལྷ་ཚོགས་གཤེགས་སུ་གསོལ༑ ༑ཀྱེ་ཀྱེ། དུང་དུང༌། ཤག་ཤག །ཛཿཛཿ ཀྱཻ། འཇིག་རྟེན་ཁམས་ནི་དཔག་མེད་ན། །དངོས་བཤམས་ཡིད་སྤྲུལ་རྒྱ་མཚོ་ཡི། །མཆོད་ཡོན་ཞབས་བསིལ་མེ་ཏོག་དང༌། །བདུག་སྤོས་སྣང་གསལ་དྲི་ཆབ་དང༌། །ཞལ་ཟས་རོལ་མོ་ལ་སོགས་པ། །མཆོད་པའི་བྱེ་བྲག་ཅི་མཆིས་པ། །བསང་མགྲོན་ལྷ་ཚོགས་རྣམས་ལ་འབུལ། །ཨོཾ་བཛྲ་ཨརྒྷཾ་ནས་ཤཔདའི་བར་དང༌། བསྟོད་པར་འོས་པ་ཐམས་ཅད་ལ། སོགས་ཀྱིས་བསྟོད། ཀྱཻ། བསང་ངོ་མཆོད་དོ་ཀུན་བཟང་མཆོད་པའི་སྤྲིན། །སངས་རྒྱས་ཆོས་དང་དགེ་འདུན་སོགས། །དཀོན་མཆོག་ལྷ་ཚོགས་ཐམས་ཅད་བསངས༑ ༑བླ་མ་ཡི་དམ་མཁའ་འགྲོའི་ཚོགས། །རྩ་གསུམ་ལྷ་ཚོགས་ཐམས་ཅད་བསངས། །འདས་དང་མ་བྱོན་ད་ལྟར་བཞུགས། དུས་གསུམ་བདེ་གཤེགས་ཐམས་ཅད་བསངས། །འཇིག་རྟེན་འདས་དང་མ་འདས་པའི། །ཆོས་སྐྱོང་སྲུང་མ་ཐམས་ཅད་བསངས། །སེམས་ཅན་དབུལ་ཕོངས་སེལ་བའི་ཕྱིར། །ནོར་ལྷ་གཏེར་བདག་ཐམས་ཅད་བསངས། །སྟོང་གསུམ་འཇིག་རྟེན་ཁམས་གནས་པའི། །སྣང་སྲིད་དྲེགས་པ་ཐམས་ཅད་བསངས། །སྐྱབས་མགོན་དམ་པ་ཁྱེད་རྣམས་ཀྱིས། །དྲི་ཞིམ་བསང་མཆོད་འདི་བཞེས་ལ། །རྣལ་འབྱོར་མགོན་སྐྱབས་དཔུང་གཉེན་མཛོད། །ཀྱཻ། ཆོས་འཁོར་ལྷ་སའི་ཤར་ཕྱོགས་ན། །དཀར་དམར་གྲམ་གསུམ་ལྷོ་ཕྱོགས་ན། ཚ་བ་སྒང་གིས་ནུབ་ཕྱོགས་ན། །དག་པ་ཤེལ་རིའི་བྱང་ཕྱོགས་ན༑ ༑སྦས་ལུང་ནགས་ཀྱི་སྐྱེད་ཚལ་ན། །རིན་ཆེན་སྣ་ལྔའི་ཕོ་བྲང་རུ། །རྩེ་གར་གླུ་ལེན་ཀློང་དཀྱིལ་ནས། །ཟ་འོག་དར་གྱི་ཁྲི་སྟེང་དུ། །མི་མགོན་ལྷ་སྲས་བཞུགས་པ་ནི། །ཞལ་གཅིག་ཕྱག་གཉིས་མཛེས་པའི་སྐུ། །དཀར་ལ་དམར་བའི་མདངས་དང་ལྡན། །རལ་པའི་ཟུར་ཕུད་དར་གྱིས་བཅིངས། །དེ་ལ་རིན་ཆེན་འབར་བས་བརྒྱན། །དཀར་དམར་དར་གྱི་ལྷབ་ལྷུབ་གསོལ༑ ༑སྐུ་ལ་རིན་ཆེན་སྣ་ལྔས་བརྒྱན། །ཕྱག་གཡས་ཤེལ་དཀར་ཕྲེང་བ་བསྣམས། །གཡོན་པས་བདུད་རྩིའི་བུམ་པ་བསྣམས། །སྒྲུབ་པ་པོ་ལ་དངོས་གྲུབ་སྟེར། །ཞབས་གཉིས་སེམས་སྐྱིལ་འགྱིང་ཚུལ་བཞུགས། །མཛེས་ཚུལ་ཞི་བའི་མདངས་དང་ལྡན། །ལྷ་སྲས་ཇོ་བོ་ནག་ལྷ་ཞེས། །བསང་ངོ་ཇོ་བོ་ནག་ལྷ་བསངས། །མཆོད་དོ་ཇོ་བོ་ནག་ལྷ་མཆོད། །བསྟོད་དོ་ནག་ལྷ་ཁྱོད་ལ་བསྟོད། །འཁོར་རྣམས་ཐམས་ཅད་ཞི་བའི་ཚུལ། །ཞི་བའི་ལྷ་ཚོགས་ཁྱེད་རྣམས་ཀྱིས། །དྲི་ཞིམ་བསང་མཆོད་འདི་བཞེས་ལ། །བདག་ལ་ཞི་བའི་དངོས་གྲུབ་སྩོལ། །ཀྱཻ།

ཡང་ཅིག་སྐྱེས་བུའི་ཆ་ལུགས་ནི། རྒྱུ་ནི་རིན་ཆེན་བཻཌཱུརྻ། །མཐོ་ལ་ཡངས་པའི་གུར་ཁང་ནས། །དཔའ་བརྗིད་འཁོར་བཅས་ཀློང་དཀྱིལ་ན། །ཟ་འོག་སྟག་གཟིགས་ཁྲི་སྟེང་དུ། །ཡུལ་ལྷའི་རྒྱལ་པོ་བཞུགས་པ་ནི། སྨུག་པོ་ཤེལ་གྱི་རལ་བ་ཅན། །དབུ་ལ་ཛཾ་ཞུ་ཁྲ་ཆེན་གསོལ། །དེ་ལ་ཁྱུང་གི་རྩེ་སྒྲོས་བརྒྱན། །དར་སྣ་ལྔ་ཡི་ཅོད་པན་བཏགས། །དཔྲལ་བར་གསེར་གྱི་ཉི་ཟླས་བརྒྱན༑ ༑རིན་ཆེན་སྣ་ལྔ་ཚོམ་བུ་བཀོད། །སྙན་དང་ཕྱག་ཞབས་མགུལ་སྐེད་སོགས། །རིན་ཆེན་རྒྱན་ཆ་ཁྲ་ལ་ལ། །ཟ་འོག་བེར་དམར་སྐུ་ལ་གསོལ། །དཔའ་བོ་སྟག་གི་གོས་རྒྱན་ཅན།་་༌། ངར་མ་གཟིགས་ཀྱི་ཆ་གས་སྤྲས། །ཕྱག་གཡས་དངུལ་དཀར་མེ་ལོང་བསྣམས། །སྣང་སྲིད་ཐམས་ཅད་ས་ལེར་སྟོན། །ཕྱག་གཡོན་རཀྴའི་བགྲང་ཕྲེང་འདྲེན། །ལེགས་ཉེས་ཐམས་ཅད་ཕྱག་ལ་འདེབས། །ཞབས་གཉིས་ཕྱེད་སྐྱིལ་འགྱིང་ཚུལ་བཞུགས། །དཔའ་བརྗིད་རྒྱལ་པོའི་ཆ་ལུགས་ཅན། །གཉན་སྲས་ནག་ལྷ་ཛཾ་བྷ་ཞེས། །བསང་ངོ་ནག་ལྷ་ཛཾ་བྷ་བསངས། །མཆོད་དོ་ནག་ལྷ་ཛཾ་བྷ་མཆོད། །བསྟོད་དོ་ནག་ལྷ་ཛཾ་བྷ་བསྟོད། །འཁོར་རྣམས་ཐམས་ཅད་རྒྱས་པའི་ཚུལ། །རྒྱས་པའི་ལྷ་ཚོགས་ཁྱེད་རྣམས་ཀྱིས། །དྲི་ཞིམ་བསང་མཆོད་འདི་བཞེས་ལ། །བདག་ལ་དགྱེས་པའི་དངོས་གྲུབ་སྩོལ། །ཀྱཻ། ཡང་ཅིག་སྐྱེས་བུའི་ཆ་ལུགས་ནི། །ཆར་མུན་བུ་ཡུག་དཀྱིལ་ལི་ལི། །གློག་དམར་མེ་ཞགས་ཁྱུགས་སེ་ཁྱུག །གཡུ་འབྲུག་ངར་སྐད་ཆི་ལི་ལི། །ཐོག་དང་སེར་བ་ཤ་ར་ར། །དམར་ནག་མེ་དཔུང་འུ་རུ་རུ། །འཇིགས་རླུང་དེ་འདྲའི་ཀློང་དཀྱིལ་ནས། །དྲག་ཤུལ་ཅན་གྱི་སྐྱེས་བུ་ནི། །ཆིབས་སུ་གྲོ་སྨུག་ལྡིང་སྐྱ་ཆིབས། །ཅང་ཤེས་དེ་ཡི་མཚན་ཉིད་ནི། །གསེར་སྒ་སེར་པོ་ཝངས་སེ་ཝང༌། །ཟ་འོག་སྟག་གདན་ལྷུབས་སེ་ལྷུབ། །མུ་མེན་ཡོབ་ཆེན་ཁྲོ་ལོ་ལོ། །གོང་སྨེད་གློ་ནན་སྲབ་མཐུར་སོགས༑ ༑གདུག་པའི་སྦྲུལ་ཆུན་དཀྱིལ་ལི་ལི། །རྔ་མ་དར་སྡུམ་ཡུགས་སེ་ཡུག །རིན་ཆེན་རྒྱན་ཆ་ཁྲ་ལ་ལ། །རྗེས་བཞི་ས་ལ་ཕོབས་སེ་ཕོབ། །སྤུ་གྲ་འཇའ་མཚོན་དཀྱིལ་ལི་ལི། །ཁ་རླངས་ན་བུན་ཐིབས་སེ་ཐིབ། །མིག་རྩ་གློག་དམར་ཁྱུགས་སེ་ཁྱུག

།རྔ་རྔོག་མེ་དཔུང་འུ་རུ་རུ། །སྣ་རྩེ་ཐིགས་སྦྲང་ཟི་རི་རི། །སྟོང་གསུམ་ཡུད་སྐོར་ཅང་ཤེས་རྟ། །ཁམས་གསུམ་ཟིལ་གནོན་སྐྱེས་བུ་ནི། །དམར་ནག་གཡུ་ཡི་རལ་པ་ཅན། །ཨམ་དམར་མཆེ་བ་དགྲ་ལ་གཙིགས། །སྨ་ར་སྨིན་མ་མེ་སྟག་འཕྲོ། །སྤྱན་གཉིས་སྡང་མིག་གློག་ལྟར་འཁྱུུག །དབུ་ལ་ཉི་མའི་རྨོག་ཞུ་གསོལ། །དྲག་པོའི་གཟའ་བརྒྱད་འཕྲུ་ལ་བཙུག །འཕྲུ་གསེབ་ཐོག་ཆེན་ཤ་ར་ར། །ཟླ་བའི་ཕུབ་ཆེན་རྒྱབ་ཏུ་ཁུར། །ཕུབ་ཟུར་འཇའ་ཚོན་དཀྱིལ་ལི་ལི། །སྐར་མའི་ཁྲབ་ཆེན་སྐུ་ལ་གསོལ༑ ༑ཁྲབ་ཤམ་སྐར་མདའ་ཤ་ར་ར། །གཡས་སྟག་ཤུབས་མེ་དཔུང་འབར་བའི་ཀློང༌། །མ་མོའི་བཤུག་གླུ་ཀྱུ་རུ་རུ། །གཡོན་གཟིག་ཤུབས་བདུད་ཞག་འཁྱིལ་བའི་ཀློང༌། །བདུད་མོ་སྐན་སྒྲ་ཐགས་སེ་ཐག །ཕྱག་གཡས་རལ་གྲི་དགྲ་ལ་འདེབས། །ཤ་ཟ་ཧབ་སྒྲ་དི་རི་རི། །ཕྱག་གཡོན་མདུང་དམར་བགེགས་ལ་གཟེར། །ཁྲག་འཐུང་ཧུབ་སྒྲ་དི་རི་རི། །འཇིགས་རུང་རྔམ་དྲག་མཐུ་སྟོབས་འབར། །ནག་ལྷའི་ལྷ་རྒོད་མཐུ་ཆེན་ཞེས། །བསང་ངོ་ལྷ་རྒོད་མཐུ་ཆེན་བསངས། །མཆོད་དོ་ལྷ་རྒོད་མཐུ་ཆེན་མཆོད། །བསྟོད་དོ་ལྷ་རྒོད་མཐུ་ཆེན་བསྟོད། །ཀྱཻ། རིངས་བ་དྲག་ཏུ་ཁྲོས་རྩ་ན། །མདུན་ནས་བཙན་དམག་ཆི་ལི་ལི། །གཡས་ནས་བདུད་དམག་ཆི་ལི་ལི། །གཡོན་ནས་ཀླུ་དམག་ཆི་ལི་ལི། །རྒྱབ་ནས་དམུ་རྒོད་ཆི་ལི་ལི། །ལ་ལས་མདའ་དང་མདུང་ཐུང་འཕེན། །ལ་ལས་རལ་གྲི་དགྲ་ལ་སྡིག །ལ་ལས་ཐོག་དང་སེར་བ་འབེབ། །ལ་ལས་ནད་ཡམས་དལ་ཡམས་འགྱེད། །འཁོར་རྣམས་ཐམས་ཅད་དྲག་པོའི་ཚུལ། །དྲག་པོའི་ལྷ་ཚོགས་ཁྱེད་རྣམས་ཀྱིས། །དྲི་ཞིམ་བསང་མཆོད་འདི་བཞེས་ལ། །རྣལ་འབྱོར་ཡོན་མཆོད་འཁོར་བཅས་ལ། །གནོད་ཅིང་འཚེ་བར་བྱེད་པ་ཡི། །དགྲ་དཔུང་ཆོམ་ལ་བགེགས་དཔུང་ཐུལ། །མཐུ་ཁ་ཟློག་ལ་བྱད་ཁ་བསྒྱུར། །ནད་ངོ་བཟློག་ལ་གདོན་ངོ་བསྒྱུར། །འདྲེ་ཁ་ཆིང་ལ་མི་ཁ་བཟློག །རྣལ་འབྱོར་ཡོན་མཆོད་འཁོར་བཅས་ལ། །སྡང་བྱེད་དགྲ་དང་གནོད་བྱེད་བགེགས། །བསམ་སྦྱོར་ངན་པའི་བྱད་མ་མཁན། །དངོས་ཡོད་དངོས་མེད་གང་ཡིན་ཡང༌། །སྐད་ཅིག་ཉིད་ལ་བསྒྲལ་དུ་གསོལ། །རྣལ་འབྱོར་ཡོན་མཆོད་འཁོར་བཅས་ཀྱི༑ ༑ཚེ་བསྲིང་དཔལ་བསྐྱེད་ལོངས་སྤྱོད་སྒྲུབ། །ལྷ་འདྲེ་མི་གསུམ་དབང་དུ་བསྡུས། །འདོད་པའི་རེ་དོན་གང་ཡིན་པ། །སྐད་ཅིག་ཉིད་ལ་འགྲུབ་པར་མཛོད། །ཀྱཻ།

སྐུ་སྐྱོབ་སྐུ་སྲུང་བླ་སྨན་སོགས། །ནག་ལྷའི་མཆོད་ཡུལ་ལྷ་ཚོགས་བསངས། །ཡབ་ཡུམ་མཆེད་སྲས་བཙུན་མོ་སོགས། །ནག་ལྷའི་ནང་གི་ལྷ་ཚོགས་བསངས། །དམག་དཔོན་དར་འཛིན་རུ་འདྲེན་བཞི། །ནག་ལྷའི་ཕྱི་ཡི་ལྷ་ཚོགས་བསངས། །ཕྱི་བློན་ནང་བློན་སྒོ་སྲུང་སོགས། །ནག་ལྷའི་བར་གྱི་ལྷ་ཚོགས་བསངས། །ཕོ་ཉ་ལས་བྱེད་ཤན་པ་སོགས། །ནག་ལྷའི་བཀའ་ཉན་ལྷ་ཚོགས་བསངས༑ ༑རུ་འདྲེན་སུམ་བརྒྱ་དྲུག་ཅུ་སོགས། །ནག་ལྷའི་ལྷ་ཚོགས་ཐམས་ཅད་བསངས། །ཡུལ་ལྷ་གཉན་པོ་ཁྱེད་རྣམས་ཀྱིས། །དྲི་ཞིམ་བསང་མཆོད་འདི་བཞེས་ལ། །རྣལ་འབྱོར་ཡོན་མཆོད་འཁོར་བཅས་ཀྱི། །སྡང་བྱེད་དགྲ་དང་གནོད་བྱེད་བགེགས། །བསམ་སྦྱོར་ངན་པ་བྱད་མ་མཁན། །དངོས་ཡོད་དངོས་མེད་གང་ཡིན་ཡང༌། །སྐད་ཅིག་ཉིད་ལ་བསྒྲལ་དུ་གསོལ། །རྣལ་འབྱོར་ཡོན་མཆོད་འཁོར་བཅས་རྣམས། །ཚེ་བསྲིང་དཔལ་བསྐྱེད་ལོངས་སྤྱོད་སྤེལ། །ལྷ་འདྲེ་མི་གསུམ་དབང་དུ་བསྡུས། །འདོད་པའི་རེ་དོན་གང་ཡིན་པ། །སྐད་ཅིག་ཉིད་ལ་འགྲུབ་པར་མཛོད། །ཀྱཻ། མཐོ་བ་གནམ་དང་དམའ་བ་ས། །ཕུ་གསུམ་ཡངས་ལ་མདའ་གསུམ་རིང༌། །ཉིན་རི་དཀར་ལ་སྲིབ་རི་ནག །འབབ་པ་ཆུ་དང་འཁྱིལ་བའི་མཚོ། །གངས་རི་དཀར་དང་ཁྲོམ་པ་རྫིང༌། །སྲ་བ་བྲག་དང་རྩི་ཤིང་ནགས། །འགྲོ་བ་ལམ་དང་ཡངས་པའི་ཐང༌། །ཕ་རི་གཡས་དང་ཚུར་རི་གཡོན། །རྒྱབ་རི་མཐོ་དང་མདུན་རི་རྒྱས། །ཆོས་འཁོར་གཉན་གྱི་སྲུང་མ་དང༌༑ ༑དབེན་གནས་གཉན་པོའི་གནས་བདག་དང༌། །དགོན་གནས་གཉན་པོའི་དཀོར་བདག་དང༌། །ས་ཕྱོགས་འདི་ཡི་ས་བདག་དང༌། །ཡུལ་ཕྱོགས་འདི་ཡི་ཡུལ་ལྷ་སོགས། །ཕྱོགས་བཞི་མཚམས་བརྒྱད་སྟེང་འོག་བཅུ། །གནས་པའི་སྣང་སྲིད་ཐམས་ཅད་ལ། །བསང་ངོ་དྲི་ཞིམ་དུད་པས་བསངས། །མཆོད་དོ་ཕྱེ་མར་ཕུད་ཀྱིས་མཆོད། །བསྐང་ངོ་འདོན་ཡོན་སྣ་ལྔས་བསྐང༌། །བསང་ངོ་མཆོད་དོ་ཐུག་དམ་བསྐང༌། །སྣང་སྲིད་དྲེགས་པ་ཁྱེད་རྣམས་ཀྱིས། །དྲི་ཞིམ་བསང་མཆོད་འདི་བཞེས་ལ། །རྣལ་འབྱོར་ཡོན་མཆོད་འཁོར་བཅས་ལ༑ ༑ནད་མེད་ཚེ་དང་དབང་ཕྱུག་ལྡན། །དཔལ་དང་གྲགས་དང་བསྐལ་པ་བཟང༌། །ལོངས་སྤྱོད་རྒྱ་ཆེན་ཀུན་ཐོབ་ནས། །ཞི་དང་རྒྱས་ལ་སོགས་པ་ཡི། །ལས་ཀྱི་དངོས་གྲུབ་བདག་ལ་སྩོལ༑ ༑དམ་ཚིག་ཅན་གྱིས་བདག་ལ་སྲུངས། །སྲུང་མས་རྟག་ཏུ་གྲོགས་མཛོད་ཅིག

།དུས་མིན་འཆི་བའི་ནད་རྣམས་དང༌། །གདོན་དང་བགེགས་རྣམས་མེད་པར་མཛོད། །རྨི་ལམ་ངན་དང་མཚན་མ་ངན། །བྱད་སྟེམས་ངན་པ་མེད་པར་མཛོད།་་༌།འཇིག་རྟེན་བདེ་ཞིང་ལོ་ལེགས་དང༌།་་༌།འབྲུ་རྣམས་འཕེལ་ཞིང་ཆོས་འཕེལ་བ།་་༌།བདེ་ལེགས་ཕུན་སུམ་ཚོགས་པ་དང༌། །ཡིད་ལ་འདོད་པ་ཀུན་འགྲུབ་མཛོད། །ཅེས་བརྗོད་འདི་ཡན་ཆད་བསང་རྐྱང་ཡིན་ཞིང༌། ད་ནི་རྔན་བྱ་བ་ནི། ལག་ལེན་མཐོང་རྒྱུན་ལྟར་བྱས་ལ། གཏོར་མ་ལ་སོགས་སྐང་རྫས་རྣམས་ལེགས་པར་ཚང་བར་བྱས་ལ། ཨོཾ་བཛྲ་ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་བྷྲུཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ཨོཾ་ཨཱཿཧཱུྂ་འོད་དུ་ཞུ་བ་ལས་བྱུང་བའི་གཏོར་མ་བདུད་རྩིའི་རྒྱ་མཚོ་ཆེན་པོ་འདོད་པའི་ཡོན་ཏན་ལྔ་དང་ལྡན་པ༑ ནད་པ་གསོ་བའི་སྨན་པ། འཆི་བ་བསླུ་བའི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྂ། གསུམ་གྱིས་བྱིན་གྱིས་བརླབས། དེ་བཞིན་གཤེགས་པ་བཞིའི་མཚན་བརྗོད། རིག་སྔགས་གཟི་བརྗིད་ཆེན་པོ་བརྗོད། དམ་རྫས་བདུད་རྩིའི་མཆོད་གཏོར་རྒྱ་ཆེན་པོ་འདི། ཡབ་འོ་དེ་གུང་རྒྱལ། ཡུམ་བདུད་རྩི་སྨན་མོ། ལྷ་ཆེན་ནག་ལྷ་གཉན་པོ། མཆེད་པ་ལྕམ་སྲས། སྨན་མོ་མཆེད་བདུན་ལ་སོགས་པ་རྣམས་ལ་འབུལ་ལོ། །མཆོད་དོ། །གཞན་ཡང་སྐུ་སྲུང་སྐུ་སྐྱོབ་བླ་སྨན་སོགས། དམག་དཔོན་རུ་འདྲེན་དར་འཛིན། ཕྱི་བློན་ནང་བློན་སྒོ་སྲུང་དང༌། ཕོ་ཉ་ལས་བྱེད་ཤན་པ་ལ་སོགས་པ་རུ་འདྲེན་སུམ་བརྒྱ་དྲུག་ཅུ་འཁོར་དང་བཅས་པ་རྣམས་ལ་འབུལ་ལོ། །མཆོད་དོ། །གཞན་ཡང་ལྷ་དང་ཀླུ་ཡི་འཁོར་ཚོགས། དམུ་དང་སྲིན་པོའི་འཁོར་ཚོགས། བདུད་དང་བཙན་གྱི་འཁོར་ཚོགས༑ རྒྱལ་པོ་དང་སྨན་མོའི་འཁོར་ཚོགས་ལ་སོགས་པ་སྣང་ཞིང་སྲིད་པའི་འཁོར་ཚོགས་ཐམས་ཅད་ལ་འབུལ་ལོ། །མཆོད་དོ། །གཞན་ཡང་ཕྱོགས་འདིའི་ས་བདག །ཡུལ་ཕྱོགས་འདིའི་ཡུལ་ལྷ། དབེན་གནས་འདིའི་གནས་བདག །དགོན་གནས་འདིའི་སྐོར་བདག །གཡས་རི།

གཡོན་རི། རྒྱབ་རི། མདུན་རི། ས་ཕྱོགས། ཡུལ་ཕྱོགས་འདི་ཀུན་ལ་གནས་པའི་གནས་བདག་གཞི་བདག་དཀར་པོའི་ཕྱོགས་ལ་མངོན་པར་དགའ་བ་རྣམས་ལ་འབུལ་ལོ། །མཆོད་དོ། །དམ་རྫས་བརྒྱན་པའི་གཏོར་མ་རྒྱ་ཆེན་པོ་འདི་བཞེས་ལ། སངས་རྒྱས་ཀྱི་བསྟན་པ་སྲུངས། དགེ་འདུན་གྱི་དབུ་འཕང་བསྟོད། སྒྲུབ་པ་པོའི་མཐུ་དཔུང་བསྐྱེད། སྦྱིན་བདག་གི་གདོང་གྲོགས་མཛོད། སྔོན་གྱི་གཏང་རག་དང༌། རྗེས་ལྷ་མི་འབྲལ་བའི་རྟག་གཏོར་ལ་དམིགས་ནས། གཏོར་མ་འབུལ་བ་ནི། ཀྱཻ། རྣལ་འབྱོར་དཔོན་སློབ་ཡོན་མཆོད་ཀྱིས། །ནག་ལྷའི་ལྷ་ཚོགས་འཁོར་བཅས་ལ། །མཆོད་ཅིང་ཕྲིན་ལས་བཅོལ་བ་ནི། །མཆོད་དོ་དམ་རྫས་བདུད་རྩི་མཆོད༑ ༑འབུལ་ལོ་གཏང་རག་གཏོར་མ་འབུལ། །བསྟོད་དོ་དགྲ་ལྷ་ཁྱོད་ལ་བསྟོད། །སྲུངས་ཤིག་སངས་རྒྱས་བསྟན་པ་སྲུངས། །བསྟོད་ཅིག་དགེ་འདུན་དབུ་འཕང་བསྟོད། །སྤེལ་ཞིག་མདོ་སྔགས་དམ་ཆོས་སྤེལ། །སྒྲུབས་ཤིག་རྣལ་འབྱོར་འཕྲིན་ལས་སྒྲུབས། །མཛོད་ཅིག་སྦྱིན་བདག་གདོང་གྲོགས་མཛོད། །སྲིང་ཞིག་ཚེ་དང་མི་བརྒྱུད་སྲིངས། །སྤེལ་ཞིག་ཟས་ནོར་ལོངས་སྤྱོད་སྤེལ། །སྡུས་ཤིག་ཁམ་གསུམ་དབང་དུ་སྡུས། །སྒྲོལ་ཞིག་གནོད་བྱེད་དགྲ་བགེགས་སྒྲོལ། །མ་གཡེལ་མ་འདའ་དམ་ཚིག་སྲུངས། །ཞེས་གོང་གི་ཚིག་དོན་ལྟར་ཡིན་ན་སྐབས་འདིར་གཏོར་མ་འབུལ། དགྲ་དང་བགེགས་ལ་དམིགས་ན་བསྐུལ་སྐབས་དང་བསྟུན། གལ་ཆེ་ན་དམར་གཏོར་ཁྲག་གིས་བྱུགས། ཤ་དུམ་གྱིས་བརྒྱན་པའི་གཏོར་གདུགས་ནག་པོ་བཙུགས་ནས་སྨན་རཀ་མཆོད་ལ་འདི་སྐད་དོ། །ཀྱཻ། མཐུ་ཆེན་ནག་ལྷའི་དམག་དཔུང་རྣམས༑ ༑བསྐུལ་ལོ་དྲག་པོའི་ལས་ལ་བསྐུལ། །དམག་སྣ་སྡང་བའི་དགྲ་ལ་དྲོངས། །དགྲ་བོའི་ཡུལ་ཁམས་དམག་གིས་ཁོང༌། །ཡམས་ཀྱི་ནད་ངན་སྤྲིན་ལྟར་གཏིབས། །ཐོགས་དང་མཚོན་ཆ་ཆར་ལྟར་ཕོབ། །དགྲ་བོའི་མི་ནོར་འཁོར་བཅས་ཀྱི། །སྲོག་རྩ་ཆོད་ལ་ཁ་དབུགས་སྡུས། །གནོད་པའི་བགེགས་ལ་བྷྱོཿགཟེར་ཡ། །འདྲེ་གདོན་ཐལ་བའི་རྡུལ་དུ་རློག

།བྷྱོཿབྷྱོཿསྡང་བའི་དགྲ་ལ་བྷྱོཿ །དགྲ་བགེགས་ཐལ་བའི་རྡུལ་དུ་རློག །བཅོལ་བའི་ཕྲིན་ལས་འགྲུབ་པར་མཛོད། །གཏོར་མ་དགྲ་བོ་ཡོད་པའི་ཕྱོགས་སུ་འཕང་ལ་ལས་ཀྱི་རྗེས་མི་མངོན་པར་བྱ། ཤིས་བརྗོད་བྱ་ཞིང་བསྔོ་སྨོན་བཏབ། འབྲི་གུང་པ་ཤཱཀྱའི་དགེ་སློང་རྡོ་རྗེ་འཛིན་པ་ཆེན་པོ་ཆོས་ཀྱི་གྲགས་པས་ཆོས་འཁོར་བྱམས་པ་གླིང་གི་གཙུག་ལག་ཁང་གི་ཆོས་གྲྭ་ཆེན་པོའིཡང་ཐོག་ཏུ་སྦྱར་བའོ།། །།སརྦ་མངྒ་ལཾ།།