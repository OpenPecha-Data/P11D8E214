༄༅། །ཟབ་ལམ་བླ་མའི་རྣལ་འབྱོར་བསྡུས་པ་བཞུགས་སོ།།

སངས་རྒྱས་ཆོས་ཚོགས་བཅས་ལ་སྐྱབས་སུ་མཆི། །འགྲོ་ཀུན་སྒྲོལ་སླད་བྱང་ཆུབ་མཆོག་སེམས་བསྐྱེད། །བདག་ཉིད་ཐ་མལ་གནས་པའི་མདུན་གྱི་མཁར། །གྱད་དང་སེངྒེ་པདྨ་ཉི་མའི་སྟེང༌། །རྒྱལ་བ་ཀུན་འདུས་རྩ་བའི་བླ་མ་ནི། །སྐུ་མདོག་དཀར་དམར་རྡོ་རྗེའི་སྐྱིལ་ཀྲུང་བཞུགས། །དགེ་སློང་ཆ་ལུགས་བཀའ་རྟགས་སྒོམ་ཞྭ་བགྱིད། །ཕྱག་གཡས་རྡོ་རྗེ་ས་གནོན་གཡོན་དྲིལ་བུ། །ལྟེ་འོག་མཉམ་བཞག་འོད་ཟེར་ཚད་མེད་འཕྲོ། །སངས་རྒྱས་བྱང་སེམས་རྩ་བརྒྱུད་བླ་མ་དང༌། །ཡི་དམ་མཁའ་འགྲོ་ཆོས་སྐྱོང་ཚོགས་ཀྱིས་བསྐོར། །ཕྱི་ནང་གསང་བ་དེ་བཞིན་ཉིད་ཀྱིས་མཆོད། །མོས་བློ་སྒོ་གསུམ་དང་བས་བསྟོད་ཕྱག་འཚལ། །དཔལ་ལྡན་བླ་མ་རིག་པ་འཛིན་པའི་གཙོ། །ཆོས་ཀྱི་གྲགས་པ་ཕྲིན་ལས་རྣམ་རྒྱལ་སྡེའི། །ཞབས་ལ་གསོལ་འདེབས་དུས་ཀུན་ཐུགས་རྗེས་གཟིགས། །བདག་སོགས་འགྲོ་བའི་ཉེར་འཚེ་ནད་གདོན་བགེགས། །འགལ་རྐྱེན་ཐམས་ཅད་མྱུར་དུ་ཞི་བ་དང༌། །ཚེ་དང་བསོད་ནམས་དཔལ་འབྱོར་རྒྱས་བཞིན་དུ། །བསམ་དོན་མ་ལུས་མྱུར་དུ་འགྲུབ་གྱུར་ནས། །དཔལ་ལྡན་བླ་མའི་གོ་འཕང་མྱུར་ཐོབ་ཤོག །དགྱེས་བཞིན་འཁོར་རྣམས་གཙོ་བོ་ལ་ཐིམ་ཞིང༌།་་༌།གཙོ་བོ་འོད་ཀྱི་ཕུང་པོར་རབ་ཞུ་ནས། །བདག་གི་སྤྱི་བོར་ཐིམ་པས་སྒོ་གསུམ་གྱི། །སྒྲིབ་སྦྱངས་བླ་མའི་སྐུ་གསུང་ཐུགས་མཆོག་དང༌། །བདག་གི་ལུས་ངག་ཡིད་གསུམ་དབྱེར་མེད་གྱུར། །ཆོས་ཀུན་མི་དམིགས་རང་བབས་གཤིས་སུ་བསྐྱངས། །དགེ་བས་རིགས་དྲུག་མཁའ་མཉམ་སེམས་ཅན་རྣམས། །གདོད་མའི་སངས་རྒྱས་ས་ལ་འགོད་ཕྱིར་བསྔོ། །ཞེས་པ་ཁམས་སྐྱོ་བླ་མ་རིན་ཆེན་ལྷུན་གྲུབ་ཀྱིས་བསྐུལ་ངོར། འབྲི་གུང་པ་ཤཱཀྱའི་དགེ་སློང་ཆོས་ཀྱི་གྲགས་པས༑ རྩེ་བ་གཞིས་ཀ་སྲ་བརྟན་རྡོ་རྗེའི་གནས་མཆོག་ཏུ་བྲིས་པའོ།། །།མངྒ་ལཾ་བྷ་ཝནྟུ།།