༄༅། །འཕགས་མ་དབྱངས་ཅན་མའི་སྒྲུབ་ཐབས་བསྡུས་པ་བློ་གྲོས་ཀྱི་འདོད་འཇོ་ཞེས་བྱ་བ་བཞུགས་སོ།།

འཕགས་མ་དབྱངས་ཅན་མའི་སྒྲུབ་ཐབས་བློ་གྲོས་ཀྱི་འདོད་འཇོ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། །འདིའི་རྗེས་གནང་ཐོབ་ཅིང་དམ་ཚིག་ལ་བཞོལ་བ་དག་གིས་གནས་ཁང་གཙང་མ་བརྒྱན་ཅིང༌། འདི་ཉིད་ཀྱི་བྲིས་དབུར་གང་རུང་གི་སྐུ་བཤམས་པའི་མདུན་དུ་མཆོད་པ། དཀར་གཏོར་བཤམས། སྒྲུབ་པོ་ཁྲུས་བྱས། གོས་སྟན་གཙང་མ་དང་བཅས་ཚངས་སྤྱོད་ལ་གནས་ཤིང༌། ལྷག་པར་རྫུན་སྤང༌། ཤ་ཆང་སྒོག་པ་སོགས་ཁ་ན་མ་ཐོ་བའི་བཟའ་བཏུང་མི་བྱ་བར་དཀར་མངར་སོགས་བྲམ་ཟེ་ལྟར་དུ་སྤྱད། ལུས་བསམ་གཏན་གྱི་ཡན་ལག་ལྔ་དང་བཅས་པས། སངས་རྒྱས་ཆོས་ཚོགས་ལྷག་པའི་ལྷ། །བྱང་ཆུབ་བར་དུ་སྐྱབས་སུ་མཆི། །བདག་གི་དགེ་བའི་ལས་འདི་ནི༑ ༑འགྲོ་དོན་ཕྱིར་ན་མཆོག་ཐོབ་ཤོག །ལན་གསུམ། མཆོད་པ་རྣམས་རྒྱུད་སྡེ་གོང་མ་ལྟར་བྱིན་བརླབས། ཨོཾ་སྭ་བྷཱ་ཝས་སྦྱངས། སྟོང་པའི་ངང་པཾ་ལས་པདྨ་དཀར་པོ། ཨ་ལས་ཟླ་བའི་གདན་ལ། རང་ཉིད་སྐད་ཅིག་གིས་ཚངས་པའི་བུ་མོ་ཆུ་ཤེལ་ལྟར་དཀར་བ། བཅུ་དྲུག་ལོན་པའི་ན་ཚོད་ཅན་འཛུམ་ཤིང་ཡིད་དུ་འོང༌།བ། ཨུཏྤལའི་འདབ་མ་ལྟར་སྤྱན་དཀྱུས་རིང་བ། དབུ་སྐྲ་མཐོན་མཐིང་ཐོར་ཚུགས་སུ་བཅིངས་པའི་ལྷག་མ་གཡས་དང་རྒྱབ་ཏུ་གྲོལ་བ། མེ་ཏོག་དཀར་པོའི་ཕྲེང་བའི་ཐོད་དང་དོ་ཤལ་ཅན། ཐོར་ཚུགས་ཀྱི་རྩེ་མོར་ཟླ་བ་ཚེས་པས་སྤྲས་ཤིང༌། གསེར་དང་མུ་ཏིག་ལ་སོགས་པའི་རྒྱན་དུ་མས་སྐུ་དང་ཡན་ལག་བརྒྱན་པ། རིན་པོ་ཆེའི་གདུ་བུ་དང་སོར་གདུབ་འཆང་བ། ཕྱག་གཡོན་བཻཌཱུརྻའི་པི་ཝཾ་རྒྱུད་སྟོང་དང་ལྡན་པ་བཟུང་བ། གཡས་ཀྱི་སོར་མོས་བསྐུལ་བའི་སྒྲས་ས་གསུམ་གྱི་སྐྱེ་དགུ་ཐམས་ཅད་ཚིམས་ཤིང་ལེགས་པར་བཤད་པའི་སྒྲ་སྒྲོག་པ། མ་ལི་ཀའི་དྲི་ངད་དང་ལྡན་པའི་ནུ་འབུར་ཟུང་གིས་སྒེག་ཅིང་ཞབས་གཉིས་ཙོག་པུའི་སྟབས་ཀྱིས་བགྱིང་བ། ལྷ་རྫས་སྣ་ཚོགས་པའི་སྟོད་གཡོགས་དང་སྨད་གཡོགས་བཀྲ་བས་འོད་ཟེར་དཀར་པོའི་ཕྲེང་བ་འཕྲོ་ཞིང་འབར་བའི་གཟི་བརྗིད་ཀྱི་དཔལ་དང་ལྡན་པའི་ཐུགས་པདྨ་ཁ་བྱེ་བར་ཉེ་བའི་རྣམ་པ་ཅན་གྱི་དབུས་སུ།

ཨོཾ་དཀར་པོ་གནས་པ་དེ་ལས་འོད་ཟེར་དཀར་པོ་ཤིན་ཏུ་ཕྲ་བ་འཕྲོས། རང་གི་སྣ་བུག་གཡས་ནས་ཐོན་ཏེ་སོང་བ་ལྷོ་ཕྱོགས་རྒྱ་མཚོའི་འགྲམ་རིན་པོ་ཆེའི་ཁང་བཟང་ན་བཞུགས་པའི་དབྱངས་ཅན་མའི་ཤངས་བུག་གཡོན་པར་ཞུགས། ཐུགས་ཀར་པདྨ་འདབ་བརྒྱད་དཀར་པོ་འཚེར་ཞིང་རྒྱས་པའི་ཟེའུ་འབྲུ་དམར་སེར་མཛེས་པའི་མཚམས་ནས་ཉི་མའི་འོད་ལྟ་བུ་འཕྲོས་པའི་ལྟེ་བར་ཧྲཱིཿཟླ་བའི་མདོག་ཅན་དང༌། འདབ་མ་བརྒྱད་ལ། ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཿརྣམས་འོད་འབར་བས་མི་ཤེས་པའི་དྲི་མ་ཐམས་ཅད་སེལ་ཤིང་ཤེས་རབ་ཕུལ་དུ་བྱུང་བ་སྐྱེད་པར་བྱེད་པའི་འཁོར་ལོ་གནས་དེ་ཉིད་ལ་རེག་པས་དེ་ལས་དེ་འདྲ་བ་སྤྲོས། དབྱངས་ཅན་མའི་ཤངས་བུག་གཡོན་ནས་ཐོན། མདུན་གྱི་ནམ་མཁར་སྤྱན་དྲངས། ཨོཾ་བཛྲ་ཨརྒྷཾ་པྲ་ཏཱིཙྪ་་སྭཱ་ཧཱ། པཱ་དྱཾ། པུཥྤེ།་་་་དྷཱུ་པེ། དཱི་པེ། གནྡྷེ། ནཻ་ཝི་དྱས་མཆོད། པྲ་ཏི་དེ་ཝཱི་མེ་ཧྲི་ཏིཥྛ་ཛྲིཾ། ཞེས་བརྗོད་པས་འཁོར་ལོ་དེ་ཉིད་འོད་དཀར་པོར་གྱུར་པ་རང་གི་སྣ་བུག་གཡོན་ནས་ཞུགས༑ སྙིང་ཁའི་པྂ་ལ་ཐིམ་མ་ཐག་སྙིང་ཁ་ཕྱེ་བ་དེ་ཉིད་སྐད་ཅིག་ལ་བྱེ་བ་འདབ་བརྒྱད་དཀར་པོ་འཚེར་ཤིང་རྒྱས་པའི་ཟེའུ་འབྲུ་ཞེས་པ་ནས། ཤེས་རབ་ཕུལ་དུ་བྱུང་བ་བསྐྱེད་པའི་བདག་ཉིད་དུ་གྱུར་ཅེས་ཡུན་རིང་དུ་བསྒོམ། སྐྱོ་ན་བཟླས་པ་བྱ་བ་ནི། པདྨའི་ལྟེ་བའི་ཧྲཱིཾ་ལས་ཧྲཱིཾ་ཡིག་མུ་ཏིག་ཕྲེང་བ་ལྟ་བུ་སྤྲོས། ཞལ་ནས་ཐོན། ཕྱོགས་བཅུའི་རྒྱལ་བ་སྲས་དང་བཅས་པ་ཐམས་ཅད་ཀྱི་མཁྱེན་བརྩེ་ནུས་པ་བྱིན་རླབས་ཉན་རང་སོ་སྐྱེས་པཎྜི་ཏ་ལ་སོགས་པའི་ཤེས་རབ་དང༌། ཚངས་པ་དང་བརྒྱ་བྱིན་ལ་སོགས་པའི་ལྷ་མི་འགྲོ་བ་ཐམས་ཅད་པའི་བློ་གྲོས། རིན་པོ་ཆེ་སྨན་དང་རྩི་བཅུད་ལ་སོགས་པ་སྟོང་གསུམ་གྱི་སྣོད་བཅུད་མ་ལུས་པའི་ནུས་པ་ཐམས་ཅད་བསྡུས། རང་གི་ལྟེ་བ་ནས་ཞུགས་སྙིང་ཁའི་ས་བོན་ལ་ཐིམ་པས་ཚིག་དོན་རྣམས་ལ་དཔྱོད་ཅིང་འཁོར་ལོ་གཉིས་དང༌།

འཛིན་བསམ་འཆད་རྩོད་རྩོམ་པའི་ཤེས་རབ་ཟབ་བརྟན་རྣོ་མྱུར་ཐོགས་པ་མེད་པའི་མཐུ་དང་ལྡན་པར་གྱུར་པར་དམིགས་ནས། ཧྲཱིཾ། ཞེས་པ་མི་ཚིག་གི་བར་མ་ཆོད་པར་ཤུབ་བུར་བཟླས་པར་བྱའོ༑ ༑གྲངས་ནི། འབུམ་གཅིག་ཁྲི་གཉིས་ལྔ་སྟོང་བཤད། །རྟགས་ནི་ལྕེ་བདེ་དྲན་གསལ་ཞིང༌། །གཟུངས་མང་བློ་ལ་འཛིན་པར་ནུས། །གཞོན་ནུས་དཀར་གསུམ་ཟས་སྟེར་དང༌། །འབྲས་བུ་སྦྲང་རྩི་ཕྲེང་བ་སྦྱིན། །ཆུ་རྒྱུན་གཙང་དང་འོ་མ་དག ༑འཐུང་བ་རྨི་ལམ་མཚན་མར་ཤེས། །དེ་ལྟར་མཚན་མ་མ་རྙེད་ན། །ལན་གསུམ་བར་དུ་བསྐྱལ་བར་བྱ། །ཞེས་གསུངས་སོ། །ཐུན་མཚམས་སུ་གཏོར་མཆོད་དང་བསྟོད་པ་ནི། གཏོར་མ་ཆུ་གཙང་གིས་བྲན། འདོད་ཡོན་ལྔར་བྱིན་གྱིས་བརླབས། རང་གི་ཐུགས་ཀའི་ས་བོན་གྱི་འོད་ཀྱིས་ལྷོ་ཕྱོགས་རྒྱ་མཚོའི་འགྲམ། རིན་པོ་ཆེའི་ཁང་བཟང་ན་བཞུགས་པའི་ཚངས་པའི་བུ་མོ། སྐད་ཅིག་གིས་མདུན་གྱི་ནམ་མཁའ་སྤྱན་དྲངས། བཛྲ་ས་མཱ་ཛཿ པདྨ་ཙནྡྲ་ཨཱ་ས་ན་ཏིཥྛ་སྟྭཾ། ཨ་ཏི་པཱུ་ཧོཿ པྲ་ཏི་ཛཿཧོཿ ལྷ་མོའི་ལྗགས་འོད་ཟེར་གྱི་སྦུ་གུས་གཏོར་མ་དྲངས་ཤིང་གསོལ་བས་མཉེས་ཤིང་ཚིམ་པར་གྱུར་པར་བསམ། ཨོཾ་སྭ་ར་སྭ་ཏཱི་ས་པ་རི་ཝཱ་ར་ཨི་མཾ་བ་ལིང་ཁ་ཁ་ཁཱ་ཧི་ཁཱ་ཧི། ཞེས་བདུན་གྱིས་འབུལ། སླར་གོང་གི་ཝཱ་རའི་མཐར། ཨརྒྷཾ་སོགས་ཀྱིས་མཆོད། བསྟོད་པ་ནི། འཇིག་རྟེན་དབང་ཕྱུག་མཆེ་བ་ལས་འཁྲུངས་པ། །སྒྲ་དབྱངས་ལྷ་མོ་མཚན་དཔེའི་འཇོ་སྒེག་ཅན། །རྒྱུད་མང་དང་འགྲོགས་ཚངས་དབྱངས་རྣ་བའི་དཔྱིད། །ཟབ་གསལ་ཐུགས་མངའ་འགྲོ་ལ་བརྩེ་བ་ཅན། །ཚངས་པའི་བུ་མོ་ཁྱོད་ལ་གུས་པས་བསྟོད། །ཐུགས་རྗེའི་ཆ་ཤས་ཟེར་ཙམ་དག་གིས་ཀྱང༌། །འགྲོ་བློའི་རྨོངས་མུན་ཐམས་ཅད་རབ་འཇོམས་ཤིང༌། །བློ་གྲོས་དཔལ་སྟེར་ཁྱེད་ཀྱི་ཡོན་ཏན་ཚོགས། །དྲན་པས་བདག་ཡིད་རབ་དང་གུས་པས་བསྟོད། །འཕགས་མ་ཁྱོད་ཀྱི་བརྩེ་བའི་འོད་དཀར་ཅན། །ཡོན་ཏན་གཟུགས་བརྙན་རིས་མེད་སྣང་བ་ཅན། །བདག་ཡིད་མོས་པའི་ཉི་བུར་རྟག་རོལ་ནས། །བློ་གྲོས་འདབ་སྟོང་བཞད་པ་ཉིད་དུ་མཛོད། །ཅེས་བསྟོད།

ཡི་གེ་བརྒྱ་པ་བརྗོད། ཨོཾ་མུཿ གཏོར་མགྲོན་རང་གནས་སུ་གཤེགས། ཐུན་མཐར། བདག་གི་དགེ་བའི་རྩ་བ་འདིས། །ངག་དབང་ལྷ་མོ་མྱུར་འགྲུབ་ནས། །འགྲོ་ཀུན་རྨོངས་ལས་རབ་གྲོལ་ཏེ། །ཐམས་ཅད་མཁྱེན་ཉིད་ཐོབ་གྱུར་ཅིག །ཅེས་བསྔོ་བས་རྒྱས་གདབ་བོ། །རྗེས་གནང་བྱ་བ་ལོགས་སུ་གསལ་ལོ། །ཞེས་པའང་གདན་ས་ཆེན་པོ་འབྲི་གུང་བྱང་ཆུབ་གླིང་གི་སློབ་དཔོན་པ་བླ་མ་མཚོ་སྐྱེས་ཀྱིས་བསྐུལ་བར་བརྟེན་འབྲི་གུང་པ་སྐྱུ་རའི་གདུང་ལས། ཤཱཀྱའི་དགེ་སློང་བློ་གྲོས་ཀྱི་ལང་ཚོ་བདོ་བ་ཆོས་ཀྱི་གྲགས་པས་ས་ཁམས་ནོར་སྐྱོང་གི་ལོ་ཆུ་སྟོད་ཅན་གྱི་དམར་པོའི་རྫོགས་པ་གཉིས་པ་ལ། དབུར་སྟོད་འབྲི་གུང་རྩེ་བ་གཞིས་ཀ་སྲ་བརྟན་རྡོ་རྗེའི་གནས་མཆོག་ཏུ་མགྱོགས་པར་སྦྱར་བའོ།། །།མངྒ་ལཾ།།