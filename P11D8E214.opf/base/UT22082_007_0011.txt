༄༅། །ཆོས་སྐྱོང་བའི་རྒྱལ་པོ་སྲོང་བཙན་སྒམ་པོའི་བཀའ་འབུམ་གྱི་སྨིན་གྲོལ་ལས་ཚོགས་འཁྱེར་བདེར་བསྡུས་པ་ཕྲེང་བ་སྐོར་གསུམ་གྱི་ལོ་རྒྱུས་མདོར་བསྟན་པ་བཞུགས་སོ།། ཆོས་སྐྱོང་བའི་རྒྱལ་པོ་སྲོང་བཙན་སྒམ་པོའི་བཀའ་འབུམ་གྱི་སྨིན་གྲོལ་ལས་ཚོགས་དང་བཅས་པ་འཁྱེར་བདེར་བསྡུས་པ་ཕྲེང་བ་སྐོར་གསུམ་གྱི་ལོ་རྒྱུས་མདོར་བསྟན་པ་ཞེས་བྱ་བ། བླ་མ་དང་འཇམ་དཔལ་མགོན་པོ་ཕྱག་ན་པདྨ་དང་བཅས་པ་ལ་ཕྱག་འཚལ་ལོ། །རྒྱལ་བ་ཀུན་འདུས་བླ་མ་དང༌། །མཁྱེན་བརྩེའི་སེམས་དཔའ་རྣམ་གཉིས་ལ། །གུས་བཏུད་གདམས་པར་ཡིད་ཆེས་སླད། །ལོ་རྒྱུས་མདོར་བསྡུས་འདི་སྐད་གླེང༌། །དེ་ཡང་བོད་ཁ་བ་ཅན་གྱི་ལྗོངས་འདིར་སྔོན་གྱི་དུས་ན་སྟོད་ཐམས་ཅད་གཡའ་དང་གངས། བར་ཐམས་ཅད་ནགས་ཚལ་དང་བྲག་གི་ཁྲོད་དུ་སྤྲེའུ་དང་བྲག་སྲིན། སྨད་ཐམས་ཅད་ཐང་དང་ཆུ་རྫིང་ལ་བྱ་དང་རི་དྭགས་སྣ་ཚོགས་པས་གང་བ། འགྲོ་བ་མི་ཞེས་བྱ་བའི་མིང་ཡང་མེད་པའི་ཚེ། བདེ་བ་ཅན་གྱི་ཞིང་ཁམས་ན་མགོན་པོ་འོད་དཔག་མེད་ཀྱིས་འཕགས་པ་སྤྱན་རས་གཟིགས་ལ་བཀའ་བསྩལ་པ། བོད་ཁ་བ་ཅན་གྱི་རྒྱལ་ཁམས་བཅོམ་ལྡན་འདས་ཤཱཀྱ་ཐུབ་པས་དངོས་སུ་བྱིན་གྱིས་མ་བརླབས་པའི་ཞིང་ཁམས་འདི་ཉིད་ཁྱོད་ཀྱིས་འདུལ་བར་འགྱུར་བས། ཐོག་མར་འགྲོ་བ་མི་སྤེལ༑ དེ་དག་བསྡུ་དངོས་བཞིས་བསྡུས་ལ་སྨིན་པར་གྱིས་ཤིག །ཅེས་གསུངས་པ་ལ་མཉན་ཏེ། རི་བོ་པོ་ཏ་ལའི་རྩེ་མོ་རིན་པོ་ཆེའི་ཁང་བཟང་སྤྲུལ་ཏེ་དེར་གཤེགས་ནས་ཕྱག་མཐིལ་གཡོན་པ་ནས་འོད་ཟེར་སྤྲོས་ཏེ་སྤྲེའུ་བྱང་ཆུབ་སེམས་དཔའ་སྤྲུལ་ཏེ་ཁ་བ་ཅན་གྱི་རི་བྲག་ནགས་ཁྲོད་དུ་བསམ་གཏན་སྒོམ་པར་བྱེད། འཕགས་མ་སྒྲོལ་མས་བྲག་སྲིན་ཞིག་སྤྲུལ་ཏེ་བྲག་གསེབ་ཏུ་གནས་པའི་ཚེ། འཕགས་པའི་ཐུགས་རྗེས་བསྐུལ་ཏེ་བྲག་སྲིན་མོས་སྤྲེའུ་བྱང་ཆུབ་སེམས་དཔའ་འདོད་པ་སྤྱོད་པར་སེམས་ཏེ་སྨྲས་པ་ན་སྤྲེའུ་བྱང་ཆུབ་སེམས་དཔས་འཕགས་པ་ལ་ཞུས་པས་གནང་སྟེ།

བྲག་སྲིན་མོ་དང་སྤྱད་པས་རིགས་དྲུག་ནས་འཕོས་པའི་བུ་དྲུག་བྱུང་བ། ཕ་སྤྲེའུ་དེས་ལྷོ་ཕྱོགས་སུ་ནགས་ཚལ་རྨ་བྱ་སྣ་ཚོགས་ཅན་ཞེས་བྱ་བར་སྤྲེའུ་མང་པོ་ཡོད་པའི་ཟླར་བསྐྱལ་ཏེ་རེ་ཞིག་ན་ལྟར་ཕྱིན་པས། དེ་རྣམས་འདོད་པ་སྤྱད་པས་སྤྲེའུ་ཡང་མིན་ལ་བྲག་སྲིན་མོ་ཡང་མིན་པའི་བུ་ཚ་མང་དུ་འཕེལ་འདུག་པ་དང༌། སྤྲེའུ་བྱང་ཆུབ་སེམས་དཔས་དེ་རྣམས་ལ་ནོར་བུ་དང་འབྲུ་སྣ་ལྔ་གནང་སྟེ། ཁྱོད་རྣམས་ཀྱི་ཟས་སྐལ་གྱིས་དང་མ་འོངས་པ་ན་ཁྱོད་རྣམས་ཀྱི་རིགས་རྒྱུད་མིར་གྱུར་པའི་ཚེ་རིན་པོ་ཆེ་དང་འདོད་པའི་ཡོན་ཏན་ཐམས་ཅད་འབྱུང་པར་འགྱུར་རོ། །ཞེས་ལུང་བསྟན་ཅིང་ས་གཞི་ཐམས་ཅད་རིན་པོ་ཆེའི་འབྱུང་ཁུངས་སུ་བྱིན་གྱིས་བརླབས་སོ། །དེ་ནས་འཕགས་པ་ཐུགས་རྗེ་ཆེན་པོའི་ཕྱག་གཡས་པའི་མཐིལ་ནས་ཁྱེའུ་ལང་ཚོ་དང་ལྡན་པ་ཞིག་སྤྲུལ་ནས་སྤྲེའུ་རྣམས་ཀྱི་ཁྲོད་དུ་བཏང་བ་སྤྲེའུ་རྣམས་ཀྱིས་མཐོང་ནས། དེ་ལ་ཁྱོད་འདི་ལྟར་ལང་ཚོ་དང་ལྡན་པ་ཅི་ལས་བྱུང་དྲིས་པས། དེས་བདག་གིས་མི་དགེ་བ་བཅུ་སྤངས་དགེ་བ་བཅུ་སྤྱད་པས་འདི་ལྟར་བྱུང་ངོ་ཞེས་སྨྲས་པ་དང༌། སྤྲེའུ་རྣམས་ཀྱིས་དེ་དག་བསླབས་ཏེ་ཉམས་སུ་བླངས་པས་རིམ་གྱིས་སྤྲེའུ་ཐམས་ཅད་མིའི་ལུས་ལང་ཚོ་དང་ལྡན་པ་ཤ་སྟག་ཏུ་གྱུར་ཏོ། །དེ་ནས་རིང་ཞིག་ལོན་པའི་ཚེ་དེ་རྣམས་ལ་རྗེ་དང་འབངས་སུ་བཏགས་པ་མེད་པའི་ཚེ། རྒྱ་གར་ནས་ཤཱཀྱ་རི་བྲག་པའི་རིགས་རྒྱལ་པོ་སྐྱ་སེང་གི་བུ་ཆུང་བ་རིམ་པས་དཔུང་དང་བཅས་པ་ཁ་བ་ཅན་དུ་བྲོས་ཏེ་འོངས་པ་བོད་དུ་སླེབས་པའི་ཚེ་ཡར་ཀླུང་ལྷ་རི་རོལ་པོའི་རྩེར་སླེབས་ནས་བབ་སྟེ་འོངས་པས་སྤྲེའུ་རྣམས་ཀྱིས་མཐོང་བས། གནམ་ནས་བབ་པའི་བཙན་པོ་ཞིག་བྱུང་བ་འདི་འོ་ཅག་རྣམས་ཀྱི་རྗེར་ཞུའོ་ཞེས་འཆམས་སྟེ་གཉའ་བར་ཤིང་ཁྲིས་བཏེག་ནས་བཀུར་བས་རྗེ་གཉའ་ཁྲི་བཙན་པོར་མིང་བཏགས་སོ༑ ༑དེ་ནས་བཙུན་མོ་བླངས་པའི་བུ་མུ་ཁྲི་བཙན་པོ། དེ་ནས་རིམ་བཞིན་དིང་ཁྲི་བཙན་པོ།

སོ་ཁྲི་བཙན་པོ། མེར་ཁྲི་བཙན་པོ། གདགས་ཁྲི་བཙན་པོ། སྲིབ་ཁྲི་བཙན་པོ་དང་བདུན་ལ་གནམ་གྱི་ཁྲི་བདུན་ཞེས་ཟེར། དེའི་སྲས་གྲི་གུམ་བཙན་པོ། དེ་ནས་རིམ་བཞིན་སྤུ་དེ་གུང་རྒྱལ་གཉིས་ལ་སྟོད་ཀྱི་སྟེང་གཉིས་ཟེར། དེ་ནས། ཨེ་ཤོ་ལེགས། དེ་ཤོ་ལེགས། ཐི་ཤོ་ལེགས། གུ་རུ་ལེགས། འབྲོམ་ཤོར་ལེགས། ཨི་ཤོ་ལེགས་དྲུག་ལ་བར་གྱི་ལེགས་དྲུག་ཟེར། དེ་ནས་ཟ་ནམ་ཟིན་ལྡེ། ལྡེ་འཕྲུལ་ནམ་གཞུང་བཙན། སེ་སྣོལ་གནམ་ལྡེ། སེ་སྣོལ་པོ་ལྡེ། ལྡེ་སྣོལ་ནམ། ལྡེ་སྣོལ་པོ། ལྡེ་རྒྱལ་པོ། ལྡེ་སྤྲིན་བཙན་དང་བརྒྱད་པོ་ལ་ལྡེ་བརྒྱད་ཟེར། དེ་ནས་ཏོ་རེ་ལོང་བཙན། ཁྲི་བཙན་ནམ། ཁྲི་དགྲ་དཔུང་བཙན། ཁྲི་ཐོག་རྗེ་ཐོག་བཙན། ལྷ་ཐོ་ཐོ་རི་གཉན་བཙན་ལྔ་ལ་ཟུར་གྱི་བཙན་ལྔ་ཟེར་རོ། །ལྷ་ཐོ་ཐོ་རིས་སྐུ་མཁར་ཡུམ་བུ་གླ་སྒང་དུ་བཞུགས་པའི་ཚེ་ཐུགས་རྗེ་ཆེན་པོའི་ཐུགས་ཀ་ནས་འོད་ཀྱི་སྣེ་ལ་སྤང་སྐོང་ཕྱག་རྒྱ་པ་བབ་པས་ངོ་མ་ཤེས་པར་མཚན་གཉན་པོ་གསང་བར་བཏགས། བཟང་པོ་ཞིག་ཡིན་པར་ཤེས་པས་མཆོད་པ་ཕུལ་ཞིང་རྒྱལ་པོའི་ཕོ་བྲང་དུ་བཞུགས་པས་དམ་པ་ཆོས་ཀྱི་དབུ་བརྙེས་ཞེས་གྲགས། དེ་ནས་མཆོད་པས་ལྷ་ཐོ་ཐོ་རིས་དགུང་ལོ་བརྒྱ་དང་ཉི་ཤུ་ཐུབ། དེའི་སྲས་ཁྲི་གཉན་གཟུངས་བཙན། དེ་ནས་རིམ་བཞིན་འབྲོང་གཉན་ལྡེ་རུ། སྟག་རི་གཉན་གཟིགས། དེའི་སྲས་གནམ་རི་སྲོང་བཙན། དེའི་ཁབ་ཏུ་འབྲི་བཟའ་ཐོད་དཀར་བཙུན་མོར་ཡོད་པའི་ཚེ། འཕགས་པས་བོད་ཁམས་འདུལ་བ་ལ་དབང་ཆེ་བ་ཞིག་དགོས་པར་དགོངས་ཏེ་སྤྲུལ་པའི་ཁྱེའུ་གཡུའི་ཟུར་ཕུད་ཅན་ཚོན་གང་པ་ཞིག་བཏང་བ། གནམ་རི་སྲོང་བཙན་དང་འབྲི་བཟའ་ཐོད་དཀར་གཉིས་ཕོ་བྲང་བྱམས་པ་མི་འགྱུར་གླིང་ན་གཟིམས་པའི་བཙུན་མོའི་མངལ་དུ་ཞུགས་པའི་ཚེ་ངོ་མཚར་བའི་ལྟས་དཔག་ཏུ་མེད་པ་བྱུང༌། དེ་ནས་ཟླ་བ་ཚང་བའི་ཚེ་ཕོ་བྲང་དེ་ཉིད་དུ་རྒྱལ་པོ་བཙུན་མོ་ཡབ་ཡུམ་ལ་སྐུ་ཁམས་དྲི་བ་མཛད་པའི་ཚེ་རྒྱལ་བུའི་མཚན་ལ་ཡབ་ཡུམ་གྱིས་སྲོང་བཙན་དུ་བཏགས།

རྒྱལ་བུ་ནར་མ་སོན་པ་ནས་བློ་ཆེ་བས་བློན་ཆེན་རྣམས་ཀྱིས་འོ་ཅག་གི་རྒྱལ་བུ་འདི་ནི་ཤིན་ཏུ་ཐུགས་སྒམ་མོ་ཞེས་སྨྲས་པར་སྲོང་བཙན་སྒམ་པོར་བཏགས། དེ་ནས་རྒྱལ་པོའི་ཐུགས་དགོངས་བོད་ཁམས་དམ་པའི་ཆོས་ལ་འགོད་པར་དགོངས་ཏེ་འབངས་རྣམས་ཀྱི་ནང་ནས་བློ་རྣོ་བ་ཤེས་རབ་ཆེ་བ་ཐོན་མི་ཨ་ནུའི་བུ་སཾ་བྷོ་ཊ་འཁོར་བཅུ་དྲུག་དང་བཅས་པ་རྒྱ་གར་དུ་བརྫངས་ཏེ། སཾ་བྷོ་ཊས་མཁས་པ་ལྔ་བརྒྱའི་གཙུག་རྒྱན་པཎྜི་ཏ་ཆེན་པོ་ལྷ་རིག་པའི་སེང་གེ་ལས་ཆོས་དང་མཁས་པར་བསླབས། སྡེབ་སྦྱོར། སྙན་ངག །མིང་གི་མངོན་བརྗོད་ལ་སོགས་པ་རིག་པའི་གནས་མཐའ་དག་ལ་སྦྱངས། བོད་དུ་བྱོན་པའི་རྒྱ་གར་གྱི་ཡི་གེ་ལ་དཔེ་བྱས་ཏེ་བོད་ཡིག་བརྩམས་ཏེ། རྒྱ་གར་གྱི་ཀ་དཔེ་ལྔ་བཅུ་བོད་ཡིག་ཏུ་སུམ་ཅུར་བསྡུས། སུམ་ཅུ་པ་སོགས་སྒྲའི་བསྟན་བཅོས་ཆེན་པོ་བརྒྱད་མཛད། མདོ་དཀོན་མཆོག་སྤྲིན་དང༌། ཟ་མ་ཏོག་ལ་སོགས་པ་བསྒྱུར། དེ་ནས་རྒྱལ་བུ་དགུང་ལོ་བཅུ་གསུམ་ལོན་པས་ཡབ་ཡུམ་གྱིས་རྒྱལ་སར་དབང་བསྐུར༑ རྒྱལ་པོའི་སྐུ་ལས་འོད་ཟེར་སྤྲོས་པའི་འོད་ཟེར་རེ་རེ་ལས་ལོངས་སྐུའི་ཞིང་རེ་རེ་ཐུབ་པ་གངས་ཅན་མཚོ་རེ་རེ། དེ་རེ་རེའི་སྐུའི་ཞིང་རེ་རེ་དང་དེར་ཤཱཀྱ་ཐུབ་པ་རེ་རེ་དང༌། འཕགས་པ་ཐུགས་རྗེ་ཆེན་པོ་རེ་རེ་སྤྲུལ་ཏེ་འགྲོ་དོན་མཛད། བོད་འབངས་རྣམས་ལ་དགེ་བ་བཅུའི་ཁྲིམས་ཤིན་ཏུ་དམ་པར་བསྡམས། རྟ་ཟླའི་ཚེས་བརྒྱད་ཀྱི་སྲོད་ལ་ནམ་མཁའ་ནས་ལྷས་ལུང་བསྟན་པ་ལྟར། རྒྱ་གར་ལྷོ་ཕྱོགས་སིངྒ་ལའི་གླིང་ན་ཐུགས་རྗེ་ཆེན་པོ་ཙནྡན་སྦྲུལ་གྱི་སྙིང་པོའི་ཁོག་པ་ན་ཡོད་པ་སྤྱན་དྲང་བར་དགོངས་ཏེ། རྒྱལ་པོའི་སྨིན་མཚམས་ཀྱི་མཛོད་སྤུ་ནས་འོད་ཟེར་སྤྲོས་པའི་སྣ་ལ་སྤྲུལ་པའི་དགེ་སློང་ཨ་ཀར་མ་ཏི་ཞེས་པ་སངས་རྒྱས་ཨ་མི་དེ་ཝས་མཚན་པ་ཞིག་སྤྲུལ་ཏེ་རྒྱ་གར་དུ་བརྫངས། དེ་ནས་རྒྱ་གར་ཡུལ་དབུས་ཨ་མི་དེ་ཝ་མཐོང་བར་བྱས་ཏེ་དད་པར་བཙུད། ལྷོ་ཕྱོགས་སིངྒ་ལར་བྱོན་ནས་གྲོང་ཁྱེར་ཀེ་རུའི་རྒྱལ་པོ་ཨུ་མ་ཏ་ཀེ་ས་ར་ཞེས་སྔར་ནང་པ་ཡིན་པར་ཕྱིས་ཕྱི་པར་གྱུར་པ་ཞིག་ཡོད་པ་དེ་རྫུ་འཕྲུལ་གྱིས་བཏུལ་ནས་དད་པ་ལ་བཙུད།

དེས་གྲོགས་བྱས་ཏེ་བྱོན་པས། ཙནྡན་སྦྲུལ་གྱི་སྙིང་པོ་ས་འོག་ཏུ་ཡོད་པའི་སྟེང་དུ་གླང་པོ་ཆེ་ཤིན་ཏུ་ཆེ་བ་ཞིག་གླང་པོ་ཆེ་མང་པོས་བསྐོར་བ་ཉལ་འདུག་པའི་སར་རྒྱལ་པོའི་དམག་དཔུང་བཅས་འབྱོར་བས་གླང་ཆེན་གཞན་རྣམས་བྲོས། ཆེ་ཤོས་དེ་འཁུན་པ་འདེབས་ལག་པས་ས་གཏོར་ཞིང་ཁྲོས་ཏེ་སོང༌། རྒྱལ་པོས་ཇི་ལྟར་ཡིན་སྤྲུལ་པའི་དགེ་སློང་ལ་དྲིས་པས། དགེ་སློང་ན་རེ་གླང་པོ་ཆེ་ཤིན་ཏུ་ཆེ་བ་དེས་ནི་བྲོས། ཆེ་ཤོས་དེས་འཁུན་པ་འདེབས། ལག་པས་ས་གཏོར་ཞིང་ཁྲོས་ཏེ་སོང༌། ངེད་གླང་པོ་ཆེ་རྣམས་ཙནྡན་སྦྲུལ་གྱི་སྙིང་པོའི་རྩར་འདུག་པས་ཙནྡན་གྱི་ནུས་པས་གླང་པོ་ཆེ་འདི་རྣམས་ལ་ཆུ་དང༌། ས་དང༌། མེ་དང༌། ཐོག་དང༌། ཡམས་དང༌། གཡོ་བ་དང༌། མིའི་འཇིགས་པ་སྟེ་འཇིགས་པ་བརྒྱད་ལས་སྐྱོབ་པ་ཡིན་པས་གནས་དེ་ཕྲོགས་པས་ཁྱོད་རྣམས་ཀྱི་བསྟན་པ་ལ་བདག་གིས་སྐྱེ་བ་ཕྱི་མ་གནོད་པ་བྱེད་པར་གྱུར་ཅིག་ཅེས་སྨོན་ལམ་བཏབ་པར་འདུག །དེ་ཕྱིས་རྒྱལ་པོ་གླང་དར་མ་བྱ་བ་འབྱུང་གསུངས༑ དེ་ཇི་ཙམ་ནས་འབྱུང་ཞུས་པས། རྒྱལ་པོ་སྲོང་བཙན་སྒམ་པོ་ནས་གདུང་རབས་བདུན་ནམ་བཅུ་ནས་འབྱུང་ངོ་ཞེས་ཀྱང་གསུངས། དེ་ནས་གླང་པོ་ཆེ་ནང་གི་ཆེ་ཤོས་ཉལ་བའི་ཤུལ་གྱི་བྱེ་མ་བརྐོས་པའི་འོག་ནས་ཙནྡན་སྦྲུལ་གྱི་སྙིང་པོའི་སྡོང་པོ་ཐོན་པ་རྐེད་པ་བཅད་པས་འོད་དང་དལ་བུས་ཆོད་ཅིག་ཅེས་སྒྲ་བྱུང་བ་ལྟར་བཅད་པས་དེའི་ནང་ནས་ཐུགས་རྗེ་ཆེན་པོ་རང་བྱུང་བཅུ་གཅིག་ཞལ་བྱོན་ནས་མཐོང་མ་ཐག་དེར་ཡོད་པ་ཀུན་ཐར་པར་བཀོད། དེ་ཉིད་དགེ་སློང་གིས་སྤྱན་དྲངས། ཡང་དགེ་སློང་རྒྱལ་པོ་དང་བཅས་པ་པོ་ཏ་ལར་བྱོན་པས། ཚེས་བཅོ་ལྔའི་ནུབ་ཤུག་པའི་ཕུང་པོ་ཞིག་ལ་ཟླ་ཟེར་ཕོག་མ་ཐག་མེ་ཏོག་དམར་ཕུང་གིས་བྱུང་བས། དེ་ཙནྡན་གོར་ཤིརྵ་ཡིན་པས་དེའི་སྡོང་པོ་ལ་མཆོད་སྡོང་ཞིག་དཀྲུགས་པ་དང་ཤིང་ཚལ་པ་དང་བཅས་པ་དགེ་སློང་གིས་བསྣམས། དེར་དགེ་སློང་གིས་ཡུལ་དེའི་རྒྱལ་ཁམས་ཆོས་ལ་བཙུད།

སླར་རྒྱ་མཚོའི་འགྲམ་བྱེ་མའི་གླིང་དུ་བྱོན་པས་འཇག་མ་རེ་རེའི་སྟེང་ན་ལྷ་མོ་རེ་རེ་འདུག་པ་མཐོང་བས་ངོ་མཚར་ཏེ་དེའི་འཇག་མ་ཕོན་གཅིག །མཆོད་རྟེན་པདྨའི་འཁོར་ལོའི་ནང་ནས་སངས་རྒྱས་འོད་སྲུང་དང༌། འཁོར་བ་འཇིག །ཤཱཀྱ་ཐུབ་པ་གསུམ་གྱི་གདུང་རིང་བསྲེལ་བཞུགས་པ་ནས་སྙིམ་པ་རེ་རེ་བསྣམས། སླར་མ་ག་དྷར་བྱོན་ཏེ་བྱང་ཆུབ་ཀྱི་ཤིང་གི་རྩ་བ་ལ་མཆོད་སྡོང་བསྐྲུན་ཏེ་དེའི་ནང་དུ་སྔར་གྱི་གདུང་རིང་བསྲེལ་ཁྱོར་བ་གསུམ་པོ་བཅུག་ཅིང༌། དེའི་རྩེ་མོའི་ཆ་ལ་མེ་ཏོག་བཏགས་པ་གཅིག་དང་བཅས་པ་བསྣམས། ཡང་གནས་ཆེན་པོ་བརྒྱད་དུ་བྱོན་པས་ཐམས་ཅད་ཀྱི་བྱེ་མ་རེ་རེའི་སྟེང་ན། སངས་རྒྱས་བྱང་སེམས་འབུམ་འབུམ་བཞུགས་པ་གཟིགས་པས་དེ་ནས་བྱེ་མ་བྲེ་གང་ཡང་བསྣམས་ནས་བོད་དུ་བྱོན་པས་བྲག་སྟོད་ཚལ་དུ། རྒྱལ་པོ་སྲོང་བཙན་སྒམ་པོ་བཞུགས་པའི་སྤྱན་སྔར་ཕུལ་བས་རྒྱལ་པོ་མཉེས་ཤིང་རྒྱལ་པོས་དེ་རྣམས་འབྲལ་སྤང་དུ་མཛད། རྒྱལ་པོས་ཙནྡན་གྱི་སྐུ་ལ་མཆོད་ཅིང་སྐུ་ལ་གསོལ་བ་བཏབ་པས་ཙནྡན་གྱི་སྐུས། རྒྱལ་པོ་ཆེན་པོ་དེ་ལྟར་ན་ངའི་སྐུ་གཅིག་བཞེངས་ཤིག །ཅེས་གསུང་བྱོན་པ་ལྟར་རྒྱལ་པོའི་ཐུགས་དགོངས་ལ་བྱང་ཆུབ་ཀྱི་ཤིང་ལ་སྲོག་ཤིང༌། གོར་ཤིརྵས་རུ་ཤིང༌། རྒྱ་མཚོའི་འཇག་མས་རྩིབ་མ། གནས་ཆེན་བརྒྱད་ཀྱི་སས་སྐུ་ཤ། ནཻ་རཉྫཱ་ནའི་བྱེ་མ་དང༌། ཙནྡན་བརྡར་བའི་ཕྱེ་མ། བ་དཀར་མོའི་འོ་མས་སྦྲུས་པའི་འཇིམ་པ། ནང་གཞུག་ཙནྡན་གྱི་སྐུ་དང་མཆོད་སྡོང་གསུམ་གྱིས་བྱའོ་དགོངས་ཏེ་དེ་རྣམས་སྐུ་མདུན་དུ་སྤུངས་ཏེ་མཚན་མོ་དེ་འདས་པ་དང༌། རྒྱུ་དེ་རྣམས་ལ་ཐུགས་རྗེ་ཆེན་པོ་བཅུ་གཅིག་ཞལ་རང་བྱོན་དུ་ཕེབས་པ་ཕྱིས་ནང་གཟིགས་པས་ཡ་མཚན་ཆེ་ཡང༌། ཙནྡན་གྱི་སྐུ་མ་བཞུགས་སོ་དགོངས་མ་ཐག་ཏུ་སྐུ་དེས་དར་གྱི་ཤམ་ཐབས་བརྫེས༑ ཞབས་གཡས་པ་བསྐུམས་པ་ནས་འོད་བྱུང་བ་ཙནྡན་གྱི་སྐུ་ཞབས་གཡས་པའི་མཐིལ་ནས་དྲངས་ཏེ་ཐུགས་ཀར་བསྡུས་ནས་ཐུགས་ཀ་ནས་ཙནྡན་གྱི་སྐུ་གཟུགས་ཐོན་པར་མཛད་དོ། །དེ་ནས་རྒྱལ་པོས་ཁབ་བཞེས་པར་དགོངས་ཏེ་རང་བྱོན་གྱི་ཐུགས་རྗེ་ཆེན་པོ་ལ་གསོལ་བ་བཏབ་པས་སྐུའི་ཐུགས་ཀ་ནས་འོད་ཟེར་གཉིས་སྤྲོས་པ་གཅིག་བལ་ཡུལ་དང༌།

གཅིག་རྒྱ་ནག་ཏུ་སོང་བས་དེ་གཉིས་ལ་གཟིགས་པས་བལ་པོའི་རྒྱལ་པོ་འོད་ཟེར་གོ་ཆའི་སྲས་མོ་ཁྲི་བཙུན་མོ་ལོ་བཅུ་དྲུག་ལོན་པ་ལྷ་མོ་ཁྲོ་གཉེར་མའི་སྤྲུལ་པར་འདུག །རྒྱ་ནག་ཏུ་རྒྱལ་པོ་ཐང་ཐའི་ཛུང་གི་སྲས་མོ་ཀོང་ཇོ་ལོ་བཅུ་དྲུག་ལོན་པ་སྒྲོལ་མའི་སྤྲུལ་པར་འདུག་པ་གཟིགས་ཏེ། ཕྱིས་ནང་བློན་པོ་མགར་དང་ཐོན་མི་ལ་དེ་གཉིས་འདུག་པར་གསུངས་པས། བློན་པོ་གཉིས་ཀྱིས་དེ་གཉིས་རྒྱལ་པོའི་བཙུན་མོར་སྤྱན་དྲངས་པར་གསོལ། བློན་པོ་འདུན་གྲོས་ལ་འཆམས། བློན་པོ་མགར་གྱིས་གཙོས་པའི་རྟ་པ་བརྒྱས་གསེར་གྱི་ཁྲབ་ལ་སོགས་པ་ནོར་མང་པོ་ཁྱེར་ཏེ་བལ་ཡུལ་དུ་ཕྱིན། རྒྱལ་པོ་སྲོང་བཙན་གྱིས་བཀའ་ཤོག་གི་སྒྲོམ་བུ་ཡང་བསྐུར། བལ་པོའི་རྒྱལ་པོར་ཕུལ་བས་སྲས་མོའི་རྫོངས་སུ་ལྷ་མི་བསྐྱོད་རྡོ་རྗེ། ཐུགས་རྗེ་ཆེན་པོ་རང་བྱོན། བྱམས་པ་ཆོས་ཀྱི་འཁོར་ལོ། ཙནྡན་གྱི་སྒྲོལ་མ་རང་བྱུང༌། ནོར་དང་རིན་ཆེན་གླང་པོ་ཆེའི་རྒྱབ་ཁལ་བདུན་དང་བཅས་པ་བརྫངས་ཏེ་རྒྱལ་པོ་སྲོང་བཙན་ལ་ཕུལ། དེ་ནས་བལ་བཟས་རྒྱལ་པོ་འདི་སྒོ་ཕྱིར་མི་འབྱོན་པ་འདི་གཞན་གྱི་དཔུང་ལ་འཇིགས་པ་ཡིན་པས་དེ་མེད་པར་བྱའོ་སྙམ་ཏེ། ཕོ་བྲང་དམར་པོའི་རིར་རྒྱལ་མཁར་ལྕགས་རི་དང་བཅས་པ་སྲིན་ཡུལ་ལངྐ་པུ་རི་དང་མཚུངས་པ་ཞིག་བརྩིགས། དེའི་ལྷོ་ཕྱོགས་ཀྱི་ཐད་ན་ཡར་ཕོ་བྲང་དགུ་ཐོག་བྱས་པ་དང༌། ཕོ་བྲང་དམར་པོ་གཉིས་དངུལ་གྱི་སྤྲིན་ཟམ་གྱིས་སྦྲེལ་བ་སོགས་བཀོད་པ་ཚད་ལས་འདས་པར་བཟོས། སླར་ཡང་རྒྱ་ནག་ནས་ཀོང་ཇོ་སྤྱན་དྲངས་པར་བློན་པོ་མགར་རྟ་པ་སུམ་བརྒྱ་དང་བཅས་པ་བཻཌཱུརྻའི་རྨོག་ལ་སོགས་པ་ནོར་མང་པོ་དང་རྒྱལ་པོའི་བཀའ་ཤོག་གི་སྒྲོམ་བུ་དང་བཅས་པ་ཁྱེར་ཏེ་བརྫངས༑ རྒྱ་ནག་ནས་ལྷ་གཅིག་ཀོང་ཇོ་སྤྱན་འདྲེན་པ་ལ་མཐའི་རྒྱལ་པོ་རྣམས་ཀྱི་བློན་པོ་མང་པོ་དང་རིག་པ་འགྲན་པས་རྒྱལ་བར་བྱས། ཀོང་ཇོའི་རྫོངས་སུ་ལྷ་ཤཱཀྱ་མུ་ནི་དང༌། རིན་པོ་ཆེའི་བང་མཛོད་མང་པོ་དང༌།

གཙུག་ལག་གི་སྐོར་འགོ་སུམ་བརྒྱ་བཅུ་ལ་སོགས་པ་དང་བཅས་བོད་དུ་བྱོན། བློན་པོ་མགར་རྗེས་རྒྱ་ནག་ཏུ་བསྡད་ནའང་རིག་པ་དུ་མས་མྱུར་དུ་ཀོང་ཇོའི་རྗེས་ནོན་ཏེ་ལྷན་ཅིག་ཏུ་བོད་རྒྱལ་པོའི་དྲུང་དུ་བྱོན་ཏོ། །དེ་ནས་ཀོང་ཇོས་ས་རྩིས་བྱས་ཏེ་ཡོན་ཏན་བརྒྱད་དང་ལྡན་པའི་ས་ངོས་བཟུང༌། སྐྱོན་ལྔ་བཟློག་པའི་ཐབས་བྱས། སའི་དགྲ་རྣམས་མནན་ཅིང༌། འོ་ཐང་མཚོ་སྲིན་མོའི་སྙིང་ཁྲག་གི་སྟེང་དུ་རས་ས་བསྐྱལ། རྒྱལ་པོས་འཕྲུལ་བློན་གྱི་སྣང་བ་བྱས་ཏེ་བལ་བཟའི་ལྷ་ཁང་བཞེངས། ར་མོ་ཆེ་ཀླུའི་ཕོ་བྲང་གི་སྟེང་དུ་ཀོང་ཇོའི་ལྷ་ཁང་བཞེངས། དེ་དག་གི་སྔོན་དུ་རུ་གནོན་བཞི། མཐའ་འདུལ་བཞི། ཡང་འདུལ་བཞི་རྣམས་ཉི་མ་རེ་རེ་ལ་གྲུབ་པར་བྱས་སོ། །དེ་ནས་རྒྱལ་པོས་བོད་དུ་དམ་ཆོས་བསྒྱུར་བར་དགོངས་ཏེ། རྒྱ་གར་གྱི་སློབ་དཔོན་ཀུ་ས་ར། བྲམ་ཟེ་ཤཾ་ཀ་ར་དང༌། བལ་པོའི་སློབ་དཔོན་ཤཱི་ལ་མཉྫུ་དང༌། ཁ་ཆེའི་སློབ་དཔོན་དཱ་ན་དང༌། རྒྱ་གར་གྱི་མཁན་པོ་ལི་བྱིན་དང༌། རྒྱ་ནག་གི་སློབ་དཔོན་ཧྭ་ཤང་མ་ཧཱ་རྣམས་སྤྱན་དྲངས། ལོ་ཙཱ་བ་ཐོན་མི་སཾ་བྷོ་ཊ་དང༌། དེའི་མཆན་བུ་ལོ་ཙཱ་དྷརྨ་ཀོ་ཥ་དང༌། ལྷ་ལུང་རྡོ་རྗེ་དཔལ་རྣམས་ཀྱིས་བྱས་ཏེ་འཕགས་པ་སྤྱན་རས་གཟིགས་ཀྱི་མདོ་རྒྱུད་ཉི་ཤུ་རྩ་གཅིག་ལ་སོགས་པ་མདོ་རྒྱུད་མང་དུ་བསྒྱུར། གཞན་ཡང་འཇིག་རྟེན་ལུགས་ཀྱི་བོན། སྒྲུང་རྒྱུད་དང༌། ལེའུ་ལ་སོགས་པ་རྣམས་ཀྱིས་ཀྱང་བོད་འབངས་ཀྱི་བློ་བསྒྱུར་ཏེ་བཟོད་ཆོས་ལ་བཀོད། ཕྱི་རབས་ཀྱི་དོན་དུ་འཕྲུལ་སྣང་གི་ལྷ་ཁང་དུ་ཐེག་པ་ཆེ་ཆུང་གི་ཆོས་དང༌། མཐུ་དང༌། སྟོབས་དང༌། ནོར་དང༌། བཀའ་ཆེམས་ཡི་གེ་མང་པོ་ཀ་བ་དང༌། དཀྱིལ་འཁོར་གྱི་འོག་དང༌། ཀླུ་ཁང་ལ་སོགས་པར་གཏེར་དུ་སྦས། དེ་ལྟར་རང་རེ་ཁ་བ་ཅན་རྣམས་ཀྱི་དོན་དུ་འཕགས་པ་སྤྱན་རས་གཟིགས་དབང་ཕྱུག་སྒྱུ་འཕྲུལ་རྡོ་རྗེའི་གར་གྱི་རྣམ་རོལ་དུ་བསྟན་པ་ཆོས་སྐྱོང་བའི་རྒྱལ་པོ་སྲོང་བཙན་སྒམ་པོ་ཞེས་གྲགས་པ་དེ་ཉིད་ཀྱིས།

ཐེག་པ་ཆེན་པོ་རྒྱུ་དང་འབྲས་བུའི་ཆོས་ཀྱི་འཁོར་ལོ་བསྐོར་བའི་རྣམ་གྲངས་ནི་འདི་ལྟ་སྟེ། སྒྲུབ་ཐབས་ཆེན་པོའི་སྐོར་ལ། དྲུག་སྐོར། སུམ་སྐོར་གཉིས། དེ་གཉིས་སྤྱིའི་ཁོག་འབུབས། སྒོས་ཀྱི་བཤད་འགྲེལ། ཊཱི་ཀ་དང་བསྡུས་དོན་རྣམས་ནི་བཤད་ཆོས་སོ། །སྒྲུབ་ཐབས་དྲུག་སྐོར་རྩ་བ། དེའི་ལས་ཚོགས་དང་བཅས་པ། སུམ་སྐོར་རྩ་བ། གཅིག་སྐོར་རྣམས་ནི་ལག་ལེན་སྒྲུབ་པའི་ཆོས་སོ། །སྒྲུབ་ཐབས་ཕྲན་བུ་ལ། སྒྲུབ་ཐབས་བསྡུས་པ་དང༌། འབྲིང་པོ། རྒྱས་པ་ཐུགས་རྗེ་ཆེན་པོ་གཅིག་སྒྲུབ་དང་གསུམ་ནི་ལག་ལེན་གྱི་ཆོས་སྐོར་རོ། །རྒྱས་པ་སུམ་དྲིལ་དང༌། འཇིག་རྟེན་དབང་ཕྱུག་གཉིས་སྐུ་གསུང་ཐུགས་ཀྱི་སྒྲུབ་པ་ཡིན་ནོ། །རྟ་མགྲིན་དྲེགས་པ་དབང་སྡུད་ནི། ཁྲོ་བོས་བགེགས་དབང་དུ་བསྡུས་པ་ཡིན། མཁའ་འགྲོ་མའི་གསང་སྐོར་དང༌། གསང་བ་ཡེ་ཤེས་མཁའ་འགྲོ་དང༌། ཡི་དམ་ལྷ་དབང་དུ་བསྡུས་པ་གསུམ་ནི་དབང་སྡུད་ཀྱི་ཆོས་གསུམ་ཡིན་ནོ༑ ༑བྱིན་རླབས་སྦ་ཆོས་ནི་ནད་གདོན་སྡིག་སྒྲིབ་ཞི་བར་བྱེད་པ་བྱིན་རླབས་ནུས་པའི་ཆོས་ཡིན་ནོ། །དེ་རྣམས་ལག་ལེན་གྱི་ཆོས་སྒྲུབ་སྐོར་དྲུག་གི་ལས་ཕྲན་ཡིན་ནོ། །ཞལ་གདམས་གྱི་སྐོར་ལ༑ རྒྱ་ཆེ་བ་གཞན་དོན་དུ་གདམས་པ་དང༌། ཟབ་པ་རང་དོན་དུ་གདམས་པ་གཉིས་སུ་འབྱེད་པ་ལས། རྒྱ་ཆེ་བ་གཞན་དོན་དུ་གདམས་པའི་སྐོར་ལ། ཐུགས་རྗེ་ཆེན་པོ་དངོས་ལ་རྒྱལ་པོས་ཞུས་པ། རྒྱལ་པོ་ལ་ཡབ་ཀྱིས་ཞུས་པ། ཡུམ་གྱིས་ཞུས་པ། བལ་བཟའ་ཁྲི་བཙུན་གྱིས་ཞུས་པ། རྒྱ་བཟའ་ཀོང་ཇོས་ཞུས་པ། སྲས་གུང་སྲོང་གུང་བཙན་གྱིས་ཞུས་པ། སྲས་མོ་ཁྲོམ་པ་རྒྱན་གྱིས་ཞུས་པ། ཕྱི་བློན་ནང་བློན་གྱིས་ཞུས་པ་སྟེ་བརྒྱད་པོ་ནི་ཞུས་ལན་གྱི་སྐོར་རོ། །ཡབ་ལ་ངོ་སྤྲོད་དུ་གདམས་པ། ཡུམ་ལ་ངོ་སྤྲོད། བལ་བཟའ་ལ་ངོ་སྤྲོད། རྒྱ་བཟའ་ལ་ངོ་སྤྲོད། སྲས་མོ་ལ་ངོ་སྤྲོད། ནང་བློན་ལ་ངོ་སྤྲོད། ཕྱི་བློན་ལ་ངོ་སྤྲོད་དུ་གདམས་པ་བརྒྱད་ནི་ངོ་སྤྲོད་ཀྱི་སྐོར་རོ། །ཡབ་ཡུམ་ལ་འཁོར་བའི་ཉེས་དམིགས་སུ་གདམས་པ།

རྒྱལ་སྲིད་ཆོས་ཀྱིས་ཟུང་ཞིག་པར་བསྟན་པ། ལྷ་གཅིག་ཁྲོམ་པ་རྒྱན་ལ་ཞལ་གདམས། བལ་བཟའ་ལ་ཐུགས་དམ་བཀའ་རྒྱ། རྒྱ་བཟའ་ལ་གསང་གཏམ་གལ་ཆེ། ནང་བློན་ལ་གདམས་པ། ཕྱི་བློན་ལ་གདམས་པ། བློན་འབངས་ལ་གདམས་པ། བོད་འབངས་སྤྱི་ལ་གདམས་པ། ནང་འཁོར་གྱི་བུད་མེད་རྣམས་ལ་གདམས་པ། ཕྱི་འཁོར་གྱི་བུད་མེད་རྣམས་ལ་གདམས་པ། བུད་མེད་སྤྱི་ལ་གདམས་པ་དང༌། བཅུ་གཉིས་པོ་དེ་ཞལ་གདམས་བཀའ་ནན་གྱི་སྐོར་རོ། །ཡི་གེ་དྲུག་པ་ལ། དྲུག་དྲུག་སུམ་ཅུ་རྩ་དྲུག །ཡི་གེ་དྲུག་པའི་ཡོན་ཏན་གྱི་བཟླ་ཐབས་དྲུག །ལྷ་ལྔའི་བསྟོད་པ། གཙོ་འཁོར་དོན་བསྟོད། ཡི་གེ་དྲུག་པའི་དགུ་ཕྲུགས་བསྟོད་པ། སྐུ་གསུང་ཐུགས་ཀྱི་བསྟོད་པ། བཀྲ་ཤིས་སྨོན་ལམ་བརྒྱད་པོ་དེ་ཡི་གེ་དྲུག་པའི་གསུང་གི་ཞལ་གདམས་ཀྱི་སྐོར་རོ། །ཉི་ནུབ་ལམ་འཁྱེར། སྐྱབས་འགྲོ་སེམས་བསྐྱེད་ལམ་འཁྱེར། རང་དོན་ཁྱད་པར་དུ་འཕགས་པའི་ལམ་འཁྱེར་དྲུག །སྣང་བ་རིན་པོ་ཆེའི་ཚོགས་ལམ་དུ་འཁྱེར་བ། གཏོར་མ་ལམ་འཁྱེར་དང་ལྔ་པོ་ནི་ལམ་འཁྱེར་ཞལ་གདམས་ཀྱི་སྐོར་རོ། །དེ་རྣམས་ནི་བཀའ་ཆོས་དང་པོའི་ཤོག་དྲིལ་གཅིག་ཡིན་ནོ། །ཞལ་གདམས་སྐོར་ལ། དྲུག་ཚན་བཅུ་པ། སུམ་ཚན་བཞི་བཅུ་པ༑ དཔེ་དོན་བཞི་ཚན་བཅུ་དགུ་པ། དྲུག་ཚན་ཉི་ཤུ་རྩ་དྲུག །བཅུ་ཚན་ཉི་ཤུ་རྩ་གསུམ་པ་དང་ལྔ་པོ་དེ་ནི་ཞལ་གདམས་ཐོར་བུའི་སྐོར་རོ། །དབང་པོ་ཐ་མའི་ལམ་རིམ་གསུམ་སྐོར། དབང་པོ་འབྲིང་གི་ལམ་རིམ་གསུམ་སྐོར། དབང་པོ་རབ་ཀྱི་ལམ་རིམ་གསུམ་སྐོར་ཏེ་དེ་གསུམ་ནི་ལམ་རིམ་གསུམ་སྐོར་གྱི་ཞལ་གདམས་སོ། །འཁོར་བ་འཇུག་ལྡོག་དང༌། ལྟ་དགོངས་དོན་རྒྱུད་གཉིས། མས་འཇུག་ཡས་ལྡོག་གི་ཞལ་གདམས་གཉིས་སོ། །དེ་རྣམས་ནི་བཀའ་ཆོས་བར་མའི་ཤོག་དྲིལ་གཅིག་གོ། །ཞལ་གདམས་སྐོར་གཅིག་ལ། སྐྱེ་བོ་མ་རིག་པ་ཆོས་ལ་འཛུད་པ་དང༌། ཆོས་པ་ཆོས་དང་མི་ལྡན་པ་ཆོས་ལ་འཛུད་པ་དང༌། སྔགས་པ་སྔགས་དང་མི་ལྡན་པ་སྔགས་ལ་འཛུད་པ་དང༌། རྣལ་འབྱོར་པ་རྣལ་འབྱོར་དང་མི་ལྡན་པ་རྣལ་འབྱོར་ལ་འཛུད་པ་དང༌༑

ཆོས་པ་མཚང་ནས་བསྐུལ་བ་དང༌། སྐྱེ་བོ་ཐ་མལ་པ་རྣམས་མཚང་ནས་བསྐུལ་བ་དང་དྲུག་པོ་དེ་ནི་མཚང་གི་ཆོས་དྲུག་གི་ཞལ་གདམས་སོ། །སྒྲུབ་པ་སྒྲུབ་འཇུག །དྲུག་ཚན་སུམ་ཅུ་རྩ་དྲུག །སྐྱོན་ཅན་སྐྱོན་མེད་ཉི་ཤུ་རྩ་བཞི། ངེས་ཤེས་ཉི་ཤུ་རྩ་བཞི། དྲན་པ་ཉི་ཤུ་རྩ་བཞི་སྟེ་ལྔ་པོ་དེ་ནི་གང་ཟག་ཆོས་པ་སྲང་དུ་གཞུག་པའི་ཞལ་གདམས་སོ། །ཕ་རོལ་ཏུ་ཕྱིན་པ་བཅུ། བསླབ་པའི་མཐའ་དྲུག །བསྒྲུབ་པའི་མཐའ་དྲུག །བཤད་ཐབས་དྲུག་སྟེ་བཞི་པོ་དེ་ནི་ནང་གི་ཆོས་བཞིའི་ཞལ་གདམས་སོ། །མཚན་གྱི་ཞལ་གདམས། རིགས་དྲུག་སྐུ་དྲུག་རང་གྲོལ་དུ་བསྟན་པ། ཁྱད་པར་དུ་འཕགས་པའི་ཆོས་གསུམ། ཡང་གསང་ཁྱད་པར་དུ་འཕགས་པའི་ཆོས་གསུམ་སྟེ། བཞི་པོ་དེ་ནི་ཐུགས་རྗེ་ཆེན་པོའི་ཞལ་གདམས་སོ། །བར་དོ་དྲུག་གི་གདམས་པ་དང༌། འཕོ་བ་བཞི་ཡི་གདམས་པ་གཉིས་ནི་འཆི་བའི་རིམ་པ་ལ་བསླབ་པ་དང༌། འཆི་ཁ་མ་ལ་དགོས་པའི་ཞལ་གདམས་སོ། །ཆོས་ཀྱི་གདམས་པ། ཐུན་མོང་གི་ཞལ་གདམས་སུམ་ཅུ་རྩ་དྲུག་པ། ངོ་སྤྲོད་ཁྱད་པར་ཅན་ཐུན་མོང་མ་ཡིན་པ། ཁྱད་པར་དྲུག་ནས་གདམས་པ་གསུམ་གསུམ། ཐུན་མོང་ཁྱད་པར་གྱི་བསླབ་བྱའི་ཞལ་གདམས་སོ། །དམ་ཚིག་གི་གདམས་པ་དང༌། སྐྱབས་འགྲོའི་གདམས་པ། སྡོམ་པའི་གདམས་པ། དབང་དང་བྱིན་རླབས་ཀྱི་གདམས་པ་དང་བཞི་པོ་ནི་ཕྱི་ནང་གི་བསླབ་བྱ་བཞིའི་ཞལ་གདམས་སོ། །སྐྱབས་འགྲོ་སེམས་བསྐྱེད་བསྔོ་བ་བསྡུས་པ་དང་བཅས་པ། གསོན་གཤིན་གྱི་བསྔོ་བ་ཡོན་བཤད་དང་བཅས་པ། བསྙེན་གནས་སྲུང་མཚམས་དང་བཅས་པ། སེམས་བསྐྱེད་རྒྱས་པ་ཆོ་ག་དང་བཅས་པ། དམ་ཚིག་བླང་ཐབས་སྒྲུབ་ལུང་དང་བཅས་པ། བསྙེན་སྒྲུབ་ཀྱི་ཁོག་པ་ཆེན་མོ། དཀྱིལ་འཁོར་གྱི་ཆོ་ག་དབང་རིམ་དྲུག་ཏུ་བསྐུར་བ། ཚིག་དབང་རིན་པོ་ཆེ་བཞི་དང་བཅས་པ་སྟེ། ཆོ་གའི་རིམ་པ་བརྒྱད་པོ་དེ་གཞན་ལ་ཕན་གདགས་ཤིང་རང་སྨིན་པའི་ཞལ་གདམས་སོ། །ཆོས་སྐོར་དེ་རྣམས་ནི་བཀའ་ཆོས་ཐ་མའི་ཤོག་དྲིལ་གཅིག་གོ། །དེ་ལྟར་ཤོག་དྲིལ་གསུམ་པོ་དེ་ནི་ཞལ་གདམས་ཆེ་ཚོའི་སྐོར་ཞེས་གྲགས་སོ། །ཞལ་གདམས་ཟབ་དོན་ཆུང་ཚོའི་སྐོར་ལ།

ཡབ་ཀྱིས་ཞུས་པ་ལ་ཟབ་པར་གདམས་པ། དེ་བཞིན་དུ་ཡུམ་གྱིས་ཞུས་པ། ཇོ་མོ་བལ་བཟའ་ཁྲི་བཙུན་གྱིས་ཞུས་པ། ཇོ་མོ་རྒྱ་མོ་ཀོང་ཇོས་ཞུས་པ། ཇོ་མོ་ཞང་ཞུང་བཟའ་ལི་ཐིག་སྨན་གྱིས་ཞུས་པ། ཇོ་མོ་རུ་ཡོང་བཟའ་རྒྱལ་མོ་བཙུན་གྱིས་ཞུས་པ། ཇོ་མོ་ཚེ་ཡོང་བཟའ་ཁྲི་ལྕམ་གྱིས་ཞུས་པ། སྲས་གུང་སྲོང་བཙན་གྱིས་ཞུས་པ། སྲས་མོ་ཁྲོམ་པ་རྒྱན་ལྷ་གཅིག་མ་ལ་གདམས་པ་རྣམས་ནི་ནང་གི་འཁོར་དགུ་ལ་གདམས་པའི་ཟབ་དོན་རྣམས་སོ། །ཕྱིའི་འཁོར་ལ་གདམས་པ་ལ། ཐོན་མི་སཾ་བྷོ་ཊས་ཞུས་པར་ཆོས་ཐམས་ཅད་ཐུགས་རྗེ་ཆེན་པོའི་གདམས་པ་ཚིག་གཅིག་ལ་འདུས་པར་བསྟན་པ། ལྷ་ལུང་རྡོ་རྗེ་དཔལ་ལ་ཆོས་ཐམས་ཅད་ཚིག་དོན་གཉིས་སུ་མེད་པར་ཐུགས་རྗེ་ཆེན་པོའི་གདམས་པར་འདུས་པ། ལོ་ཙཱ་བ་ཙཱརྻ་ཨཱ་ལོ་ཀེ་ལ་ཆོས་ཐམས་ཅད་དོན་གཉིས་སུ་མེད་པ་ཐུགས་རྗེ་ཆེན་པོའི་དགོངས་པ་ལ་འདུས་པར་བསྟན་པ། ནང་བློན་སྣ་ཆེན་པོ་ལ་རྒན་པོ་འཆི་ཁ་མའི་སྐྱེ་བ་རྩད་གཅོད་མའི་གདམས་པ། ཕྱི་བློན་ཁྱུང་པོ་དཔུང་བཏང་བཟུང་རྩེ་ལ་བྱང་ཆུབ་ཀྱི་གནས་སུ་བློ་བདེ་བའི་གདམས་པ། སྡིག་པའི་དཀའ་ལས་བྱེད་པ་སྦས་འབྲོང་པ་ཤོར་མདོ་བཙན་ལ་སྡིག་པ་ཕྱགས་མས་འདེབས་པ་ངན་སོང་སྐྱེ་སྒོ་གཅོད་པ་སྐུ་གསུམ་སངས་རྒྱས་ཐོབ་པའི་གདམས་པ། བློན་ཆེན་མགར་སྟོང་བཙན་ཡུལ་སྲུང་ལ་སྡིག་པ་སྟོབས་བཞིའི་སྒོ་ནས་བཤགས་པར་བསྟན་པ། བཀའི་ཕྱག་འཚང་བ་འབྲི་བསེ་རུ་གུང་སྟོན་ལ་ཐུགས་རྗེ་ཆེན་པོས་དངོས་སུ་ཞལ་བསྟན་པ་རྣམས་ནི་བཀའ་ལ་བཏགས་པའི་འཁོར་བརྒྱད་ལ་ཟབ་དོན་དུ་གསུངས་པའི་སྐོར་རོ། །གཞན་ཡང་ཐུན་མོང་གི་ཞལ་གདམས་ལྔ་ལ། ལྟ་བ་གསུམ་པ། དོན་གསུམ་པ། ཕ་རོལ་ཕྱིན་དྲུག །ཚད་མེད་བཞི། སྒྱུ་མའི་དཔེ་བརྒྱད་རྣམས་སོ༑ ༑ཉམས་སུ་བླང་བྱ་བདུན་ནི། བླ་མ་སྒྲུབ་པ། ལྷ་ལམ་དུ་བླང་བ། སྡོམ་པ་ཡར་ལྡན་པ། རྩ་རླུང་གི་གདམས་པ། མཚན་བཅས། མཚན་མེད། ཟུང་འཇུག །བདག་མེད་ཟུང་འཇུག་རྣམས་སོ། །ཐུགས་རྒྱུད་དྲུག་ལ།

ཕ་རོལ་ཏུ་ཕྱིན་པའི་ཐུགས་རྒྱུད། ཕྱག་རྒྱ་ཆེན་པོའི་ཐུགས་རྒྱུད། རྫོགས་པ་ཆེན་པོའི་ཐུགས་རྒྱུད། དབུ་མ་ཆེན་པོའི་ཐུགས་རྒྱུད། ཐུགས་རྗེ་ཆེན་པོའི་ཐུགས་རྒྱུད། ཆོས་སྤྱི་དང་མི་འགལ་བ་ཐུགས་རྗེ་ཆེན་པོའི་ཐུགས་རྒྱུད་རྣམས་སོ། །ཐུགས་རྗེ་ཆེན་པོའི་གནད་ཀྱི་ཁྱད་པར་ཟབ་དོན་གྱི་གདམས་པ་དྲུག་ནི། ཕྱི་ནང་གསང་བ་གསུམ་བསྒོམ་པའི་ངོ་སྤྲོད། ཟུང་འཇུག་གསུམ་གྱི་གདམས་པ། དབང་པོ་རབ་ལ་བར་དོ་མེད་པའི་ལམ་འཁྱེར། དབང་པོ་འབྲིང་ལ་བར་དོར་འཚང་རྒྱ་བའི་ལམ་འཁྱེར། དབང་པོ་ཐ་མ་ལ་འདའ་ཁ་འཆི་བྲོད་ཀྱི་གདམས་པ། མཚན་ཐོས་པས་འཚང་རྒྱ་བ། སྙིང་པོ་བཟླས་པས་འཚང་རྒྱ་བ། ཡི་གེ་བཏགས་པས་འཚང་རྒྱ་བ་རྣམས་སོ། །ཟབ་པ་རང་དོན་གྱི་གདམས་པ་ནི། ཐུགས་རྗེ་ཆེན་པོའི་སྐུ་གསུང་ཐུགས་ངོ་སྤྲོད། བརྟུལ་ཞུགས་ཀྱི་གདམས་པ། ཕྱི་གནོད་བྱེད་ཕོ་མོ་ཞི་བ་དང༌། ནང་ནད་ཞི་བ། གསང་བ་དུག་ལྔ་ཞི་བ། འགྲོ་དྲུག་རང་ཤར་རང་གྲོལ་རྣམས་སོ། །ཟབ་དོན་རང་དོན་ལྟ་དགོངས་ཀྱི་སྐོར་ལ། ཞལ་གདམས་ཉི་ཤུ་རྩ་བདུན་ཡོད་པ་ནི། གཞི་ལམ་འབྲས་གསུམ་གྱི་ཞལ་གདམས། རྒྱལ་པོའི་ཆོས་བདུན། རྩ་བའི་ཆོས་བརྒྱད༑ ལ་བཟླ་བ་བདུན། འདྲ་བ་བཞི། དགོངས་པ་བཞི། བཞི་ཚན་གསུམ་པ། དོན་སྐོར་བཞི་ཚན་གཉིས་པ། མཐར་ཐུག་བཞི། ལམ་བཞི། ཡིན་པ་བཞི། དོན་སྐོར་གསུམ། རྒྱུད་ལ་བསམ་པ་བཞི། གསུམ་ཚན་གསུམ་པ། བཞི་ཚན་གསུམ་པ། ལྔ་ཚན་གསུམ་པ། དྲུག་ཚན་གསུམ་པ། རྟོགས་པའི་གདེང་བཅུ། རང་གྲོལ་བཅུ། གཞི་གནས་ལུགས་ཀྱི་ཆོས་བཞི་ཚན་གཉིས་པ། ཆོས་ཉིད་རང་ས་བ། སྒོ་བཞི། མཆོག་བཞི། སྣ་ཚོགས་རང་སྣང༌། སྣ་ཚོགས་རང་གསལ། སྣ་ཚོགས་རང་དག །སྣ་ཚོགས་རང་ཞི། སྣ་ཚོགས་རང་གྲོལ་རྣམས་སོ༑ ༑དེ་ལྟར་ཆོས་སྐྱོང་བ་སྤྲུལ་པའི་རྒྱལ་པོའི་ཞལ་གདམས་ཆེ་ཚོ་དང༌། ཆུང་ཚོ་ཞེས་པའི་སྐོར་བྱེ་བྲག་ཏུ་བགྲང་ན་ཆོས་ཀྱི་རྣམ་གྲངས་བརྒྱ་དང་ལྔ་བཅུ་ཡོད་པ་རྣམས། གདུལ་བྱ་རིགས་ཅན་གསུམ་ལ་སོ་སོའི་བློ་དང་འཚམ་པར་ལེགས་པར་གསུངས་ནས་བཀའ་སྩལ་པའི་ཆོས་དེ་དག་ཐམས་ཅད་གཅིག་ལ་གཅིག་དགོས་པ་མིན་གྱི།

སོ་སོ་རང་ཉིད་གང་འདོད་ཉམས་སུ་བླང་བའི་ཆོས་ཡིན་ལ། མདོ་སྡེ་ལྟ་བ་སྒོམ་མེད་ཀྱི་ལུགས་ཀྱི་ཐུགས་རྗེ་ཆེན་པོ་ཕྱག་སྟོང་སྤྱན་སྟོང་ཆུང་ངུ་ལས་ཚོགས་དང་བཅས་པ་ནི། སྤྲུལ་བའི་རྒྱལ་པོའི་ཐུགས་དམ་ཡིན་པས་ཐུན་མོང་གཞན་གྱི་དབང་སྐལ་དུ་མ་གྱུར་པ་ལས་དང་སྐལ་པར་ལྡན་པ་ཞིག་དང་འཕྲད་པར་འགྱུར་བས་ལོགས་སུ་སྦས་ནས་རྒྱས་བཏབ་བོ། །སྒྲུབ་ཐབས་དྲུག་སྐོར། སུམ་སྐོར། གཅིག་སྐོར་གསུམ་གཞུང་ཡིན་པས་གཅིག་ལ་གཅིག་དགོས་པ་མ་ཡིན། གཞན་ལ་ཕན་ཐོགས་པའི་ཆོས་ཡིན་པས་ཐམས་ཅད་ལ་ཤོད་ཅིག་སྟོན་ཅིག་སྒྲུབས་ཤིག སྒྲུབ་ཐབས་ཀྱི་ལས་ཕྲན་རྣམས་ཀྱང་སྒོམ་པ་དང་སྒྲུབ་པའི་ཆོས་ཡིན་པས་སྒོམ་རིམ་རྣམས་སྒོམས། སྒྲུབ་རིམ་རྣམས་སྒྲུབས། ཞལ་གདམས་རྣམས་གཞན་དོན་སྐོར་ཚོ་གང་ལ་གང་ཕན་དང༌། ལག་ལེན་ལྟོས་ལ་དྲང་ངེས་སྟོན་པའི་སྣོད་ལྟོས་ལ་ཤོད་ཅིག །ཆོས་ལ་ཚུད་ཅིག རང་དོན་གྱི་ཞལ་གདམས་རྣམས་ཐད་ཀར་རང་ལ་གང་དགོས་དང་གང་ཕན་ཉམས་སུ་ལོངས། ལྟ་དགོངས་ཀྱི་ཆོས་རྣམས་རྟོགས་པའི་གདེང་གིས་ཟིན་པར་གྱིས་ལ་ཉམས་སུ་ལོངས། ཆོས་ཉིད་ཀྱི་དོན་གཞི་ལ་མ་བཞག་ཅིག །རྟོགས་པ་བརྟན་པར་གྱིས་ཤིག །ཉམས་ལེན་མེད་པར་ཁ་ཏ་དང༌། ཡིད་སྨོན་དང༌། བྱེད་བློ་དང༌། ཆོས་ཀྱི་རང་བཞིན་ནང་ནས་མ་གྲོལ་བར་ཁས་བཤད་པས་སངས་མི་རྒྱ། ཐུགས་རྗེ་ཆེན་པོའི་ཆོས་ཁ་འབྱམས་སུ་མ་ཤོར་བ། ངའི་གདམས་པ་འདི་རྣམས་མདོ་ཧྲིལ་གྱིས་དྲིལ་ན་ཆོས་ཇི་ཙམ་བཤད་ཀྱང༌། བྱམས་པ་དང་སྙིང་རྗེས་གཞི་བཟུང་ནས་སེམས་ཅན་བློས་མ་བཟུང་ན་ཐུགས་རྗེ་ཆེན་པོའི་ཆོས་མ་ཡིན་ནོ། །འཁོར་བའི་སྡུག་བསྔལ་ལ་འཇིགས་ནས་རང་ཉིད་གཅིག་པུ་ཐར་བར་འདོད། བདེ་བ་འདོད། གྲོལ་བར་འདོད་ན་ཐུགས་རྗེ་ཆེན་པོའི་ཆོས་མ་ཡིན་ནོ། །སེམས་ཅན་ཐམས་ཅད་ཀྱི་དོན་དུ་སེམས་བསྐྱེད་པར་མ་ནུས་ན་བྱང་ཆུབ་སེམས་དཔའ་སྤྱན་རས་གཟིགས་ཀྱི་ཆོས་མ་ཡིན་ནོ། །སེམས་ཅན་ཐམས་ཅད་ཀྱི་དོན་དུ་མ་བསྒྲུབས་ན་བྱང་ཆུབ་སེམས་དཔའ་འཕགས་པ་སྤྱན་རས་གཟིགས་དབང་ཕྱུག་མི་འགྲུབ་པས།

འདི་ཉིད་བསྒྲུབ་བར་འདོད་ན་བྱམས་པ་དང་སྙིང་རྗེས་གཞི་ཟུང༌། སྒྲུབ་པ་ལ་བརྩོན་འགྲུས་བསྐྱེད། སྙིང་པོ་ཡི་གེ་དྲུག་པ་ཟློས་པ་འདི་ཡིད་བཞིན་ནོར་བུ་རིན་པོ་ཆེའི་སྙིང་པོ་ཡིན་པས། མཆོག་དང་ཐུན་མོང་གི་དངོས་གྲུབ་ཐམས་ཅད་འདི་ལས་འབྱུང་བ་ཡིན་པས་ནན་ཏན་བསྐྱེད་ཅིག །ངེས་དོན་གྱི་ཆོས་ཇི་ལྟར་ཙམ་བཤད་ཀྱང་ཆོས་ཉིད་དོན་གྱི་ཐུགས་རྗེ་ཆེན་པོ་ཆོས་ཀྱི་སྐུ་ནི་རང་སེམས་ཉིད་ལ་ཡོད་པས་ངོ་ཤེས་པར་གྱིས། གོམས་པར་གྱིས། འདྲིས་པར་གྱིས། བརྟན་པར་གྱིས་ཤིག །ཐུགས་རྗེ་ཆེན་པོ་རང་ལས་གཞན་ཞིག །གནས་གཞན་ན་བཞུགས་པ་བསྒྲུབ་པར་འདོད། ཞལ་མཐོང་བར་འདོད། དངོས་གྲུབ་ཐོབ་པར་འདོད་ན། ཐུན་མོང་གི་དངོས་གྲུབ་སྟེར་བ་ལས། མཆོག་གི་དངོས་གྲུབ་སངས་རྒྱས་ལས་རིང་དུ་འགྱུར་རོ། །ཐུགས་རྗེ་ཆེན་པོའི་ཆོས་སྐོར་འདི་རྣམས་མ་འོངས་སྐལ་ལྡན་ལས་འཕྲོ་ཅན་དང་འཕྲད་པའི་ཚེ་ཐུགས་རྗེ་ཆེན་པོའི་བསྟན་པ་དར་བར་གྱིས། སྐལ་ལྡན་སྣོད་དང་ལྡན་པ་ཞིག་གིས་བསྟན་པ་རྒྱས་པར་སྤེལ་བར་འགྱུར་རོ། །ཞེས་སོགས་ཞལ་གདམས་བསླབ་བྱ་མང་དུ་གསུངས། ལོ་ཙཱ་བ་ཆེན་པོ་ཐོན་མི་སཾ་བྷོ་ཊ་ལ་ཡང་བཀའ་བསྩལ་པ། ངས་བཤད་པའི་ཆོས་འདི་རྣམས་དཔེ་གཉིས་སུ་བྲིས་ཏེ། གཅིག་ནི་ཆུ་དར་སྔོན་པོ་ལ་རིན་ཆེན་གསེར་གྱིས་བྲིས་པ་བསེའི་སྒྲོམ་བུར་ཆུག་རྒྱ་རིམ་པ་བདུན་གྱིས་ཐོབ་ལ། ཁྲ་འབྲུག་རྒྱལ་པོའི་ལྷ་ཁང་གི་དཀོར་མཛོད་རྒྱལ་པོའི་བླ་གཏེར་དུ་སྦོས། དུས་ཀྱི་ཐ་མ་ལ་བསྟན་པ་ནུབ་ཏུ་ཉེ་བར་ཐུགས་རྗེ་ཆེན་པོའི་སྤྲུལ་པ་རྒྱལ་པོ་བྱང་ཆུབ་སེམས་དཔའ་ཞིག་གིས་དཀོར་མཛོད་ནས་རྙེད་དེ་བསྟན་པ་རྒྱས་པར་འགྱུར་རོ། །གཅིག་ནི་རྒྱ་ཤོག་ལ་ཤོག་དྲིལ་བྲིས་ལ་ཐུགས་རྗེ་ཆེན་པོའི་ཞིང་ཁམས་སུ་ལྷ་ས་བྱང་ཆུབ་གླིང་འདིའི་རྟ་མགྲིན་གྱི་ཞབས་འོག་ཏུ་སྦོས་ཤིག །དེ་ནི་ཉི་མ་ལྷོ་ཕྱོགས་ནས་སྔགས་ཀྱི་གྲུབ་པ་ཐོབ་པ་ཞིག་གིས་རྙེད་ནས་གདུལ་བྱའི་ཆོས་སུ་འགྱུར།

དཔེ་དེ་དང་ལས་འབྲེལ་ཡོད་པ། སྐྱེ་བ་མང་པོ་ལས་འབྲས་སྦྱངས་པ། སྒྲུབ་པ་ལ་བརྩོན་པ། བྱང་ཆུབ་ཀྱི་སེམས་འབྱོངས་པ་ཞིག་ལས་དང་སྐལ་པ་ལྡན་པར་འབྱུང་གི་དེ་ལ་ཤོག་དྲིལ་རྣམས་གཏོད་ཅིག །དེས་ཉི་མ་ལྷོ་ཕྱོགས་ནས་དབུས་དང༌། ནུབ་དང༌། བྱང་དུ་རྒྱས་པར་འགྱུར་རོ། །དུས་དེ་ཙ་ན་གསུང་ཡི་གེ་དྲུག་པ་རང་བྱུང་དུ་འཆར་བ་འོང༌། ཐུགས་རང་བྱུང་དུ་འཆར་བ་འོང༌། ཐུགས་རྗེ་ཆེན་པོའི་སྐུ་རང་བྱུང་དུ་འཆར་བ་འོང༌། བྱང་ཆུབ་སེམས་དཔའ་ས་ལ་གནས་པའང་འགའ་ཞིག་འབྱུང༌། ཐུགས་རྗེ་ཆེན་པོའི་བསྟན་པ་ཅུང་ཟད་ཅིག་འབྱུང་ངོ༌། །དེའི་དུས་སུ་བྱིན་གྱིས་བརླབས་པ་ཐུགས་རྗེ་ཆེན་པོ་ཆེ་བས་སྒྲུབས་ཤིག །ཐུགས་རྗེ་ཆེན་པོའི་བསྟན་པ་ལ་བཀོད་ལ་ཆོས་ཤོད། བྱང་ཆུབ་ཀྱི་སེམས་སྦྱོངས། འགྲོ་བ་ཐམས་ཅད་ཀྱི་སེམས་སྐྱོངས་ཤིག །ལར་དུས་དེ་ཙ་ན་ཤཱཀྱ་ཐུབ་པའི་བསྟན་པ་མར་འགྲིབ་དུས་སོང་བས་གཞུང་གི་ཆོས་ལ་ཉན་བཤད་མི་བྱེད་པར་མན་ངག་གི་བྲུལ་ཆོས་ལ་རྩིས་སུ་བྱེད། ཆོས་ལ་གསར་འགྲོགས་ཆེ་བས་དར་རྐྱེན། སྒྲུབ་པ་ཉམས་སུ་ལེན་མི་ནུས་པས་ནུབ་རྐྱེན། ཆོས་ཀྱི་ཁ་འཛིན་ཆེ་བས་སྒྲོ་དང་སྐུར་འདེབས། སྟོན་ཆེན་རྣམས་ཀྱི་སྙིང་ལ་བདུད་ཞུགས་པས་གཅིག་གིས་གཅིག་ལ་སྨོད། གཅིག་གིས་གཅིག་ལ་རྩོད། སྔགས་པ་རྣམས་ཀྱི་སྙིང་མ་དམ་སྲི་ཞུགས་པས་གཅིག་གིས་གཅིག་ལ་མཐུ་རྒྱག་བྱེད། སྐྱེས་པ་རྣམས་ཀྱི་སྙིང་ལ་འགོང་པོ་ཞུགས་པས་དམེ་འཁྲུག་བྱེད། བུད་མེད་རྣམས་ཀྱི་སྙིང་ལ་འདྲེ་མོ་ཞུགས་པས་བཟའ་འཐབ་བྱེད་ཅིང་རང་སྲོག་གཅོད། བྱིས་པ་རྣམས་ཀྱི་སྙིང་ལ་ཐེའུ་རང་ཞུགས་པས་སྤྱོད་ལོག་སྣ་ཚོགས་བྱེད། ལྷ་ཀླུ་གཉན་པོ་འཁྲུག་པས་ཆར་ཆུ་དུས་སུ་མི་འབབ་པ་འོང༌། སྐབས་སྐབས་སུ་མུ་གེ་འོང༌། མི་རྣམས་བསོད་ནམས་མར་འགྲིབ་པའི་དུས་ཤིག་འོང༌། དུས་ངན་དེ་ཙ་ན་བདེ་སྐྱིད་འཛོམས་པར་འདོད་ན་སྤྱན་རས་གཟིགས་ལ་གསོལ་བ་ཐོབ། སྙིང་པོ་ཡི་གེ་དྲུག་པ་སྒྲོངས། ཚེ་འདིའི་བདེ་སྐྱིད་དང་དགོས་འདོད་ཐམས་ཅད་འདི་ལས་འབྱུང་བས་རིན་པོ་ཆེ་དགོས་འདོད་ཀུན་འབྱུང་ལ་གསོལ་བ་ཐོབ།

ཕྱི་མ་སྒྲིབ་པ་བྱང་ནས་བྱང་ཆུབ་ཐོབ་པར་གདོན་མི་ཟའོ། །འདི་ལ་ཐེ་ཚོམ་དང་ཡིད་གཉིས་མ་བྱེད་པར། ཐུགས་རྗེ་ཆེན་པོའི་སྒོམས་ཤིག །སྒྲུབས་ཤིག །སྟོན་ཅིག །ཤོད་ཅིག །དར་ཞིང་རྒྱས་པར་གྱིས་ཤིག །སངས་རྒྱས་ཀྱི་བསྟན་པ་བཙུགས་པ་ཡིན་ནོ། །ཆོས་ཀྱི་གཞུང་བཙུགས་པ་ཡིན་ནོ། །དགེ་འདུན་གྱི་ཆེ་བ་བཙུགས་པ་ཡིན་ནོ། །སྐལ་ལྡན་ཞིག་དང་འཕྲད་ནས། ཐུགས་རྗེ་ཆེན་པོའི་བསྟན་པ་ཚུགས་ཤིག །ང་ནས་རྒྱལ་རབས་ལྔ་འདས་པ་ན་འཕགས་པ་འཇམ་དཔལ་གྱི་སྤྲུལ་པ་ཁྲི་སྲོང་ལྡེའུ་བཙན་ཞེས་བྱ་བ་ཆོས་སྐྱོང་པའི་རྒྱལ་པོ་འབྱུང་ཞིང་དམ་པའི་ཆོས་དར་བར་བྱེད་མཐར་རང་ཉིད་མངོན་པར་རྫོགས་པར་འགྲུབ་པར་འགྱུར། དེ་ནས་རྒྱལ་རབས་གཉིས་ན་ལག་ན་རྡོ་རྗེའི་སྤྲུལ་པ་མངའ་བདག་ཁྲི་རལ་བ་ཅན་བྱ་བ་འབྱུང༌། དམ་པའི་ཆོས་ཤིན་ཏུ་རྒྱས་པར་བྱེད། དེ་ནས་རྒྱལ་རབས་ལྔ་ནས་བསྟན་པའི་མེ་རོ་ལངས་ནས་དམ་པའི་ཆོས་ཤིན་ཏུ་རྒྱས་པར་འགྱུར་རོ། །ལྔ་བརྒྱའི་ཐ་མ་ལ་ངའི་བསྟན་པ་རྒྱས་ཤིང་དད་པ་ཅན་དང་བྱང་ཆུབ་སེམས་དཔའི་སྤྲུལ་པ་མང་པོ་འབྱུང་བར་འགྱུར་རོ། །ཞེས་སྤྲུལ་པའི་རྒྱལ་པོས་ཞལ་ཆེམས་སུ་ཇི་ལྟར་བཞག་པ་ལྟར། ལོ་ཙཱ་བ་ཐོན་མི་སཾ་བྷོ་ཊ་དང༌། ལྷ་ལུང་རྡོ་རྗེ་དཔལ་གྱིས་ལོ་རྒྱུས་ཀྱི་ཤོག་དྲིལ་ཞལ་གདམས་དང་བཅས་པ་གཅིག །སྒྲུབ་ཐབས་ཀྱི་ཞལ་གདམས་ཤོག་དྲིལ་གཅིག །སྒྲུབ་ཐབས་ཀྱི་བཤད་འབུམ་ཤོག་དྲིལ་གཅིག ༑ཞལ་གདམས་ཀྱི་ཤོག་དྲིལ་གཅིག་སྟེ་ཆོས་སྐོར་གྱི་ཤོག་དྲིལ་བཞི། མི་ཆོས་ཀྱི་ཞལ་གདམས་ཤོག་དྲིལ་གཅིག་སྟེ། ཤོག་དྲིལ་ཆེན་པོ་ལྔ་བྲིས་ཤིང་སྒྲོམ་བུར་བཅུག་ནས་ལས་དང་སྐལ་པ་ལྡན་པའི་སྐྱེས་བུ་དང་དེ་འཕྲད་པར་ཤོག །ཕྲད་ནས་ཐུགས་རྗེ་ཆེན་པོའི་བསྟན་པ་དར་ཞིང་རྒྱས་པར་ཤོག །ཅེས་སོགས་སྨོན་ལམ་བཏབ་ནས་ཐུགས་རྗེ་ཆེན་པོའི་ལྷ་ཁང་གི་རྟ་མགྲིན་གྱི་ཞབས་འོག་ཏུ་སྦས། ལས་ཕྲན་འགའ་ཞིག་ནི་ལྷ་ཁང་གི་གདུང་ཁེབ་དང་གནོད་སྦྱིན་ནཱ་ག་ཀུ་བེ་རའི་བརླ་གཡས་པ་རྣམས་སུ་སྦས་ཏེ་རྒྱས་བཏབ་བོ། །དེ་ལྟར་སྤྲུལ་པའི་རྒྱལ་པོས་བོད་ཁ་བ་ཅན་གྱི་ལྗོངས་འདིར་སྤྱིར་སངས་རྒྱས་ཀྱི་བསྟན་པ།

སྒོས་འཕགས་པ་སྤྱན་རས་གཟིགས་དབང་གི་བསྟན་པ་དར་ཞིང་རྒྱས་པར་མཛད་ནས། དགུང་ལོ་བརྒྱད་ཅུ་རྩ་བཞི་བཞེས་པ་ཤིང་ཕོ་སྟག་གི་ལོའི་དཔྱིད་ར་བའི་ཡར་ཚེས་བཞིའི་ཉིན་གློ་འབུར་བྱང་གི་འཕགས་པ་ཐུགས་རྗེ་ཆེན་པོའི་སྐུ་མདུན་དུ། རྒྱལ་པོ་དབུས། ཁྲི་བཙུན་གཡས། ཀོང་ཇོ་གཡོན། མོང་བཟའ་རྒྱབ་ཏུ་བཞུགས་ནས། ངའི་ཇོ་མོ་རྣམས་དང༌། བློན་འབངས་རྣམས་དང༌། བོད་འབངས་ཐམས་ཅད་འདིར་འདུས་ཤིག་གསུངས་ནས། བློན་པོ་སྣ་ཆེན་པོ་མགོ་བོ་ནང་རྐང་པ་ཕྱིར་བཞག་ལག་གཉིས་སྒོའི་རུ་གཉིས་ལ་འཆང་ནས་བསྡད་པའི་ཚེ། རྒྱལ་པོ་ཞལ་ཕྱིར་ལོག་ནས་ངའི་བོད་འབངས་རྣམས་སང་ནངས་པར་རྒྱལ་པོའི་ཞལ་མཐོང་ངོ་ཟེར་ན་ངའི་ཡི་དམ་ཐུགས་རྗེ་ཆེན་པོ་དང༌། ཇོ་བོ་ཤཱཀྱ་གཉིས་ལ་ཕྱག་དང་མཆོད་པ་གྱིས་ཤིག །ཕྱི་མ་འཚང་རྒྱའོ་བོད་འབངས་རྣམས་ཞེས་སོགས་གསུངས། ཁྲི་བཙུན་ཀོང་ཇོ་གཉིས་ཀྱིས་ཀྱང་དེ་ལྟར་གསུངས། གཞན་ཡང་བསླབ་བྱ་ཞལ་གདམས་མང་དུ་གསུངས་ནས་རྒྱལ་པོ་ཉིད་ཐུགས་རྗེ་ཆེན་པོའི་སྐུའི་ཐུགས་ཀ་ན་སྤྱན་ཅེ་རེ་གཟིགས་ནས་འོད་དུ་ལྟེམ་གྱིས་ཞུ་ནས་ཐུགས་རྗེ་ཆེན་པོའི་སྐུའི་ཐུགས་ཀར་ཐིམ༑ དེ་ནས་ཐུགས་རྗེ་ཆེན་པོའི་སྤྱན་གཡས་པ་ནས་འོད་བྱུང་བ་ལྷ་གཅིག་ཁྲི་བཙུན་ལ་ཕོག་པས་འོད་དུ་ཞུ་ནས་ལྷ་མོ་ཁྲོ་གཉེར་མའི་ཐུགས་ཀར་ཐིམ། ཡང་ཐུགས་རྗེ་ཆེན་པོའི་སྤྱན་གཡོན་པ་ནས་འོད་བྱུང་བ་ལྷ་གཅིག་ཀོང་ཇོ་ལ་ཕོག་པས་འོད་དུ་ཞུ་ནས་ལྷ་མོ་སྒྲོལ་མ་ལ་ཐིམ། ཡང་རྣམ་འགྱུར་ལ་ལར་ནི་ལྷ་གཅིག་གཉིས་ཀྱང་ཐུགས་རྗེ་ཆེན་པོ་ཉིད་ལ་ཐིམ་པར་གསུངས། ཚེས་བཅོ་ལྔའི་ཉིན་ཐུགས་རྗེ་ཆེན་པོའི་སྐུའི་ཐུགས་ཀ་ནས་རྒྱལ་པོའི་སྐུ་སྟོད་ཕྱུང་ནས། བོད་འབངས་རྣམས་ལ་མ་འོངས་པའི་ཚེ་ཆོས་ཀྱི་བསྟན་པ་དར་ནུབ་སོགས་ལུང་བསྟན་དང་བསླབ་བྱ་མང་དུ་གསུངས་ནས་དེ་ཉིད་དུ་ནུབ། ཡང་བློན་པོ་སྣ་ཆེན་པོས་སྨྲེ་སྔགས་ཀྱིས་གསོལ་བ་བཏབ་པས་ཐུགས་རྗེ་ཆེན་པོའི་ཐུགས་ཀ་ནས་རྒྱལ་པོ་ཡབ་ཡུམ་གསུམ་དབུ་ཉུག་མཛད་པར།

ཇོ་མོ་མང་བཟའ་ཁྲི་ལྕམ་དང༌། བློན་པོ་སྣ་ཆེན་པོ་གཉིས་ཀས་ཕྱག་བྱས་གསོལ་བ་བཏབ་བཞུགས་པར་ཞུས་པས་མ་གནང་བ་དང༌། སླར་བློན་པོ་ཆེན་པོ་སྣ་ཆེན་པོས་རྒྱལ་པོ་ལ་གདམས་པའི་བསླབ་བྱ་མང་དུ་ཞུས་པ་རྣམས་ལེགས་པར་གསུངས་ཏེ་ཡང་སྐུ་དེ་ཉིད་ལ་ནུབ་པར་གྱུར་ཏོ། །དེ་རྣམས་ཀྱི་ཚེ་ལས་དག་པ་དང་མ་དག་པ་མཐའ་དག་གི་སྣང་ངོར་ཡ་མཚན་གྱིས་ལྟས་དཔག་ཏུ་མེད་པ་བྱུང༌༑ དེ་ནས་བློན་པོ་མགར་ཆེན་པོས་བློན་པོ་གཞན་རྣམས་ལ། ཀྱཻ། གསོན་ཅིག་མཐའ་བཞིའི་རྒྱལ་པོ་རྣམས་དང་ཡུལ་ཁམས་གཞན་གྱི་མི་རྣམས་ཀྱིས། བོད་ཀྱི་བློན་པོ་རྣམས་གདུག་པ་ཆེ་བས་རྒྱལ་པོ་ཡབ་ཡུམ་གསུམ་ཁུངས་མེད་གཏང་ངོ་ཟེར་བའི་གྲགས་པ་ངན་པ་ཕོག་ཏུ་འབྱུང་བས། ད་ནི་རྒྱལ་པོའི་པུར་སྦྱང་བའི་ཚུལ་ཙམ་བྱས་ན་མི་བཏུབ་བམ་ཟེར་བ་ལྟར་ཐམས་ཅད་གྲོས་མཐུན་ཏེ། རྒྱལ་པོ་འོད་ཟེར་དམ་པའི་ཕོ་བྲང་ནས་ཕྱལ་སྙུང་བ་ལ་ཟས་ལོག་ཤོར་ནས་བསྙུངས། དེའི་གཡོག་ཁྲི་བཙུན་གྱིས་མཛད་པས་ཁྲི་བཙུན་ཡང་གཙང་ཁང་གི་གཙུག་ལག་ཁང་ན་བསྙུངས། དེའི་གཡོག་ཀོང་ཇོས་མཛད་པས་ཀོང་ཇོ་ཡང་བུམ་ཐང་གི་གཙུག་ལག་ཁང་དུ་བསྙུངས་སོ། །རྒྱལ་པོ་ཡབ་ཡུམ་གསུམ་ཀ་སྐུ་ཁམས་མི་བདེའོ་གྱིས་ཤིག ༑དེ་ཙུག་མ་བྱས་ན་ཕྱིས་བང་སོ་བརྩིག་རྒྱུ་མི་ཐུབ་བོ་ཟེར་བ་ལྟར་བྱས། ཤོག་འདམ་གྱིས་རྒྱལ་པོ་ཡབ་ཡུམ་གསུམ་གྱི་སྐུ་འབག་བཅོས། སྨན་བཟང་པོ་བསྐུས། རྒྱལ་པོ་ཡབ་ཡུམ་གསུམ་གྱི་ན་བཟའ་རྣམས་བསྒྲོན་ནས་ཅི་འདྲ་བ་བྱས། དེ་ནས་བློན་པོ་མགར་གྱིས་བོད་འབངས་རྣམས་ལ་མདང་སུམ་རྒྱལ་པོ་ཡབ་ཡུམ་གསུམ་སྐུ་གཤེགས་ནས་མེད་དོ། །བོད་འབངས་རྣམས་ཀྱི་ཆ་རྐྱེན་དང་ཤིང་ཁྱེར་ལ་ཤོག་ཅིག །རྒྱལ་པོ་ཡབ་ཡུམ་གསུམ་གྱི་པུར་སྦྱང་དགོས་བང་སོ་བརྩིག་དགོས་སོ་ཞེས་དྲིལ་བསྒྲགས་པར། ཀླུང་དུ་བང་སོ་བརྩིགས། རྒྱལ་པོའི་སྐུ་འབག་སྟག་གཟིག་གི་ལྤགས་པའི་སྟེང་དུ་རིན་པོ་ཆེའི་ཁྲི་ལ་བཞུགས། ཤིང་རྟས་སྤྱན་དྲངས་བང་སོའི་ནང་དུ་བཞུགས་པུར་ཁང་ལ་ཞུགས་ཕུལ།

པུར་ཁང་ལ་སྦྱང་བའི་ཚུལ་བྱས་པས་བློན་པོ་སོགས་ཐམས་ཅད་ལ་དག་པའི་སྣང་བ་མཐའ་ཡས་པ་བྱུང༌། ཇོ་མོ་གཉིས་ཀྱི་སྐུ་འབག་ཀྱང་དེ་ལྟར་པུར་སྦྱང་བའི་ཚུལ་བྱས་སོ། །དེ་ནས་གདུང་རབས་ལྔ་འདས་ནས་འཕགས་པ་འཇམ་དཔལ་གྱི་སྤྲུལ་པ་མངའ་བདག་ཁྲི་སྲོང་ལྡེའུ་བཙན་གྱི་དུས་སློབ་དཔོན་ཆེན་པོ་པདྨ་འབྱུང་གནས་ཕེབས་ཏེ། སློབ་དཔོན་གྱིས་མངའ་བདག་ལ་ཉིད་ཀྱི་མེས་པོ་སྲོང་བཙན་སྒམ་པོས་ར་སའི་དབུ་རྩེ་བྱང་ངོས་ཀྱི་རྟ་མགྲིན་ཞབས་འོག་དང༌། གདུང་ཁེབས་དང་གནོད་སྦྱིན་ནཱ་ག་ཀུ་བེ་རའི་བརླ་གཡས་པ་རྣམས་ནས་ཐུགས་རྗེ་ཆེན་པོའི་སྒྲུབ་ཐབས་རྩ་རྒྱུད་པ་གསུམ། ལས་ཕྲན་བརྒྱད། ཞལ་གདམས་བརྒྱ་དང་ལྔ་བཅུ་རྩ་ལྔ་སྦས་ནས་ཡོད་པ་མངའ་བདག་ལ་འདོན་པར་གསུངས་ནས་མཆོད་ཡོན་གཉིས་ཀ་ནམ་མཁའ་ནས་བྱོན་ཏེ་ལྷ་སར་ཕེབས། གཏེར་རྣམས་ཕྱུང་སྟེ་མངའ་བདག་ལ་བསྟན་པས་མངའ་བདག་ཤིན་ཏུ་མཉེས། གཏེར་གྱི་ནང་ནས་ཐུགས་རྗེ་ཆེན་པོ་སྟོང་རྩའི་སྒྲུབ་ཐབས་གབ་པ་མངོན་ཕྱུང་གི་ཞལ་གདམས། ཐུགས་རྗེ་ཆེན་པོ་སངས་རྒྱས་སྟོང་རྩའི་བསྐྱེད་རྫོགས། ཐུགས་དམ་མཐོང་བའི་ཕན་ཡོན། སྲོང་བཙན་འདའ་ཁའི་ཞལ་ཆེམས་རྣམས་ལ་མངའ་བདག་གིས་ཐུགས་དམ་དུ་མཛད། དེའི་རྗེས་སུ་གྲུབ་ཐོབ་དངོས་གྲུབ་ཀྱིས་ཐུགས་རྗེ་ཆེན་པོའི་ཆོས་སྐལ་དེ་རྣམས་རྟ་མགྲིན་གྱི་ཞབས་འོག་ནས་སྤྱན་དྲངས་ཏེ། ལ་སྟོད་པ་མི་བསྐྱོད་རྡོ་རྗེ་ལ་གནང༌། དེས་མི་བསྐྱོད་རྗེ་བཙུན་ཤཱཀྱ་བཟང་པོ་ལ་གནང༌། ར་སའི་ཆུ་རགས་དང་ཞིག་གསོ་མཛད་པའི་ལུང་བསྟན་ཐོབ་ནས་གནོད་སྦྱིན་ཁང་པའི་ནཱ་ག་ཀུ་བེ་རའི་བརླ་གཡོན་པ་ནས་གབ་པ་མངོན་ཕྱུང་གི་སྐོར་རྣམས་དང༌། མདོ་སྐོར་རྣམས་བཏོན་ནས་སྤྲུལ་པའི་རྒྱལ་པོ་སྲོང་བཙན་སྒམ་པོའི་བཀའ་འབུམ་ཐམས་ཅད་ཡོངས་སུ་ཚང་བར་མཛད་ནས་ལྷ་རྗེ་དགེ་བ་འབུམ་ལ་གནང༌། དེས་ལྕམ་ཡེ་ཤེས་མཆོག་ལ། དེས་གྲུབ་ཐོབ་ཆུ་སྒོམ་པ་ལ། དེས་མཐའ་བཞི་བྱ་བྲལ་བ་ལ། དེས་འཇམ་དབྱངས་བསོད་ནམས་སེང་གེ།

དེས་བླ་མ་བཀྲ་ཤིས་རྒྱལ་མཚན། དེས་ར་སའི་ཆུ་རགས་པ་དབུས་པ་བློ་གྲོས་རྒྱལ་མཚན། དེས་དབུ་དུམ་པ་འདུལ་བ་པ། དེས་བྱང་སེམས་དཔལ་ལྡན་གཞོན་ནུ། དེས་རྗེ་བཙུན་དཀོན་མཆོག་སྐྱབས། དེས་སྤྲུལ་སྐུ་པདྨ་དབང་རྒྱལ། དེས་མངའ་རིས་གློ་བོ་པ་རིག་འཛིན་བདུད་འཇོམས་རྡོ་རྗེ། དེས་རྒྱལ་དབང་རིན་ཆེན་ཕུན་ཚོགས༑ ཆོས་རྒྱལ་ཕུན་ཚོགས། དེས་ཡོངས་ཀྱི་བཤེས་གཉེན་དམ་པ་རིན་ཆེན་དཔལ། དེས་བླ་མ་རིན་ཆེན་དང་མཁན་ཆེན་རྣམ་འཇོམས་ཕུན་ཚོགས་གཉིས་ཆར་ལ་གནང་བ་ཡིན་ལ། བདག་གིས་ནི་རྒྱལ་པོ་བཀའ་འབུམ་གྱི་ལུང་ཡོངས་སུ་རྫོགས་པ་དྲིན་ཅན་སངས་རྒྱས་རིན་པོ་ཆེའི་དྲུང་དང༌། དབང་སྐོར་གྱི་ཆོ་ག་ནི་རྡོ་རྗེ་འཆང་མཁན་ཆེན་རྣམ་འཇོམས་ཕུན་ཚོགས་ཀྱི་ཞབས་དྲུང་དུ་མནོས་པ་ཡིན་ནོ། །ཡང་ན་ར་སའི་ཆུ་རགས་པ་དབུས་པ་བློ་གྲོས་རྒྱལ་མཚན་ཡན་འདྲ་བ་ལ། དེས་འཕགས་མཆོག་ནོར་བུ་བཟང་པོ། དེས་ཆོས་རྗེ་བཟང་པོ་རྒྱལ་མཚན། དེས་མཁས་གྲུབ་དཔལ་ལྡན་རྒྱལ་མཚན། དེས་བླ་མ་དཀོན་མཆོག་སྐྱབས། དེས་རྗེ་མཁྱེན་རབ་དབང་ཕྱུག །དེས་མངའ་རིས་རིག་འཛིན་བདུད་འཇོམས་རྡོ་རྗེ། དེས་རྒྱལ་དབང་རཏྣའི་ཞབས་སོགས་གོང་ལྟར་ཡིན་ནོ། །དེ་ལྟར་སྤྲུལ་པའི་རྒྱལ་པོ་སྲོང་བཙན་སྒམ་པོའི་འཕགས་པ་ཐུགས་རྗེ་ཆེན་པོའི་མདོ་རྒྱུད་རྣམ་པར་དག་པ་དཔྱད་གཞི་དང་ཐེ་ཚོམ་སྒྲོ་སྐུར་གྱི་གནས་དང་བྲལ་བ་ཉི་ཤུ་རྩ་གཅིག་གི་ནང་དོན་མདོ་འགག་རྣམས་བསྡུས་ཏེ། ཉིད་ཀྱི་ཡབ་ཡུམ་ཇོ་མོ་སྲས་ཕོ་མོ་ཕྱི་ནང་གི་བློན་པོ་འཁོར་འབངས་རྣམས་ལ་གདམས་པའི་ཟབ་ཆོས་རྣམས་ལྷན་ཅིག་ཏུ་བཞུགས་པ་ལ་རྒྱལ་པོ་བཀའ་འབུམ་ཞེས་གྲགས་པ་གངས་ཅན་པ་རྣམས་ཀྱི་བདུད་རྩིའི་བགོ་སྐལ་ཕ་འབབ་ཏུ་གྱུར་པ་དེ་ཉིད་ཀྱི་སྨིན་གྲོལ་རྣམས་འཁྱེར་བདེར་བསྡུས་ཏེ། ཕྲེང་བ་སྐོར་གསུམ་གྱི་ལོ་རྒྱུས་མདོར་བསྡུས་པ་བླ་མ་བརྒྱུད་པའི་རིམ་པ་དང་བཅས་པ་འདིའང༌། དད་ལྡན་ཡིད་ཆེས་འཕེལ་བའི་ཕྱིར་རྒྱལ་པོ་བཀའ་འབུམ་ཉིད་སོར་བཞག་ཚིག་དོན་བསྡུས་ནས་བཀོད་པ་མ་གཏོགས།

བོད་ཀྱི་བླ་མ་མང་རབས་ཀྱི་ཆོས་འབྱུང་རྣམས་ལ་རང་འདོད་ཀྱིས་གུང་བསྒྲིགས། འཐད་ལེགས་ཟོལ་ཟོག་གྱ་ཚོམ་ལ་རྒྱབ་བཅས་པའི་འཁྲུལ་པ་ཉིང་འཁྲུལ་སུམ་འཁྲུལ་ཟད་མེད་མཐའ་མེད་པ་རྣམས་ནས་ཁ་འགེངས་སྤུ་ཙམ་མ་བྱས་པ། དབུར་སྟོད་འབྲི་གུང་སྐྱུ་རའི་གདུང་ལས་ཤཱཀྱའི་དགེ་སློང་རིག་འཛིན་ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་བའི་སྡེ་ཞེས་མིང་གཞན་དབུར་སྨྱོན་དུ་གྲུབ་དབང་པདྨས་བཏགས་པ་བདག་གིས། རང་ལོ་དྲུག་ཅུ་རེ་གཅིག་པ་ཤིང་ལུག་གྲོ་བཞིན་ཟླ་བའི་ཕྱོགས་ཕྱི་མའི་དགའ་བ་དང་པོར། འབྲི་གུང་རྩེ་བ་གཞིས་ཀ་སྲ་བརྟན་རྡོ་རྗེའི་གནས་མཆོག་ཏུ་ལེགས་པར་སྦྱར་བ་དག་གོ།། །།སརྦ་མངྒ་ལཾ།། 