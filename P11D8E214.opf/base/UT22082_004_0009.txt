༄༅། །དུད་སོལ་ལྷ་མོའི་གཏོར་ཆོག་པཎ་ཆེན་ནགས་ཀྱི་རིན་ཆེན་ལུགས་མཁའ་འགྲོ་མྱོས་པའི་ང་རོ་ཞེས་བྱ་བ་བཞུགས་སོ།། བླ་མ་དང་ལྷག་པའི་ལྷ་ལ་ཕྱག་འཚལ་ལོ། །རྣལ་འབྱོར་པ་གང་ཞིག་དཔལ་ལྷ་མོ་དུད་སོལ་མའི་གཏོར་ཆོག་བྱ་བར། ལྷ་མོའི་བསྙེན་པ་ཚད་དུ་འཁྱོལ་ཞིང་རྟགས་ཐོན་པ་ལ་གནས་ཡིད་དང་མཐུན་པར་དུས་གཏོར་དང་མཆོད་གཏོར་སོགས་ཡིན་ན་གཏོར་སྣོད་ཐོད་པའི་ནང་དུ་དགྲ་བགེགས་ལ་དམིགས་པའི་དྲག་ལས་ཟོར་དུ་བཅའ་ལ། སླ་ང་སོགས་ལྕགས་སྣོད་དུ་བཅའ་ཞིང་ཕྱོགས་མཚམས་སུ་ཤ་དང་མདའ་དར་ཕྱོགས་མདོག་ལྟར་བཙུགས་ཤིང༌། མཐའ་སྐོར་དུ་དྲག་པོའི་ཤིང་གི་རྩང་དམར་ཤ་ཁྲག་གིས་སྦགས་པ་བསྣོལ་ཐབས་སུ་འཛུགས་དགོས་ཤིང༌། དྲག་པོའི་ཟོར་ལས་དང་དུས་གཏོར་སོགས་གང་བཅའ་ཡང་གཏོར་མ་དངོས་ནི། འབྲུ་ནག་གི་གཏོར་མ་ཟུར་གསུམ་དུག་ཁྲག་གིས་སྦགས་པ་ཕུར་བུ་གྱེན་དུ་བསླང་བ་ལྟ་བུ་ཟུར་རྣམས་སུ་མེ་འབར་བའི་རྩེར་གདུགས་མཐིང་ནག་གིས་བརྒྱན་པ་ལ། འཁོར་ཟུར་གསུམ་དྲུག་གིས་བསྐོར་བའི་མཐར་གཏོར་ཆུང་དང༌། ཆང་བུ། ཨོང་སྐྱུ། ཤ་དུམ་ཅི་མང་གིས་བསྐོར་བའི་གཏོར་མ་ཁྲག་དང་མྱོས་བྱེད་ཀྱིས་སྦགས་པའི་མདུན་དུ་མཆོད་པ་རྣམས་དང་མྱོས་བྱེད་སྨན་རཀ་རྣམས་བཤམས། རང་གི་ཡི་དམ་གང་རུང་གི་གཏོར་མ་ཡང་བཤམས་ལ། སྟན་བདེ་བར་འདུག་སྟེ་སྐྱབས་འགྲོ་སེམས་བསྐྱེད་སྔོན་དུ་བཏང་ནས། རང་ཡི་དམ་གང་རུང་དུ་གསལ་བའི་མདུན་དུ་སྐད་ཅིག་གིས་དུར་ཁྲོད་ཀྱི་བཀོད་པ་འཇིགས་སུ་རུང་བའི་དབུས་སུ། ཡཾ་ལས་བསྐལ་པའི་མེ་རླུང་དམར་ནག་རབ་ཏུ་འབར་ཞིང་རཾ་ལས་རཀྟའི་རྒྱ་མཚོ་རྦ་ཀློང་འཁྲུགས་པའི་དབུས་སུ་ཀེཾ་ལས་མི་རུས་ཀྱི་རི་རབ་འཛིང་ཐབས་སུ་བརྩེགས་པའི་སྟེང་དུ། པཾ་ལས་སྣ་ཚོགས་པདྨ་འདབ་མ་དྲུག་པའི་ལྟེ་བར་ཉི་མའི་དཀྱིལ་འཁོར། དེའི་སྟེང་དུ་བདུད་དང་དགྲ་བགེགས་ཀྱི་ངོ་བོ་དབུགས་བྲལ་ཕོ་མོ་བསྣོལ་བའི་གདན་ལ་དྲག་པོའི་རལ་གྲི་ཧཱུྂ་གིས་མཚན་པ་འོད་འབར་བ་གསལ་བ་ལ།

ཨོཾ་དྷཱུ་མཱངྒཱ་རི་ཡེ་ཧཱུྂ་ཨཱ་ཀརྵ་ཡ་ཛཿ ཞེས་པའི་སྔགས་ཀྱི་སྒྲ་ཆེན་པོས་རང་ཉིད་ཡི་དམ་དུ་གསལ་བའི་ཐུགས་ཀའི་ས་བོན་གྱི་འོད་ཟེར་དང༌། རྗེས་ཆགས་ཀྱི་རོས་བསྐུལ་བའི་རང་གི་ས་བོན་གྱི་འོད་ཟེར་གྱིས་དྲག་ཏུ་གདུངས་ཤིང་དཔྱོད་པས། སྐད་ཅིག་གིས་མ་མོ་ནག་མོ་གསང་བའི་མཁའ་འགྲོ་མ་དུད་པའི་སོལ་བ་ཅན་སྐུ་མདོག་ཆར་སྤྲིན་ལྟར་གནག་ཅིང༌། ཞལ་མཆེ་བ་རབ་ཏུ་གཙིགས་ཏེ་མི་རོ་ལངས་པ་ཁར་བཅུགས་པ། ཤིན་ཏུ་སྐེམ་ཤིང་མི་སྡུག་པའི་གཟུགས་ཅན་ནུ་མ་གཉིས་འཕྱང་བ། དམར་ལ་ཟླུམ་པའི་སྤྱན་གསུམ་བསྒྲད་ཅིང་རབ་ཏུ་གཡོ་བ། ཞལ་གདངས་ཤིང་ལྗགས་འདྲིལ་བས་ཧཱུྂ་ཧཱུྂ་གི་ང་རོ་དྲག་ཏུ་སྒྲོག་པ། དབུ་སྐྲ་དམར་སེར་གྱེན་དུ་བརྫེས་པའི་དབུས་སུ་སྤྱི་བོར་མི་རུས་ཀྱི་འཁོར་ལོས་སྤྲས་ཤིང་རྨ་བྱའི་རྒྱལ་མཚན་གཙུག་ན་འཕྱར་བ། ཕྱག་གཡས་རྣོ་ངར་མི་བཟོད་པའི་མཚོན་ཆ་གནམ་ལྕགས་ཀྱི་རལ་གྲིས་དགྲ་བགེགས་ཐམས་ཅད་གསོད་པར་བྱེད་ཅིང༌། གཡོན་ཐོད་པ་དུམ་བུ་གཅིག་པ་རློན་པ་སྐྲ་དང་བཅས་པ་གྱེན་དུ་ཕྱོགས་པ་དགྲ་བགེགས་ཀྱི་ཁྲག་གིས་བཀང་སྟེ་ཞལ་དུ་སྟོབ་པའི་ཚུལ་དུ་འཛིན་པ། གཅེར་བུ་མིའི་རྒལ་ཚིགས་ཀྱི་ཕྲེང་བ་དང་ཐོད་རློན་རྒྱུ་མ་ལ་སྦྲེལ་བའི་དོ་ཤལ་འཕྱང་ཞིང༌། དུག་སྦྲུལ་དང་མིའི་རྒྱུ་མའི་སྙན་ཆ་འཁྲོལ་བ་དཔྲལ་བའི་མདུན་དུ་ལྷ་མིན་གྱི་ཐོད་པས་བརྒྱན་པ་མི་རུས་མགུལ་རྒྱན་ཕྱག་གདུབ་ཞབས་གདུབ་སྐ་རགས་འཆང་ཞིང༌། ཐལ་ཆེན་དང་ཁྲག་གི་ཟོ་རིས་དང་བྱུག་པས་བརྒྱན་ཅིང་མི་ལྤགས་རློན་པའི་གཡོན་གྱི་སེ་རལ་ཁར་བཅང་ནས་མགོ་གཡོན་དུ་ཕྱོགས་པ། དར་དམར་པོའི་སྨད་གཡོགས་ཅན་ནམ་གླང་པོའི་པགས་པ་དང་མིའི་རྒྱུ་མས་སྦྲེལ་བའི་ལྡ་ལྡི་སྐེད་པར་བཅིངས་པ། ལྷ་བརྒྱད་ཀྱི་ཕྱག་གདུབ་དང༌། ཀླུ་བརྒྱད་ཀྱི་ཞབས་གདུབ། གཟའ་བརྒྱད་ཀྱི་མགུར་ཆུ་བྱས་པ། ཞབས་གཡོན་བརྐྱངས་ཤིང་གཡས་བསྐུམས་པའི་སྐྱིལ་ཀྲུང་ཕྱེད་པའི་གར་གྱིས་བཞུགས་པའི་མདུན་གྱི་འདབ་མར།

སྔགས་འཆང་མ་ཧ་ར་སིདྡྷི་མི་སྡུག་ཅིང་ཆེར་ཁྲོས་པའི་ཉམས་ཅན། མདོག་གནག་ཅིང་ལག་གཉིས་ཤཀྟི་རིང་པོ་ཐོགས་པ། དུར་ཁྲོད་ཀྱི་རུས་པའི་འཕྲེང་བས་བརྒྱན་ཞིང་རས་དམར་པོའི་ཤམ་ཐབས་གྱོན་ནས་གཙོ་མོའི་བཀའ་ཉན་ཞིང༌། སྔགས་འཆང་གི་བཀའ་ལ་སྡོད་པ་གཡས་གཡོན་དང་རྒྱབ་ཀྱི་འདབ་མ་ལྔ་ལ་ཨཉྫ་དྷ་རིའི་རིགས་ཀྱི་མཁའ་འགྲོ་མ་མཆེད་ལྔ་དཀར་སེར་དམར་ལྗང་སྔོ་བའི་མདོག་ཅན། རྒྱན་བཟང་པོས་སྤྲས་ཤིང་རྣམ་པར་བཀྲ་བའི་གོས་ལྷབ་ལྷུབ་ཏུ་འཕྱང་བ། ལག་ན་དམ་ཚིག་གི་རྫས་སྣ་ཚོགས་པས་གང་བའི་ཐོད་པ་ཐོགས་ཏེ། སྒྲུབ་པ་པོ་ལ་འཛུམ་བག་དང་བཅས་པས་སྟོབ་པར་དགའ་བ། དེ་རྣམས་ཀྱི་ཕྱི་རོལ་དུ་འཁོར་གསང་བའི་དམ་ཚིག་གི་མ་མོ་མཁའ་འགྲོ་འབུམ་སྡེ་དང༌། ལྷ་སྲིན་སྡེ་བརྒྱད་དྲེགས་བྱེད་མ་རུངས་པའི་ཚོགས་དཔག་ཏུ་མེད་པས་གང་བ་གཙོ་འཁོར་ཐམས་ཅད་རིག་འཛིན་གྱི་དམ་ལ་གནས་པ། དུར་ཁྲོད་ཉུལ་ཤིང་སྤྱོད་ཀྱི་གནས་སུ་རྒྱུ་བ་ཤ་དང་ཁྲག་ལ་རྔམ་ཞིང་ལྷག་མའི་དམ་ཚིག་ལ་རོལ་བ། རྫུ་འཕྲུལ་མྱུར་ཞིང་ཕྲིན་ལས་ཐོགས་པ་མེད་པ། མི་སྡུག་པའི་ཆ་བྱད་རྣམ་འགྱུར་ཅི་ཡང་སྟོན་པ། སྒྲུབ་པ་པོ་ལ་སྙིང་དུང་ཞིང་ཅི་བགྱི་བའི་ལྷུམས་སུ་འཇུག་པ། མཐུ་སྟོབས་དང་གཟི་བརྗིད་མཚུངས་པ་མེད་པ་སྲིད་པ་གསུམ་ལ་དབང་བསྒྱུར་ཞིང༌། འདོད་པའི་ཁམས་ལ་རང་དབང་བསྒྱུར་བ་རྣམས་ཀྱིས་བསྐོར་བའི་གཙོ་བོ་ཐམས་ཅད་ཀྱང་བདག་ཉིད་ལ་འདུད་ཅིང༌། ཁོལ་མོར་འདུན་པས་ཡིད་རྩེ་གཅིག་ཏུ་འདུག་པར་གྱུར། ཧཱུྂ་ཛཿཧཱུྂ། རང་གི་ཐུགས་ཀའི་ས་བོན་ལས་འོད་ཟེར་རྣོན་པོ་ལྕགས་ཀྱུ་ལྟ་བུ་འཕྲོས་པས་ལྷོ་ནུབ་དྲག་པོ་ཆེན་པོའི་དུར་ཁྲོད་དང༌། ལྷག་མའི་དམ་ཚིག་སྤྱོད་པའི་གནས་རྣམས་དང༌། དཔལ་གོ་ནི་ཙཎྜའི་གཙུག་ལག་ཁང་ལ་སོགས་པ་ནས་བསྒོམས་པ་དང་འདྲ་བའི་ལྷ་མོ་ཡེ་ཤེས་པའི་ཚོགས་བུ་ཡུག་འཐིབས་པ་ལྟར་སྤྱན་དྲངས། དྲྀཤྱ་ཛཿཧཱུྂ་བཾ་ཧོཿ ས་མ་ཡ་སྟྭཾ། ས་མ་ཡ་ཧོཿ ཞེས་བརྗོད་ལ། རྔ་དང་རྐང་གླིང་ལ་སོགས་པའི་རོལ་མོ་དྲག་ཏུ་སྦིར་ཞིང་ཤ་ཆེན་དང་གུ་གུལ་སྦྱར་བའི་བདུག་སྤོས།

གཡབ་དར་གཡབ་ཅིང་དབྱངས་སྙན་པོས་འདི་སྐད་དོ། །ཧཱུྂ་བྷྱོཿ རང་བཞིན་རྣམ་དག་ཡེ་ཤེས་སྒྱུ་མའི་ཀློང༌། །བདེ་ཆེན་འདུ་འབྲལ་མེད་པའི་དཀྱིལ་འཁོར་ནས། །དུས་གསུམ་རྒྱལ་བའི་ཕྲིན་ལས་གཅིག་བསྡུས་མ། །དཔལ་འབར་ཁྲོ་མོའི་གཙོ་མོ་དབྱིངས་ནས་བཞེངས། །བྷྱོཿ དུར་ཁྲོད་རྒྱུ་ཞིང་རྣལ་འབྱོར་སླད་ལ་འབྲང༌། །རྣམ་སྤྲུལ་མི་ཟད་སྤྲུལ་པའི་ཞིང་རྣམས་དང༌། །དམ་ཚིག་རྗེས་གཅོད་གོ་བའི་ཙནྜ་སོགས། །འཁོར་བཅས་འདུ་བའི་གནས་ནས་འདིར་སྤྱོན་ཞིག །གཞན་ཡང་ཨཉྫའི་མཁའ་འགྲོ་མཆེད་ལྔ་དང༌། །འཕྲོག་བྱེད་གྲུབ་མ་ལྷ་དབང་གཤིན་རྗེ་སོགས། །རིག་འཛིན་སྤྱན་སྔར་དམ་བཅས་དགྱེས་དགོངས་ལ། །གསང་བའི་མཆོད་སྦྱིན་བཞེས་སླད་འདིར་གཤེགས་ཤིག ། ཧཱུྂ་ཛཿཕེཾ། ཡེ་ཤེས་པ་དང་དམ་ཚིག་པ་རྣམས་གཉིས་སུ་མེད་པར་གྱུར། ཞེས་སྤྱན་དྲངས་ལ་བཞུགས་སུ་གསོལ་བ་ནི། བྷྱོཿ མི་ཕམ་བདག་མོ་འཁོར་དང་བཅས། །དུར་ཁྲོད་འབར་བའི་གཞལ་ཡས་སུ༑ ༑རང་རང་མཐུན་པའི་གདན་སྟེང་ན། །བརྟན་པར་བཞུགས་ལ་ཞལ་སྟོན་ཅིག །ས་མ་ཡ་ཏིཥྛ་སྟྭཾ། ཞེས་བཞུགས་པ་ལ་དམ་ཚིག་བསྒྲགས་པ་ནི། ལྷ་མོ་འཁོར་དང་བཅས་པའི་ལྗགས་སུ་བདུད་རྩི་སྦྱིན་པར་མོས་ལ། གཏོར་མ་ལ་བདུད་རྩི་སྦྲེང་ཞིང༌། བྷྱོཿ མ་དག་འཁོར་བའི་ཞེན་རྟོག་སྦྱངས། །ཡེ་ཤེས་ཆེན་པོའི་ངོ་བོར་སད། །ནམ་མཁའི་མཐའ་དང་མཉམ་པར་སྤེལ། །མཁའ་འགྲོ་དབྱིངས་ནས་འདུ་བའི་རྫས༑ ༑མ་སྲིང་དམ་ཚིག་བསྲེ་བའི་ཆང༌། །འཁོར་ལོ་འདུ་བའི་དམ་ཚིག་མཆོག །སྒྲོན་མ་ལྔ་བཅས་བདུད་རྩིའི་ཆུ། །འཆི་མེད་གྲུབ་པའི་ཨ་མྲྀ་ཏ། །རྩ་བརྒྱུད་བླ་མའི་ཞལ་དུ་སྟོབས། །ཡི་དམ་ལྷ་ཚོགས་ཞལ་དུ་སྟོབས། །མ་མོ་ནག་མོའི་ཞལ་དུ་སྟོབས། །སྲིང་མོ་འབུམ་སྡེའི་ཞལ་དུ་སྟོབས། །བྷྱོཿ དམ་ཚིག་བཏུང་དགའ་རྣལ་འབྱོར་མ། །རྡོ་རྗེ་འཆང་དབང་ཤ་བ་རི། །ནཱ་རོའི་ཞབས་བཟང་བརྒྱུད་པར་བཅས། །ཁྱད་པར་ནགས་ཀྱི་རིན་ཆེན་གྱི། །སྤྱན་སྔར་ཁས་བླངས་དམ་བཅས་པའི། །མནའ་ཆད་གཉན་པོ་སྙན་སྒྲོག་ན། །མ་ལྟར་བྱམས་པའི་ཡིད་ཀྱིས་དགོངས། །སྲིང་ལྟར་བརྩེ་བའི་ཡིད་ཀྱིས་སོམས། །མཛའ་མོ་བཞིན་ཏུ་འདོད་དགུ་སྒྲུབས། །བྲན་མོ་བཞིན་དུ་ལས་གྱིས་ཤིག

།མ་ཐོགས་གསང་བའི་ཞལ་སྟོན་ལ༑ ༑ཅི་བགྱིའི་ལས་ལ་ས་མ་ཡ། ཧཱུྂ་བྷྱོཿཨོཾ་ཨེ་ཨཱ་ར་ལི་ཧྲིཾ་ཛཿ ཞེས་དམ་ལ་བཞག་པས་དམ་ཚིག་རྗེས་སུ་དྲན་ནས་བདག་ཡིད་རྩེ་གཅིག་ཏུ་དུང་དུང་བ་དང་བཅས་ལུས་འདུད་ཅིང་ཞལ་བསྟན་ནས། ཀིཾ་ཀ་ར་མི་ཞེས་གཙོ་འཁོར་ཐམས་ཅད་ཀྱིས་མགྲིན་གཅིག་ཏུ་བརྗོད་པར་གྱུར། ཞེས་མོས་ལ་མཆོད་པ་ནི། བྷྱོཿ གདུག་པ་རྣམས་ནི་བསྒྲལ་བ་ཡི། །ཁྲག་ཆེན་པོ་དང་སྦྱར་བའི་སྨན༑ ༑དམ་ཚིག་མཆོག་གི་ཨརྒྷཾ་འདི། །འཐུང་ལ་གསང་བའི་ཞལ་སྟོན་ཅིག །ཨོཾ་དྷཱུ་མཱངྒཱ་རི་དེ་ཝཱི་ས་པ་རི་ཝཱ་ར་བྷྱོ་ཨརྒྷཾ་པྲ་ཏཱིཙྪ་སྭཱ་ཧཱ། དེ་བཞིན་དུ་རྐང་པ་ཀུན་ལ་སྦྱར། ཁུ་བ་ཆུ་སེར་བཅས་པ་ཡི༑ ༑དམ་ཚིག་མཆོག་གི་ཞབས་བསིལ་འདིས། །ཁྲུས་ལ་གསང་བའི་ཞལ་སྟོན་ཅིག །ཨོཾ་དྷཱུ་མཱངྒཱ་རི་དེ་ཝཱི་ས་པ་རི་ཝཱ་ར་བྷྱོ་པཱ་དྱཾ་པྲ་ཏཱིཙྪ་སྭཱ་ཧཱ། ཙིཏྟ་རྒལ་ཚིགས་ཕྲེང་བར་བཅས། །དམ་ཚིག་མཆོག་གི་མེ་ཏོག་འདི། །བཟུང་ལ་གསང་བའི་ཞལ་སྟོན་ཅིག །ཨོཾ་དྷཱུ་མཱངྒཱ་རི་དེ་ཝཱི་ས་པ་རི་ཝཱ་ར་བྷྱོ་པུཥྤཾ་པྲ་ཏཱིཙྪ་སྭཱ་ཧཱ། ཤ་ཆེན་བདུད་རྩི་ལྔར་བཅས་པའི། །དམ་ཚིག་མཆོག་གི་བདུག་སྤོས་འདི། །སྣོམ་ལ་གསང་བའི་ཞལ་སྟོན་ཅིག ༌།ཨོཾ་དྷཱུ་མཱངྒཱ་རི་དེ་ཝཱི་ས་པ་རི་ཝཱ་ར་བྷྱོ་དྷཱུ་པཾ་པྲ་ཏཱིཙྪ་སྭཱ་ཧཱ། ཞུན་ཆེན་གྱིས་སྦར་སྒྲོན་མེ་ཤིང༌། །དམ་ཚིག་མཆོག་གི་སྣང་གསལ་འདིར༑ ༑ལྟོས་ལ་གསང་བའི་ཞལ་སྟོན་ཅིག །ཨོཾ་དྷཱུ་མཱངྒཱ་རེི་དེ་ཝཱི་ས་པ་རི་ཝཱ་ར་བྷྱོ་དཱི་པཾ་པྲ་ཏཱིཙྪ་སྭཱ་ཧཱ། ཞག་ཆེན་དྲག་པོའི་སྨན་སྦྱར་འདི། །དམ་ཚིག་མཆོག་གི་དྲི་ཆབ་འདི། །བྱུག་ལ་གསང་བའི་ཞལ་སྟོན་ཅིག ་༌།ཨོཾ་དྷཱུ་མཱངྒཱ་རི་དེ་ཝཱི་ས་པ་རི་ཝཱ་ར་བྷྱོ་གནྡྷེ་པྲ་ཏཱིཙྪ་སྭཱ་ཧཱ། བཟའ་བཅའ་ལྷག་མའི་ཕ་འབབ་བཅས། །དམ་ཚིག་མཆོག་གི་ཞལ་ཟས་འདི། །གསོལ་ལ་གསང་བའི་ཞལ་སྟོན་ཅིག ་༌།ཨོཾ་དྷཱུ་མཱངྒཱ་རི་དེ་ཝཱི་ས་པ་རི་ཝཱ་ར་བྷྱོ་ནཻ་ཝི་དྱཾ་པྲ་ཏཱིཙྪ་སྭཱ་ཧཱ། རྐང་གླིང་ཐོད་རྔ་ཅང་ཏེའུ་སོགས། །དམ་ཚིག་མཆོག་གི་རོལ་མོ་འདི། །གསན་ལ་གསང་བའི་ཞལ་སྟོན་ཅིག

༑ཨོཾ་དྷཱུ་མཱངྒཱ་རི་དེ་ཝཱི་ས་པ་རི་ཝཱ་ར་བྷྱོ་ཤཔད་པྲ་ཏཱིཙྪ་སྭཱ་ཧཱ། ཞེས་མཆོད་ལ་བསྟོད་པ་ནི། མ་བྷྱོཿ རྒྱ་མཚོའི་ཀློང་ན་མེ་འབར་ཁྱོད། །མཚོ་རྣམས་སྐེམ་པར་ནུས་མ་སྟེ། །བུད་མེད་ཐམས་ཅད་ཞི་མཛད་ཕྱིར། །ལྷ་ཆེན་སྐུ་ཡི་ཕྱེད་དུ་བཞུགས། །རྫོང་དང་བཀའ་བཟློག་ནག་མོ་ཆེ། །ལྷ་དང་ལྷ་མིན་ཕྱག་བྱས་མ། །མི་ནད་གང་ཡིན་ཁྱོད་མིང་ཤེས། །དེ་ལ་འཇིགས་པ་མེད་པར་ཤོག ། གཤིན་རྗེའི་ལྕམ་མོ་བདུད་ཀྱི་ཡུམ། །འདོད་པ་ཁམས་ཀྱི་དབྱིངས་ཕྱུག་མ། །སངས་རྒྱས་བསྟན་པ་བསྲུང་བ་ཡི། །དཔལ་ལྡན་ལྷ་མོ་ཁྱོད་ལ་བསྟོད། །དངོས་གྲུབ་ཀུན་གྱི་གནས་ལ་གནས། །དམ་ཚིག་སྙིང་ལ་བརྣག་པའི་མ། །དབྱར་དམ་གཉན་པོ་དུས་ལ་བབ། །མ་ཐོགས་གསང་བའི་ཞལ་སྟོན་ཅིག །ཅེས་བསྟོད་ལ་བཟླས་པ་བྱ་བ་ནི། བདག་ཡི་དམ་དུ་གསལ་བའི་དང་མ་མོ་གཉིས་ཀའི་ཐུགས་ཀར་ཉི་མའི་གདན་ལ་ཧཱུྃ་མཐིང་ནག་རེ་རེའི་མཐར་རང་རང་གི་སྔགས་ཕྲེང་དམར་པོས་བསྐོར་བ་རང་གི་ཐུགས་ཀའི་ས་བོན་ལས་འོད་འཕྲོས་མ་མོའི་གསང་བར་ཞུགས་སྙིང་ཁའི་ཧཱུྂ་ལ་ཕོག་པས་ཐུགས་རྒྱུད་བསྐུལ། རང་དབང་མེད་པར་ཁོལ་མོའི་ཚུལ་དུ་དབང་དུ་འདུས་ཤིང་སྤྲོ་བ་དང་བཅས་པས་ཅི་བཅོལ་བའི་ལས་ཐམས་ཅད་བསྒྲུབ་པར་སྙིང་ཐག་པ་ནས་ཁས་བླངས་པར་གྱུར་ཅེས་མོས་ལ། ཨོཾ་ཧཱུྂ་ཤྲཱི་ཡ་དེ་ཝཱི་ཀཱ་ལཱི་ཀཱ་ལཱི་མ་ཧཱ་ཀཱ་ལཱི་ཧཱུྂ་བྷྱོ་ཛཿ ཞེས་སྙིང་པོ་འབྲུ་བདུན་པ་དང༌། ཨོཾ་དྷཱུ་མཱངྒཱ་རི་ཡེ་ཧཱུྂ་སྭཱ་ཧཱ། ཞེས་པའི་སྲོག་སྔགས་ཉེ་སྙིང་འབྲུ་དགུ་པ་རྩེ་གཅིག་ཏུ་བཟླ་བར་བྱའོ། །རོལ་མོ་སྦིར་ཞིང༌། ཨོཾ་བཛྲ་ཨ་མྲྀ་ཏས་བསངས། ཨོཾ་སྭ་བྷཱ་ཝས་སྦྱངས། བཟླས་པས་སྐྱོ་ན་ཐུན་མཚམས་སུ་གཏོར་མ་འབུལ་ཞིང་བསྟོད་པ་བྱ་བ་ནི། གཏོར་མ་ལ་སྨན་རཀ་བྲན་ཏེ། ཨོཾ་ཨཱཿཔཉྩ་ཌཱ་ཀི་ནཱི་ཨཉྫི་ན་ཀུ་ལནྡྷ་རི་ཧཱུྂ། ཨོཾ་ཨཱཿཧ་ར་སིདྡྷི་ཧཱུྂ། ཞེས་འཁོར་གྱི་སྙིང་པོ་ཡང་ཅི་རིགས་པར་བཟླའོ། །སྟོང་པའི་ངང་ལས་ཨ་ཡིག་ལས་བྱུང་བའི་ཐོད་པ་དུམ་བུ་གཅིག་པའི་ནང་དུ་གཏོར་མ་དགྲ་བགེགས་ཀྱི་ཤ་ཁྲག་བདུད་རྩིའི་རྒྱ་མཚོ་ཆེན་པོར་གྱུར་པར་དམིགས་ལ།

ཨོཾ་ཨཱཿཧཱུྂ། གསུམ་གྱིས་བྱིན་གྱིས་བརླབས། ཧ་ཧོཿཧྲཱིཿ གསུམ་བརྗོད་ལ། གཏོར་མགྲོན་སྤྱན་འདྲེན་པ་ནི། བྷྱོཿ སྲིད་གསུམ་དབང་བསྒྱུར་མངག་གཞུག་ལ། །སུམ་ཅུ་རྩ་གཉིས་མཁའ་འགྲོའི་གཙོ། །འབུམ་སྡེའི་ཚོགས་བཅས་དམ་ཚིག་ཅན། །མཆོད་སྦྱིན་ཆེན་པོའི་གནས་སུ་ཕེཾ། །ཞེས་བརྗོད་ལ་བདུད་རྩི་རང་གི་ཁར་བཏུངས་ལ་གཏོར་མར་ཁ་ཕྲུ་བཏབ་ནས། ཨོཾ་སུ་བཾ་ཤུདྡྷེ་དྷརྨ་ཧཱུྂ་ཧཱུྂ་པཱ་ཨཱ་ཨཾ་ཨཱཿསྭཱ་ཧཱ། ཨོཾ་ཕེ་ལ་ཕུུ་ལི་མ་ཧཱ་ཕུུ་ལེ་ཕུ་ལེ་ཕོ་སྭཱ་ཧཱ། ཞེས་ཧོ་པིཎྜའི་སྔགས་བརྗོད་ཅིང༌། སླར་ཡང་གཙོ་མོའི་ལྗགས་རྡོ་རྗེ་རྩེ་གཅིག་པའི་རྣམ་པ་ཅན་གྱི་རྩེ་མོར་རཾ་ཡིག་གིས་མཚན་པའི་འོད་ཀྱིས་མཆོད་སྦྱིན་དྲངས་ཏེ་གསོལ་བས། རོ་ལ་སོགས་པའི་ཟག་པ་མེད་པའི་འདོད་ཡོན་གྱི་འཁོར་ལོས་རྡོ་རྗེའི་སྐྱེ་མཆེད་ཀྱི་སྒོ་ཐམས་ཅད་ནས་བདེ་བ་ཆེན་པོའི་ངོ་བོར་ཚིམས་པར་སྟོབས་པར་གྱུར། ཨོཾ་ཀུ་རུ་ཀུ་རུ་བརྟ་ལི་བརྟ་ལི་མ་ཧཱ་བརྟ་ལི་སིདྡྷི་མུ་ནི་ཤྨ་ཤཱ་ན་བཱ་ས་ནཱི་པྲེ་ཏ་མུ་ཁི་ཙཎྜ་ཀ་ར་ལི་རུ་དྷཱི་ར་པྲྀ་ཡ་ས་མ་ཡ་རཀྵི་ཏ་ཡོ་གཱམྦ་རི་ཀི་ལི་རཱ་ཝེ་སེ་ཏྲི་བ་ན་མ་དྷྱེ་བྷུཉྫ་ཧ་བྷཀྵ་ཧ་ཛི་གྷྲ་ཧ་ས་ཧ་ག་ཎ་དུ་ཏེ་དྷཱུ་མཱངྒཱ་རི་ཙཎྜ་ཀ་རཱ་ལི་ཏིཥྛ་ཀུ་རུ་ཧཱུྂ་གྲྀཧྞ་གྲྀཧྞ་སརྦ་དུཥྚཱཾ་བྷཀྵ་ཕུཾ་ཕེཾ་ཕོཾ་ཕིཾ་ཕཊ་སྭཱ་ཧཱ། ཞེས་ལན་གསུམ་བརྗོད་ཅིང་རོལ་མོ་དྲག་ཏུ་བསྒྲགས་ནས་གཏོར་མ་ཕུལ་ལ། སླར་ཡང༌། དེ་བོད་སྐད་དུ། ཨོཾ་ཀུ་རུ་ཀུ་རུ་བརྟ་ལི་བརྟ་ལི་མ་ཧཱ་བརྟ་ལི། དུར་ཁྲོད་བདག་མོ་དངོས་གྲུབ་ཞལ། །གཏུམ་མོ་གཙིགས་བྱེད་ཡི་དྭགས་གདོང༌། །དམ་ཚིག་སྲུང་མ་ཁྲག་དགའ་མོ། །ཀི་ལི་སྒྲ་སྒྲོག་སྦྱོར་ཟིན་མ། །དུར་ཁྲོད་རོ་ཡི་ཚལ་དབུས་སུ། །གཏུམ་བྱེད་དུད་པའི་སོལ་བ་མ། །ཚོགས་དང་ཕོ་ཉར་བཅས་པ་རུ། །ཟོ་ཞིག་འཐུངས་ཤིག་ཚིམ་པ་རུ༑ ༑རང་གི་གནས་ལ་གནས་གྱིས་ཧཱུྂ། །གདུག་པ་ཅན་རྣམས་ཐམས་ཅད་ཟུང༌། །བཟུང་ལ་བཟའ་ཞིང་ལོངས་སྤྱོད་ཅིག

།ཕུཾ་ཕེཾ་ཕོཾ་ཕིཾ་ཕཊ་སྭཱ་ཧཱ། ཨོཾ་ཨཱཿཔཉྩ་ཌཱ་ཀི་ནཱི་ཨཉྫི་ན་ཀུ་ལནྡྷ་རི་ཧཱུྂ། ཨོཾ་ཨཱཿཧ་ར་སིདྡྷི་ཧཱུྂ་ས་པ་རི་ཝཱ་ར་བྷྱཿཔུཥྤ་མཱ་ལཱ། དྷཱུ་པཾ། དཱི་པཾ། ་གནྡྷེ། ཨི་མཾ་བ་ལིཾ་ག་ཎ་ཙཀྲ་པཉྩ་ཁཱ་ཧི་ཁཱ་ཧི་པ་ཏྲི་པུ་ཏྲ་མ་མ་ས་པ་རི་ཝཱ་ར་ཤནྟིཾ་པུཥྚིཾ་རཀྵ་ཝ་ར་ཎ་གུཔྟ་སརྦ་ཀརྨ་ཀུརྦནྟུ་གུ་རུ་ཨཱ་ཛྙཱ་པ་ཡ་ཏེ་སྭཱ་ཧཱ། ཨོཾ་ས་པ་རི་ཝཱ་རཨི་མཾ་བ་ལིང་ཁ་ཁ་ཁཱ་ཧི་ཁ་ཧཱི། ཞེས་ཕུལ་ནས་ཕྲིན་ལས་བཅོལ་བ་ནི། བྷྱོཿ དཔལ་ལྡན་ལྷ་མོ་དུད་པའི་སོལ་བ་མ་འཁོར་དང་བཅས་པས་གྲུབ་པའི་དབང་ཕྱུག་ཤྲཱི་བ་ན་རཏྣའི་ཞབས་བརྒྱུད་པ་དང་བཅས་པའི་སྤྱན་སྔར་ཇི་ལྟར་ཁས་བླངས་དམ་བཅའ་རྗེས་སུ་དྲན་པར་དགོངས་ལ། རྣལ་འབྱོར་པ་བདག་སེམས་ཅན་གྱི་དོན་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་བསྒྲུབ་པར་མི་འབྲལ་བའི་གྲོགས། དམ་ཅན་གྱི་སྲུང་མས་ཅི་བགྱི་བའི་བྲན་བཀའ་སྡོད་ཀྱི་གཙོ་མོ་གྱིས་ཤིག །གྲུབ་པའི་མཚན་མ་མྱུར་དུ་སྟོན་ཅིག །ནམ་དངོས་གྲུབ་ཀྱི་མཚན་མ་ངེས་པ་དེའི་ཚེ། བདུད་རྩི་དམ་ཚིག་ཆེན་པོའི་གསང་བ་འདི་དང་མཐུན་རྫས་དང་བཅས་པའི་གཏོར་མ་འདི་ཁྱེད་འཁོར་དང་བཅས་པར་སྟོབ་པས་ཚིམ་ཞིང་དགྱེས་པར་བྱའོ། །སེམས་ཅན་སྒྲོལ་མཛད་སྦྱོར་བའི་བདག་མོ་ཁྱོད་ལ་འདུད། །བསྐལ་མང་སེམས་ཅན་བརྒལ་བར་མཛད་མ་ཁྱོད་ལ་འདུད། །གཅིག་པུའི་བདག་ཉིད་ངེས་འགྱུར་བདག་མེད་མ་ལ་འདུད། །ཀུན་བདག་གཅིག་པའི་རང་བཞིན་མ་ལ་བདག་འདུད་དོ། །ཞེས་གཏོར་མ་ཕུལ་ལ་འདོད་པའི་དོན་ལ་གསོལ་བ་བཏབ། དེ་ནས་བསྟོད་པ་རྒྱས་པར་བྱ་བ་ནི། ཧཱུྂ་བྷྱོ་ཧཱུྂ་༌། དཔལ་ལྡན་མཆོག་ཏུ་བདེ་ཆེན་ཧེ་རུ་ཀཿ །སྒྱུ་མའི་དབྱིངས་ཀྱི་མ་མོར་རྗེས་ཆགས་པའི། །གར་དགུའི་ཆོ་འཕྲུལ་ཅི་ཡང་འཆར་བ་ལ། །སྲིད་གསུམ་དབང་བསྒྱུར་དཔལ་ལྡན་ལྷ་མོར་འདུད། །གསང་ཆེན་ཆོས་དབྱིངས་སྲིད་པའི་མེ་འབར་བས། །མ་རིག་བདུད་ཚོགས་བསྲེག་པ་ལས་བཞེངས་མ། །ཡུམ་གཅིག་གཏུམ་ཆེན་དུད་པའི་སོལ་བ་ཅན། །རྡོ་རྗེ་འདོད་དབང་མ་ལ་བདག་བསྟོད་དོ། །བསྐལ་པའི་མེ་རླུང་དམར་ནག་འབར་བའི་ཀློང༌། །དམར་ཆེན་རཀྟའི་རྒྱ་མཚོ་འཁྲུགས་པའི་དབུས། །བམ་ཆེན་ཀེང་རུས་བརྩེགས་པའི་ཁྲི་སྟེང་དུ། །པད་ཉིར་གཡོན་བརྐྱངས་རོལ་པས་བཞེངས་ལ་བསྟོད༑ ༑དུད་ཁ་མུན་པའི་མདོག་ཅན་སྐེམ་ཤིང་སྦེག

།ཁྲག་གི་བཏུང་བ་ལ་དགའི་ཞལ་གདང་ཞིང༌། །ལྗགས་འདྲིལ་མཆེ་གཙིགས་ཉི་མ་ལྟར་འབར་བའི། །སྤྱན་གསུམ་སྡང་མིག་ཕྱོགས་བཅུར་གཟིགས་ལ་བསྟོད། །འཇིགས་པའི་དབུ་སྐྲ་རྡུལ་བྲལ་མེ་བཞིན་འབར། །ཐུར་དུ་འཕྱང་བའི་ནུ་མར་ཟླ་བ་གང༌། །ལྟེ་བར་འོད་སྟོང་འཆང་བ་ནམ་མཁའི་སྐུ། །ཁྲོ་གཉེར་དུས་མཐའི་སྤྲིན་འཁྲུགས་མ་ལ་བསྟོད། །འཕྱར་བས་བདུད་དགྲའི་ལྟོ་འདྲལ་རལ་གྲི་གཡས། །ཉམས་པའི་སྙིང་ཁྲག་གིས་བཀང་བྷན་དམར་གཡོན། །འདོད་ཆགས་ཐུན་མཚམས་དར་དམར་སྨད་དཀྲིས་ཅན༑ ༑རི་རབ་འབུམ་སྙིལ་ཧཱུྂ་སྒྲ་སྒྲོགས་ལ་བསྟོད། །འགྱུར་མེད་ཕྱག་རྒྱ་རུས་པའི་རྒྱན་ཕྲེང་ཅན། །དུར་ཁྲོད་ཐལ་བས་འཛག་པའི་བསྙེངས་པ་འཕྲོག །གཤིན་རྗེ་བསད་པའི་སྒལ་ཚིགས་དོ་ཤལ་ཅན། །འབུམ་སྡེའི་བདག་མོ་དཔལ་འབར་མ་ལ་བསྟོད། །བརྒྱ་བྱིན་གྱིས་བསྟོད་གཤིན་རྗེའི་རྒྱལ་མོས་བཏུད། །ལྷ་དང་ལྷ་མིན་ཚོགས་ཀྱིས་ཕྱག་བྱས་མ། །དུར་ཁྲོད་རྒྱུ་ཞིང་ལྷག་མའི་དམ་ཚིག་རྩོད། །མ་མོ་གསང་བའི་མཁའ་འགྲོ་མ་ལ་བསྟོད། །བྷྱོཿ ཡེ་ཤེས་ལྔ་ལས་གྲུབ་པའི་ཕྱག་བརྙན་གཙོ། །ཨཉྫ་དྷ་རིའི་སྙེམས་པས་མཁའ་ལ་སྤྱོད། །དངོས་གྲུབ་ཀུན་སྩོལ་རྡོ་རྗེ་དམ་ཚིག་མ། །ཌཱ་ཀི་ཆེན་མོ་ལྔ་ལ་བདག་བསྟོད་དོ། །སུམ་ཅུ་རྩ་དྲུག་ཞིང་མཆོག་ན་པཱ་ལའི། །ཞིང་སྐྱོང་ཌཱ་ཀིའི་སྤྲུལ་པ་ཕྲ་མེན་མས། །ནགས་ཀྱི་རིན་ཆེན་རབ་མཆོད་ཕྲིན་ལས་སྒྲུབ། །ཧ་རི་སིདྡྷི་དམ་ཅན་མ་ལ་བསྟོད། །ཅེས་བསྟོད་བསྙེན་པ་བྱ། དགྲ་བགེགས་སོགས་ལ་དམིགས་པའི་གཏོར་མའི་དྲག་ལས་དང༌། ཟོར་ལས་མི་བྱེད་ན་གཏོར་མ་ལ་སྨན་རཀ་དང་བདུད་རྩི་བྲན་ཏེ་གཏོར་བསྔོས་རྒྱས་བསྡུས་སྐབས་དང་སྦྱར་བ་བྱས་ཏེ་གཏོར་འབུལ་ནི། བྷྱོཿ མ་གཡེལ་མཁའ་འགྲོ་འཁོར་བཅས་འབུམ་སྡེའི་ཚོགས། །སྔོན་གྱི་ཞལ་བཞེས་དམ་བཅའ་རྗེས་དགོངས་ལ། །བསྟན་པ་དེ་འཛིན་སྲུང་ཞིང་སྐྱོང་བ་དང༌། །འགྲོ་ཀུན་ནད་གདོན་འཚེ་དང་འཇིགས་ལས་སྐྱོབས།

།སྙིང་ནས་བསྙེན་པའི་རྣལ་འབྱོར་འཁོར་བཅས་ཀྱི། །ཕྱི་ནང་གསང་བའི་འགལ་རྐྱེན་ཀུན་ཞི་ཞིང༌། །ཕུན་ཚོགས་འདོད་དགུའི་འབྱོར་པ་རྒྱས་པ་དང༌། །ཡིད་ལ་བརྣགས་པའི་དོན་རྣམས་དབང་དུ་མཛོད། །ཀུན་ཏུ་ནད་རིམས་དགྲ་དང་བགེགས་ཚོགས་ཀྱིས། །གནོད་ཅིང་སྡང་བའི་བསམ་སྦྱོར་མ་ལུས་པ། །ཡུད་ཙམ་གྱིས་ནི་ཐལ་བར་བྱས་ནས་ཀྱང༌། །རྐྱེན་ངན་བྱང་ཆུབ་ལམ་དུ་བསྒྱུར་དུ་གསོལ། །འཕགས་མ་བདེ་ཆེན་འདོད་པའི་གསོ་མཛད་ཡུམ། །ཐུགས་རྗེས་སྙིགས་མའི་དུས་ལ་བརྩེར་དགོངས་མ། །ལྷག་བསམ་བརྟན་པོས་ཚེ་འདིར་དངོས་གྲུབ་མཆོག །དོན་དུ་གཉེར་བའི་བསམ་སྦྱོར་རྩེར་སོན་མཛོད། །ཅེས་བརྗོད་ཅིང་གཏོར་མ་གཙང་སར་ཕུལ་ནས་ལྷག་ཆད་ཁ་སྐོང་བ་དང༌། གཤེགས་སུ་གསོལ་བ་སོགས་འོག་ནས་འབྱུང་བ་ལྟར་གཏོར་མ་དྲག་ལས་དང༌། ཟོར་ལས་སོགས་དགྲ་བགེགས་ལ་དམིགས་པའི་དྲག་པོའི་མཐུ་སྒྲུབ་ཡིན་ན་གོང་གི་འདོད་གསོལ་འདིའི་རྗེས་སུ་སླར་གཏོར་མ་བསྒུལ་ནས། ཆུ་ཆང་དང་སྨན་རཀ་བྲན། དགུག་གཞུག་གསུམ་བྱས་ལ་ཐུགས་དམ་གནད་ལ་བསྐུལ་བ་ནི། རོལ་མོ་དྲག་ཏུ་བརྡུངས་ལ་འདི་སྐད་དོ། །ཧཱུྂ་བྷྱོཿ སྲིད་གསུམ་དུར་ཁྲོད་གནས་མཆོག་ནས། །ཁྲག་ཆེན་རྒྱ་མཚོ་འཁྱིལ་བའི་དབུས། །ཀེང་རུས་རི་རབ་འབར་བའི་སྟེང༌། །བམ་རོ་ཕོ་མོ་བསྣོལ་བའི་སྟེང༌། །མ་མོ་མཁའ་འགྲོའི་དེད་དཔོན་ཆེ། །མི་སྡུག་དུད་པའི་སོལ་བ་ཅན། །ནག་མོ་འབར་བའི་དུས་ལ་བབ། །རྡོ་རྗེ་འཆང་དབང་ཤ་ཝ་རི། །ནཱ་རོ་མར་རྔོག་བརྒྱུད་པར་བཅས། །ཁྱད་པར་ནགས་ཀྱི་རིན་ཆེན་གྱི། །སྤྱན་སྔར་ཁྱོད་ཀྱིས་ཁས་བླངས་པ། །སངས་རྒྱས་བསྟན་པ་སྲུང་བ་དང༌། །རྣལ་འབྱོར་སྒྲུབ་པོ་སྐྱོང་བ་དང༌། །དམ་ཉམས་དགྲ་བགེགས་སྒྲོལ་བར་བྱེད། །དེ་ལྟའི་ཁས་བླངས་དམ་བཅས་པའི། །ད་ལྟ་དགོངས་སམ་མ་མོའི་ཚོགས། །དམ་ལ་གནས་པའི་གྲོགས་མཛད་མ། །བསྟན་པ་སྲུང་བའི་མ་མོ་ཆེ། །སྒྲུབ་བརྒྱུད་བསྟན་སྲུང་མཐུ་རྩལ་ཅན། །རྣལ་འབྱོར་བདག་གི་བཀའ་སྲུང་མ། །སྔགས་འཆང་བདག་གི་དགྲ་ལྷ་མོ། །མ་མོ་དུད་པའི་སོལ་བ་མ། །ཐུགས་དམ་བསྐུལ་ལོ་ལས་མཛོད་ཅིག

།བྷྱོཿ ཨཉྫི་དྷ་རིའི་སྙེམས་པ་མོ། །མ་མོ་མཆེད་ལྔའི་དུས་ལ་བབ། །གསང་བ་མཁའ་འགྲོ་མཁའ་སྤྱོད་མ། །ཕྱག་བརྙན་ཚོགས་ཀྱི་དུས་ལ་བབ། །བྷྱོཿ ཞིང་སྐྱོང་ཌཱ་ཀི་ཀུན་གྱི་གཙོ། །ལས་མཛད་སྤྲུལ་པའི་ཕྲ་མེན་མ། །གཙོ་མོའི་བཀའ་སྡོད་དྲག་ཤུལ་ཅན། །ཧ་ར་སིདྡྷིའི་དུས་ལ་བབ། །བྷྱོཿ མ་མོ་འཁོར་དང་བཅས་པ་ཡི། །ཐུགས་དམ་གཉན་པོ་གནད་ནས་བསྐུལ། །མ་གཡེལ་དམ་ལས་མ་འདའ་བར། །བཅོལ་བའི་ལས་ཀྱི་དགྲ་བགེགས་རྣམས། །སོད་ཅིག་ཐུལ་ཞིག་ས་མ་ཡ། །ཞེས་ཐུགས་དམ་བསྐུལ་ལ། ཟན་གྱི་དགྲ་ལིང་དགྲའི་དྲི་མ་བསྲེས་པ་ཤ་ཁྲག་གིས་སྦགས་པ། གཏོར་ཆུང་མཐེབ་སྐྱུ་ཆང་བུ་དང་བཅས་པ་ཞིག་ལ་དགྲ་བོ་དགུག་གཞུག་མང་དུ་བྱས་པ་གྲི་དང་ཕུར་བུས་བསྒྲལ་ནས། དགྲ་བོའི་ཤ་ཁྲག་དངོས་སུ་བསམས་ཏེ་གཏོར་མ་ལ་བྲན་ཞིང་སྨན་རཀ་ཀྱང་བྲན་ལ། མ་མོ་འཁོར་བཅས་དགྲ་བོའི་ཡུལ་དུ་འགྲོ་བའི་ལམ་དུ་ཆས་རྔན་གྱི་ཚུལ་དུ་འབུལ་བ་ནི། ཧཱུྂ་བྷྱོཿ མ་མོ་ལས་མཛད་འཁོར་དང་བཅས། །དྲང་སྲོང་ཁྲོས་པའི་ཞལ་གདང་ཞིང༌། །ལྗགས་འདྲིལ་མཆེ་གཙིགས་རྔམ་ཚུལ་གྱིས། །དགྲ་བགེགས་ཤ་ལ་ཁ་རཾ་ཁཱའ་ཧི། །དགྲ་བགེགས་ཁྲག་ལ་ཁ་རཾ་ཁཱ་ཧི། །དགྲ་བགེགས་རུས་པར་ཁ་རཾ་ཁཱ་ཧི། །དགྲ་བགེགས་སྙིང་ལ་ཁ་རཾ་ཁཱ་ཧི། །དགྲ་བགེགས་ཀླད་པར་ཁ་རཾ་ཁཱ་ཧི། །རྐང་དང་ཁུ་བར་ཁ་རཾ་ཁཱ་ཧི། །ཆུ་སེར་ལྤགས་པར་ཁ་རཾ་ཁཱ་ཧི། །ནང་ཁྲོལ་རྣམས་ལ་ཁ་རཾ་ཁཱ་ཧི། །དོན་སྙིང་རྣམས་ལ་ཁ་རཾ་ཁཱ་ཧི། །སྣོད་དྲུག་རྣམས་ལ་ཁ་རཾ་ཁཱ་ཧི། །རྒྱུས་པ་རྩ་ལ་ཁ་རཾ་ཁཱ་ཧི༑ ༑དུག་ལྔའི་ཕུང་པོར་ཁ་རཾ་ཁཱ་ཧི། །དགྲ་བོའི་ལས་ཚོགས་བཞེས་ནས་ཀྱང༌། །རྣལ་འབྱོར་ཤེས་པ་ཡེ་ཤེས་ལྔའི། །ངོ་བོ་ཉིད་དུ་འཚང་རྒྱ་བར། །ཡེ་ཤེས་མ་མོ་ཁྱོད་ཀྱིས་མཛོད། །ཨོཾ་མ་ཧཱ་ཀཱ་ལཱི་དེ་ཝཱི་ས་པ་རི་ཝཱ་ར་བྷྱཿ མ་ཧཱ་མཾ་ས། རཀྟ། ཙིཏྟ། གོ་རོ་ཙ་ན། བ་སུ་ཏ། བོ་དྷི་ཙིཏྟ་ལ་ཁཱ་རཾ་ཁ་ཧི། ཞེས་ཕུལ་ལ་གཏོར་མ་ཕྱིར་སྤགས་དཔལ་འབར་ཆང་དང་སྨན་རཀ་བྲན་ནས།

དགུག་གཞུག་གསུམ་བྱས་ལ་དྲག་ཏུ་བསྐུལ་བ་ནི། ཧཱུྂ་མ་བྷྱོཿ མ་མོ་དུད་པའི་སོལ་བ་མ། །ལས་མཛད་ཆེན་མོ་ལས་ལ་བྷྱོཿ །སྔགས་སྲུང་ཁྲོ་མོ་དྲག་ཤུལ་ཅན། །དབང་ཕྱུག་གཙོ་མོ་ལས་ལ་ཆོས། །འབར་མ་མི་བཟད་ཁྲོ་མོའི་གཙོ། །མ་ཧཱ་ཀཱ་ལཱ་ལ་སོགས་པའི། །ཆོས་སྐྱོང་ཐམས་ཅད་བྲན་དུ་འཁོར། །མཁའ་འགྲོ་ཐམས་ཅད་ལས་ལ་བསྐུལ། །ལྷ་སྲིན་སྡེ་བརྒྱད་འདུལ་ཞིང་རྒྱུག །དྲེགས་པའི་དམག་གིས་ས་གཞི་གང༌། །ཡེ་ཤེས་སྲུང་མའི་དམག་དཔུང་རྣམས། །ནམ་མཁའི་ཁམས་ནས་འབྲུག་ལྟར་སྒྲོག །ཁྲོ་བོ་ཁྲོ་མོའི་དམག་ཚོགས་ཀྱིས། །བར་སྣང་དབྱིངས་རྣམས་ཁྱབ་པར་ཉུལ། །ཀུན་གྱི་གཙོ་མོ་ཁྱོད་ཀྱིས་གྱིས། །མ་མོ་ཆེན་པོ་དགྲ་ལ་བྷྱོཿ །ཡེ་ཤེས་ལྷ་དམག་དགྲ་ལ་བྷྱོཿ །ཁྲོ་བོ་ཁྲོ་མོ་དགྲ་ལ་བྷྱོཿ །ལྷ་སྲིན་སྡེ་བརྒྱད་དགྲ་ལ་བྷྱོཿ །ཨཉྫ་མཆེད་ལྔ་དགྲ་ལ་བྷྱོཿ །ཧ་ར་སིདྡྷི་དགྲ་ལ་བྷྱོཿ །མ་མོ་འཁོར་བཅས་དགྲ་ལ་བྷྱོཿ །དགྲ་བགེགས་ལས་ངན་འདི་ཡིས་ནི། །སྔགས་འཆང་བདག་ལ་དོ་བསྡོས་ཤིང༌། །སྲུང་མ་ཁྱོད་ལ་ཕོད་བཙུགས་པས། །ད་ལྟ་དགྲ་བོའི་ཡུལ་དུ་རྒྱུགས། །དགྲ་གུར་ཁྱོད་ཀྱིས་ཕོ་བྲང་ཐོབ། །དགྲ་བོ་མི་ནོར་འཁོར་དང་བཅས། །ཡུལ་ཞིང་འཁོར་དང་བཅས་པ་རྣམས། །སྐད་ཅིག་ཉིད་ལ་བརླག་པར་མཛོད། །དམ་ཉམས་དགྲ་བོའི་ཙིཏྟ་དེ། །ད་ལྟ་ཉིད་དུ་ཁྱེར་ལ་ཤོག །དགྲ་བོའི་མགོ་ཆོད་ཀླད་པ་ཟོ། །རྟགས་དང་མཚན་མ་སྟོན་ལ་ཤོག །ཐོག་སེར་ཡམས་ནད་ཐན་དང་བདུད། །མི་རུང་ལྟས་ངན་སྣ་ཚོགས་པ། །དམ་ཉམས་སྡིག་ཅན་དགྲ་འདི་ལ། །མྱུར་དུ་ཕོབ་ཅིག་སྲུང་མའི་ཚོགས། །ཐུགས་དམ་དམ་ཚིག་ཐ་ཆད་སོགས། །མ་གཡེལ་མ་གཡེལ་མ་མོ་ཆེ། །དགྲ་བགེགས་བསྒྲལ་བའི་ཤ་ཁྲག་དང༌། །སྨན་རཀ་ལིང་གར་བཅས་པ་ཡི། །དམར་ཆེན་གཏོར་མ་འདི་བཞེས་ལ། །བདག་གི་བཅོལ་བའི་ཕྲིན་ལས་ཚོགས། །མྱུར་བ་ཉིད་དུ་འགྲུབ་པར་མཛོད། །ཅེས་གཏོར་མ་མ་མོ་འཁོར་དང་བཅས་པའི་དམག་ཚོགས་སུ་གྱུར་ནས་དགྲ་བོའི་ཡུལ་དུ་སོང་བ་དང༌།

དགྲ་བགེགས་ཀྱི་ཤ་ཟོས་ཁྲག་འཐུང་དགྲ་སྙིང་ཁྱེར་ནས་བདག་ལ་སྟེར་ཞིང༌། དགྲ་བོའི་ཡུལ་དུ་ཐན་དང་ལྟས་ངན་གྱི་དམག་ཚོགས་ཀྱིས་ཐོག་སེར་ནད་ཡམས་མ་ལུས་པ་ཕབ་སྟེ་དགྲ་བོ་འཁོར་བཅས་བརླག་པར་བསམ་ཞིང་གཏོར་མ་དགྲ་ཕྱོགས་སུ་འཕང༌། རྔ་བརྡུང་གཡབ་མོ་གདབ་རལ་པ་སྤྲུག །མ་མོའི་བྲིས་སྐུ་ཡོད་ན་བརྡབ། འོ་དོད་འབོད། དམོད་མོ་བྱ། བདེན་པ་བརྡར་ཞིང་ཐལ་མོ་བརྡབ། རང་མ་ཉེས་པའི་དཔང་གཟུ་དང་དགྲ་བོའི་ཉེས་པ་བསྒྲགས་ཤིང༌། སྡེ་བརྒྱད་ཀྱི་ཐེབས་དང་བསྟུན་ལ་གཏོར་མ་རྒྱག །དེའི་རྒྱབ་ཏུ་རང་གི་ཡི་དམ་གྱི་གཏོར་མ་ཡང་དཔུང་འབུལ་དུ་དགྲ་ཕྱོགས་སུ་རྒྱོབས། དེ་ལྟར་བྱས་པས་དགྲ་བོ་འཁོར་བཅས་ཁ་ཕུང་དུ་འགྲོ་བ་ངེས་སོ། །དེ་ནས་གཏོར་གཞོང་འོག་ཏུ་དགྲ་བགེགས་བཀུག་ལ་གཏོར་མནན་དང་རྟ་བྲོ་སོགས་སྤྱི་འགྲོ་ལྟར་བྱ། གཏོར་གཞོང་ཁ་རྒྱན་འབྲུ་སྣས་བཀང་བ་ནང་དུ་ཁྱེར་ནས་ལོག་སྟེ། མཆོད་པ་རྣམས་ཁ་བསོས་ལ་མཆོད་ཅིང་བསྟོད་ལ་ཡི་གེ་བརྒྱ་པ་བརྗོད་ཅིང༌། གཙོ་མོ་བདག་གི་མ་ཤེས་དང༌། །ཡོངས་སུ་མ་རྙེད་ནུས་མ་མཆིས། །ལྷག་དང་མ་ཚང་གྱུར་པ་དང༌། །དེ་ཀུན་ཁྱོད་ཀྱིས་བཟོད་མཛད་རིགས། །ཁྱོད་ཀྱིས་འགྲོ་བའི་དོན་ཀུན་མཛད། །ཇི་ལྟར་རྗེས་མཐུན་དངོས་གྲུབ་སྩོལ། །མ་མོ་གནས་སུ་གཤེགས་ནས་ཀྱང༌། །སྤྱན་འདྲེན་བགྱིས་ཚེ་མྱུར་དུ་བྱོན། །མ་མོ་འཁོར་དང་བཅས་པའི་དམ་ཚིག་པ་དང་ཡེ་ཤེས་པ་གཉིས་སུ་མེད་པའི་ངང་ནས་བྲིས་སྐུ་རྟེན་དང་བརྟེན་པར་བཅས་པ་ལ་ཐིམ་པར་གྱུར། ཨོཾ་མ་ཧཱ་ཀཱ་ལཱི་དེ་ཝཱི་ས་པ་རི་ཝཱ་ར་སུ་པྲ་ཏིཥྛ་བཛྲ་ཡེ་སྭཱ་ཧཱ། ཞེས་བརྗོད་ཅིང་དམིགས་མེད་ཀྱིས་རྒྱས་གདབ། བཀྲ་ཤིས་དང་བསྔོ་བ་སྨོན་ལམ་རྒྱས་པར་བྱའོ། །བཟོད་གསོལ་དང་གཤེགས་བསྡུ་རྣམས་ནུབ་ཐ་མ་ལ་མ་གཏོགས་གཞན་བྱ་བར་མི་རིགས་སོ། །འདི་དག་ནི་གཏོར་ཆོག་གི་རིམ་པ་སྟེ། འདིའི་བསྙེན་སྒྲུབ་དང་ལས་སྦྱོར་གྱི་རིམ་པ་རྣམས་ནི་ལོ་ཆེན་རྡོ་རྗེ་འཛིན་པ་རྒྱ་མཚོའིེ་སྡེས་མཛད་པའི་དུད་སོལ་གསང་སྒྲུབ་པཎ་ཆེན་ནགས་རིན་ལུགས་ཀྱི་སྒྲུབ་སྐོར་མཁའ་འགྲོ་གྲུབ་པའི་བཅུད་ལེན་ཞེས་བྱ་བ་དེའི་ནང་དུ་གཏོགས་པས་དེ་ཁོ་ན་ལྟར་བྱོས་ཤིག

།གཏོར་ཆོག་འདི་དང་ཞི་རྒྱས་ཀྱི་ལས་ཚོགས་སྒྲུབ་པར་བྱེད་པ་ལ། མ་མོ་འཇིག་རྟེན་པ་དང་ཡེ་ཤེས་ལུགས་སུ་བསྒྲུབ་པའི་བསྙེན་པ་ཚད་དུ་ཐེམས་ཤིང་དྲོད་ཚད་ཐོབ་པ་གལ་ཆེ། དེ་ལྟར་མིན་ན་འདི་ནི་གཉན་ཆ་ཆེས་དྲགས་པས་རང་ལ་རྒོལ་ཞིང་ཚེ་སྲོག་ལ་གཟན་པ་དང༌། བསྙེན་པ་ཚད་དུ་འཁྱོལ་ན་ནི་དུད་སོལ་མ་ལུགས་གཞན་ལས་པཎ་ཆེན་ལུགས་འདི་ཉེ་ཞིང་རྩལ་ཆེ་ལ་མཐུ་སྟོབས་ཆེ་བ་ཀུན་ལས་འགྲུབ་ཐག་ཉེ་ཞིང་ཁྱད་དུ་འཕགས་པ་ཡིན་ནོ། །འདི་དག་གི་ལག་ལེན་གྱི་སྐོར་ཞིབ་རྒྱས་མཐོང་བརྒྱུད་དང་ཞལ་རྒྱུན་ཁོ་ན་ལྟར་བྱའི། རང་བཟོ་བྱས་ན་མ་མོའི་བཀའ་ཆད་འོང་བར་ཐེ་ཚོམ་མེད་དོ། །དེ་ལྟར་དུད་སོལ་མའི་གཏོར་ཆོག་འདི་ཉིད་པཎ་ཆེན་ནགས་ཀྱི་རིན་ཆེན་ལུགས་ཐུན་མོང་མ་ཡིན་པ་མཁའ་འགྲོ་མྱོས་པའི་ང་རོ་ཞེས་བྱ་བ་ཤཱཀྱའི་བྷིཀྵུ་དྷརྨ་ཀིརྟིས་སྦྱར་བའོ།། །།