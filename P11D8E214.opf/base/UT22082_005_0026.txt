༄༅། །བླ་མ་ཞི་དྲག་གི་ལོ་རྒྱུས་ཤིན་ཏུ་བསྡུས་པ་བཞུགས་སོ།།

འཕགས་པ་བསྐལ་པ་བཟང་པོ་ལ་སོགས་པ་ནས་གསུངས་པ་ལྟར། །བསྐལ་པ་བཟང་པོ་འདི་ལ་སངས་རྒྱས་སྟོང་འབྱོན་པར་གསུངས་པ་ལས། བདག་ཅག་གི་སྟོན་པ་མཉམ་མེད་ཤཱཀྱའི་རྒྱལ་པོའི་བསྟན་པ་འདི་ལ་འདྲེན་པ་དེ་ཉིད་ཡོངས་སུ་མྱ་ངན་ལས་འདའ་བའི་ཚུལ་བསྟན་ནས་ལོ་བཅུ་གཉིས་ལོན་པ་ན། ཕྱོགས་བཅུའི་རྒྱལ་བ་ཐམས་ཅད་ཀྱི་མཛད་ཕྲིན་གཅིག་ཏུ་བསྡུས་པའི་རང་གཟུགས་ནི། ཆུ་བོ་ཆེན་པོ་སིནྡྷུ་རྒྱ་མཚོར་འབབ་པའི་མཚོ་གླིང་ཆེན་པོར་དྲི་མེད་པདྨའི་སྡོང་པོའི་སྦུབས་སུ་བརྫུས་ཏེ་མཆོག་གི་སྤྲུལ་པའི་སྐུར་བལྟམས་པའི་ཚུལ་མཛད་པ་ལ་མཚོ་སྐྱེས་རྡོ་རྗེ་ཞེས་གྲགས༑ དེ་ཉིད་རྒྱལ་པོ་ཨིནྡྲ་བྷཱུ་ཏིས་སྤྱན་དྲངས་ནས་སྲས་ཀྱི་སྐལ་བར་མཛད། སླར་ཁྲིམས་བཀྲལ་ཏེ། ཁྱིམ་ནས་ཁྱིམ་མེད་པར་ངེས་པར་འབྱུང་བའི་ཚུལ་གྱིས་སྡོམ་པ་གསུམ་ཡང་དག་པར་བཞེས་ཏེ། དུར་ཁྲོད་ཆེན་པོ་རྣམས་སུ་བརྟུལ་ཞུགས་ཀྱི་སྤྱོད་པས་རང་དོན་མཐར་ཕྱིན་པར་ཆོས་སྐུ་ཕུན༌།སུམ་ཚོགས་པ་མངོན་པར་བྱང་ཆུབ་པ་རྣམ་པ་ལྔས་འཚང་རྒྱ་བའི་ཚུལ་བསྟན་ནས་འཕགས་པའི་ཡུལ་དང༌། བྱེ་བྲག་ཡུལ་གྲུ་ཐ་དད་པ་རྣམས་སུ་ལོག་པར་འདྲེན་པའི་འཇིགས་ཚོགས་ཀྱི་ལྟ་བ་ལ་མངོན་པར་ཞེན་པ་རྣམས་ཡེ་ཤེས་རྡོ་རྗེས་བཅོམ་སྟེ་རྣམ་པར་དག་པའི་ལམ་དུ་བཙུད་པ་དང༌། བདག་ཅག་གི་སྟོན་པའི་བསྟན་པ་དམ་པ་འདིས་ཀྱང་ཉི་ཟླ་ལྟར་གསལ་བར་མཛད་པའི་རིམ་པ་ཆེས་མང་ལ། དེའི་ཚེ་འཕགས་པ་འཇམ་དཔལ་གྱི་སྤྲུལ་པ་བོད་ཆོས་སྐྱོང་བའི་རྒྱལ་པོ་ཁྲི་སྲོང་ལྡེའུ་བཙན་གྱིས་ཟན་ཡང་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་ཆེན་པོ་བཞེངས་པའི་ཚེ། ལྷ་འདྲེ་མ་རུངས་པ་རྣམས་ཀྱིས་ཐོ་འཚམ་པ་གང་གིས་ཀྱང་མ་ཐུལ་བའི་ཚེ། འཕགས་པའི་ཡུལ་གྱི་པཎ་གྲུབ་ཆེན་པོ་རྣམས་ཀྱི་གཙུག་གི་ནོར་བུ་གཅིག་པུར་གྱུར་པ་སློབ་དཔོན་ཆེན་པོ་པདྨ་འབྱུང་གནས་སྤྱན་དྲངས་པས་རྒྱལ་པོའི་དགོངས་པ་གྲུབ་ཅིང༌། བོད་ཡུལ་དུ་བདག་ཅག་གི་སྟོན་པའི་བསྟན་པ་ཆེས་ཆེར་གསལ་བར་མཛད།

སླར་པཎ་གྲུབ་གཞན་རྣམས་འཕགས་པའི་ཡུལ་སོགས་སུ་ལོག་ཀྱང༌། སློབ་དཔོན་ཆེན་པོ་འདིས་འཆིམས་ཕུ་སོགས་བོད་ཀྱི་སྒྲུབ་གནས་དཔག་ཏུ་མེད་པ་ཞབས་ཀྱིས་བཅགས༑ རྩོད་དུས་འདིར་ཆོས་ལྟར་བཅོས་པ་ལྟར་སྣང་བ་དག་གིས་འགྲོ་བ་བསླུ་བའི་ཚེ་སྨན་པར་དགོངས་ཏེ། རྒྱལ་བའི་གསུང་རབ་མདོ་སྔགས་ཀྱི་ཆོས་འཁྲུལ་པའི་དྲི་མ་མེད་པ་རྣམས་ཟབ་གཏེར་དུ་བགྲང་གིས་མི་ལང་བ་སྦས་ཏེ་ཕྱིས་འབྱུང་གི་ལས་དང་སྐལ་པར་ལྡན་པ་རྣམས་ཀྱི་དོན་དུ་སྨོན་ལམ་བཏབ། དེ་ནས་རྒྱལ་པོ་ཁྲི་སྲོང་ལྡེའུ་བཙན་མྱ་ངན་ལས་འདས་ནས་ལྷ་སྲས་མུ་ཏིག་བཙད་པོས་རྒྱལ་པོ་མཛད་པའི་ཚེ་སྐུ་དངོས་ཀྱི་གདུལ་བྱ་རྫོགས་ནས། ལྷོ་ནུབ་སྲིན་པོ་འདུལ་དུ་གཤེགས་པའི་ཚེའང་བོད་འབངས་ལ་ཐུགས་བརྩེ་བའི་ཕྱིར་ནངས་རེ་དགོང་རེ་དང༌། ཚེས་བཅུའི་ཚེ་ན་མཆོད་པ་ལ། ལས་དག་པའི་སྣང་ངོར་སྐུ་དངོས་དང༌། གདུལ་བྱ་དམན་པའི་ངོར་སྤྲུལ་པའི་སྐུ་དུ་མར་སྟོན་པར་གསུངས་ལ། དེ་དག་གི་བླ་མ་སྒྲུབ་པའི་ཐབས་དུ་མ་ཞིག་ཟབ་གཏེར་དུ་སྦས་པ་ལས། འདི་ནི་གཏེར་སྟོན་ཆེན་པོ་པདྨ་གླིང་པས་ཟབ་གཏེར་དུ་བཞེས་པའི་ལུགས་ལྟར་ཡིན་གྱི། གཞན་ཡང་སློབ་དཔོན་ཆེན་པོ་འདི་ནི་ཡོན་ཏན་གསུམ་གྱིས་བདག་ཅག་གི་སྟོན་པ་ལས་ལྷག་པའི་ཚུལ་དང༌། གངས་ཅན་གྱི་ལྗོངས་འདིར་བསྟན་པ་སྤེལ་བ་དང༌། འགྲོ་བའི་དོན་རྒྱ་ཆེན་པོ་ལེགས་པར་མཛད་པས་བོད་འབངས་རྣམས་ལ་བཀའ་དྲིན་གྱི་ཕུང་པོ་གཞལ་དུ་མེད་པ་ཁོ་ན་ཡིན་པའི་རྣམ་པར་ཐར་པ་རྣམས་ནི་པདྨ་བཀའ་ཡི་ཐང་ཡིག་ལ་སོགས་པར་ཆེས་ཆེར་རྒྱས་པར་གསུངས་པ་ལྟར་ཡིན་ལ། དེ་ལྟར་ལམ་ཐམས་ཅད་ཀྱི་སྙིང་པོ། དངོས་གྲུབ་ཐམས་ཅད་ཀྱི་འབྱུང་གནས། ཆོས་ཐམས་ཅད་ཀྱི་རྩ་བ་འབའ་ཞིག་ཏུ་གྱུར་པ་ནི་བླ་མ་ལ་གསོལ་བ་འདེབས་པ་ཁོ་ན་ཡིན་པ་རྒྱལ་བས་གསུངས་པའི་ཕྱིར། འདིར་བླ་མ་ཞི་བའི་གཏོར་དབང་གི་རིམ་པ་མདོར་བསྡུས་པའི་བརྒྱུད་པ་ནི། ཆོས་སྐུ་སྣང་བ་མཐའ་ཡས། ལོངས་སྐུ་སྤྱན་རས་གཟིགས་དབང་ཕྱུག

།སྤྲུལ་པའི་སྐུ་མཆོག་པདྨ་འབྱུང་གནས། མཁའ་འགྲོ་ཡེ་ཤེས་མཚོ་རྒྱལ། ལྷ་ལྕམ་པདྨ་གསལ། གཏེར་སྟོན་པདྨ་གླིང་པ། གྲུབ་ཆེན་ཚེ་འཕེལ་བཟང་པོ། རྒྱལ་བའི་དབང་པོ་རིན་ཆེན་ཕུན་ཚོགས་ཆོས་ཀྱི་རྒྱལ་པོ། སྙིགས་དུས་ཀྱི་འདྲེན་མཆོག་དྷརྨ་རཱ་ཛ་སམྤཱནྣ་མངྒ་ལ་ཤྲཱི་བྷ་དྲ། དེ་ཉིད་ཀྱི་དྲུང་དུ་བདག་ཆོས་ཀྱི་གྲགས་པས་མནོས་པའོ།། །། ༈ །ཡང་དྲག་དམར་ཉང་ལུགས་ཀྱི་ལོ་རྒྱུས་བསྡུས་པ་ནི། འཕགས་པ་འཇམ་དཔལ་དབྱངས་ཀྱི་རྣམ་འཕྲུལ་བོད་ཆོས་སྐྱོང་བའི་རྒྱལ་པོ་ཁྲི་སྲོང་ལྡེའུ་བཙན་གྱིས་རྒྱ་གར་འཕགས་པའི་ཡུལ་ནས་སློབ་དཔོན་ཆེན་པོ་པདྨ་སཾ་བྷ་ཝ་ལ་སོགས་པ་པཎ་གྲུབ་མང་པོ་སྤྱན་དྲངས༑ ཆོས་འཁོར་དཔལ་གྱི་བསམ་ཡས་བཞེངས་པའི་ཚེ་མངའ་གསོལ་རབ་གནས་རྣམས་གྲུབ་པར་མཛད་ནས་པཎ་གྲུབ་གཞན་རྣམས་རང་ཡུལ་དུ་ལོག །སློབ་དཔོན་ཆེན་པོ་དང་ཆོས་རྒྱལ་ཡོན་མཆོད་གདན་འཛོམ་པར་དཔལ་གྱི་བསམ་ཡས་ཉིད་དུ་བཞུགས་པའི་ཚེ། རྒྱལ་པོ་པེ་ཧར་ལུས་ངག་དུལ་ཡང་སེམས་མ་དུལ་བས་ཉིན་རེ་བཞིན་བཙུན་པའི་གཟུགས་ཀྱིས་སློབ་དཔོན་ལ། སློབ་དཔོན་ཆེན་པོ་ཐུགས་གང་ལ་བྲེད་ཅེས་ཞུས་པའི་ཚེ། སློབ་དཔོན་གྱིས། བདག་འཁོར་འདས་ཐམས་ཅད་མཉམ་པ་ཆེན་པོར་རྟོགས་པས་གང་ལའང་འཇིགས་པ་མེད་དོ། །ཞེས་གསུངས་ཀྱང་སྔ་མ་ལྟར་ཡང་ཡང་ཞུས་པས་ལན་གཅིག་གི་ཚེ། སློབ་དཔོན་གྱིས་བྲེ་མོའི་ཚུལ་དུ་ཁོ་བོ་ནི་སྡིག་པ་ལ་ཅུང་ཟད་འཇིགས་སོ། ཞེས་དགེ་སྡིག་གི་གོ་དོན་ལ་སྙེགས་ནས་གསུངས་པས། པེ་ཧར་གྱི་བློ་འཁྲུལ་པས་སྲོག་ཆགས་སྡིག་པ་ལ་བསམ་ནས། ཉིན་གཅིག་སློབ་དཔོན་བར་ཁང་གཡུ་ཞལ་དུ་བཞུགས་པའི་ཚེ། ས་གཡོ་བ་དང༌། གནམ་ས་འཁྲུགས་པ། འུར་སྡིག་གི་སྒྲ་འབྲུག་སྟོང་ལྡིར་བ་ལྟར་བྱུང་བས། སློབ་དཔོན་གྱིས་པེ་ཧར་གྱི་བར་གཅོད་དུ་མཁྱེན་ནས། གཙུག་ལག་ཁང་གི་དཀར་བུག་ནས་གཟིགས་པས་སྡིག་པ་ཤིན་ཏུ་ཆེ་ཞིང་འཇིགས་པ་ཁ་མིག་དགུ་རྭ་བཅོ་བརྒྱད་དང་ལྡན་པ་ཞིག་གིས་ཧས་པོ་རི་རྭ་སྤྲག་ཏུ་བཏེག་ནས་འོང་བ་གཟིགས་པས།

སློབ་དཔོན་དབང་དྲག་འབར་བའི་ཏིང་ངེ་འཛིན་གྱི་རོལ་བ་ཆེན་པོས་རི་རབ་དང་མཉམ་པའི་དྲག་པོ་མདོག་དམར་མེའི་ཕྲེང་བ་ཅན་གཡས་གསེར་གྱི་རྡོ་རྗེ་རྩེ་དགུ་པ་ཕྱར་བས་སྲིད་གསུམ་བརླག་པར་བྱེད་པ་ཞིག་གི་སྐུར་བཞེངས་ནས། པེ་ཧར་གྱི་རྣམ་ཤེས་གནས་སྤར་ཏེ་ཕྱོགས་བཅུའི་རྒྱལ་བ་ཐམས་ཅད་དྲག་པོ་ཕྲིན་ལས་ཀྱི་རོལ་པ་ཆེན་པོར་རྒྱལ་པོ་པེ་ཧར་གྱིས་བརྫུས་པའི་སྡིག་པ་དེ་ཉིད་བྱིན་གྱིས་བརླབས་ཏེ། སྡིག་པ་དེ་ཉིད་ཀྱི་མཇུག་མ་ནས་ཕྱག་གཡོན་པས་བཟུང་སྟེ་རྭ་སྤྲག་ཏུ་པེ་ཧར་བཅུག་པའི་མགོར་གཡས་པའི་རྡོ་རྗེས་བསྣུན་པར་བརྩམ་པ་ན། པེ་ཧར་གྱིས་རང་གི་སྲོག་སྙིང་མདོང་གསོལ་དུ་ཕུལ་ནས་ཁས་བླངས་དམ་བཅས་ཏེ་ཆོས་བྱེད་རྣམས་ཀྱི་སྲུང་མར་བསྐོས་སོ། །དེ་དག་གི་སྒྲུབ་སྐོར་རྣམས་མངའ་བདག་རྒྱལ་པོ་དང་མཚོ་རྒྱལ་ལ་གཏད་པས་མཚོ་རྒྱལ་གྱིས་ཐེབས་སུ་བཏབ་སྟེ། མངའ་བདག་གི་སྤྲུལ་བ་ཉང་རལ་པ་ཅན་གྱིས་འདོན་པར་སྨོན་ལམ་བཏབ་ནས་ཕྱི་རབས་ཀྱི་དོན་དུ་གཏེར་དུ་སྦས་སོ། །དེ་དག་གི་བརྒྱུད་པ་ནི། ཆོས་སྐུ་སྣང་བ་མཐའ་ཡས། ལོངས་སྐུ་སྤྱན་རས་གཟིགས་དབང༌། སྤྲུལ་སྐུ་པདྨ་འབྱུང་གནས། མཁའ་འགྲོ་ཡེ་ཤེས་མཚོ་རྒྱལ། ཆོས་རྒྱལ་ཁྲི་སྲོང་ལྡེའུ་བཙན། གཏེར་སྟོན་མངའ་བདག་ཉང་རལ། སྲས་མི་བསྐྱོད་རྡོ་རྗེ། གྲུབ་ཐོབ་མེ་ལོང་རས་པ། བླ་མ་སངས་རྒྱས་བཀྲ་ཤིས། བླ་མ་དཀོན་མཆོག་བཤེས་གཉེན། རྟོགས་ལྡན་ཀུན་དགའ་གཞོན་ནུ། མཁས་གྲུབ་བྱམས་པ་རྒྱལ་མཚན། སྤྲུལ་སྐུ་ཡོན་ཏན་བཀྲ་ཤིས། རྒྱལ་སྲས་ཀུན་དགའ་འོ་མ། སྔགས་འཆང་ཟླ་བ་འོད་ཟེར། བླ་མ་དགའ་བའི་མཚན་ཅན། རྗེ་བཙུན་གནམ་ལྕགས་མེ་འབར། རྒྱལ་དབང་ཆོས་རྒྱལ་ཕུན་ཚོགས། །དེས་བདག་ཆོས་ཀྱི་གྲགས་པ་ལ་སྩལ་བའོ། །ཞེས་པ་ནི་གུ་རུ་ཞི་དྲག་གི་ལོ་རྒྱུས་བསྡུས་པ་འདི་ཡང་བློ་དམན་འགའ་ཞིག་གི་དོན་དུ། འབྲི་གུང་པ་ཆོས་ཀྱི་གྲགས་པས་བྲིས་པའོ།། །།མངྒ་ལཾ།།