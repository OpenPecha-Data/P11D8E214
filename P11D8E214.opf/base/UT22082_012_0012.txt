༄༅། །བཤད་རྒྱུད་ཁྲི་དྲུག་སྟོང་པར་གསུངས་པའི་རྡོ་རྗེ་འཇིགས་བྱེད་ཀྱི་རྫོགས་རིམ་རྣལ་འབྱོར་རྣམ་གསུམ་ཞེས་བྱ་བ་བཞུགས་སོ།། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་གསང་བའི་ཡེ་ཤེས། འཇམ་དཔལ་གཤིན་རྗེ་ནག་པོ་གསང་བའི་དེ་ཁོ་ན་ཉིད་ཀྱི་སྙིང་པོ། འཁྲུལ་འཁོར་རིན་པོ་ཆེའི་རྒྱལ་མཚན་འཕྲུལ་གྱི་མེ་ལོང་ཁྲི་དྲུག་སྟོང་ཞེས་བྱ་བ་རྒྱུད་ཀྱི་རྒྱལ་པོ་ཆེན་པོ་ལས་རྡོ་རྗེ་འཇིགས་བྱེད་གསུངས་པའི་སྐབས་ལས་ལེའུ་བརྒྱད་བརྒྱ་པ་དེ་ཁོ་ན་ཉིད་ཀྱི་སྦྱོར་བའི་ལེའུ་ཞེས་བྱ་བར་གསུངས་པའི་རྫོགས་རིམ་རྣལ་འབྱོར་རྣམ་གསུམ་ཞེས་བྱ་བ། བླ་མ་དང་མགོན་པོ་འཇམ་དཔལ་དབྱངས་ལ་ཕྱག་འཚལ་ལོ། །གཏི་མུག་བུད་ཤིང་འོད་གསལ་མེ་ཡིས་གདོད་ནས་བསྲེགས་ཀྱང་མ་ཧེའི་ཞལ་ཅན་རྭ་རྣོན་གདེངས། །ཞེ་སྡང་མེ་དཔུང་བྱམས་པའི་ཆུ་ཡིས་བཅིལ་བར་བྱས་ཀྱང་མཚོན་ཆ་སྣ་ཚོགས་ཕྱག་གཉིས་བསྣམས། །འདོད་ཆགས་རྒྱ་མཚོ་བདེ་ཆེན་བསྐལ་མེས་རྣམ་པར་བསྐམས་ཀྱང་མཚན་མ་དམར་པོ་སྲིད་རྩེར་བསྒྲེངས། །དངོས་པོ་མཚན་མ་རྩད་ནས་སྤངས་ཀྱང་རྫུ་འཕྲུལ་གར་མཁན་ཁྱོད་ཞབས་འདུད། །འདིར་རྫོགས་པའི་རིམ་པ་ཉམས་སུ་བླང་བ་ལ་གསུམ། སྔོན་འགྲོ་དང༌། དངོས་གཞི། རྗེས་སོ། །དང་པོ་སྔོན་འགྲོ་ལ། ཐུན་མོང་མ་ཡིན་པའི་དམིགས་རིམ་གྱིས་རྒྱུད་སྦྱང་བ་ནི་ཁོ་བོའི་བགྱིས་པའི་ཡང་ཟློག་མེའི་སྤུ་གྲིའི་རྫོགས་རིམ་རྡོ་རྗེ་བཞིའི་རྣལ་འབྱོར་རམ༑ དབང་བཞིའི་རྣལ་འབྱོར་དུ་བཤད་པ་ལྟར་ཉམས་སུ་བླང་ངོ༌། །གཉིས་པ་དངོས་གཞི་ལ་གཉིས། རྣལ་འབྱོར་སྔ་མ་གསུམ་དང་ཕྱི་མ་གསུམ་མོ༑ ༑དང་པོ་རྣལ་འབྱོར་སྔ་མ་གསུམ་ལ། རྒྱ་ཆེ་བའི་རྣལ་འབྱོར། ཟབ་པའི་རྣལ་འབྱོར། ཟུང་འཇུག་གི་རྣལ་འབྱོར་རོ། །དང་པོ་རྒྱ་ཆེ་བའི་རྣལ་འབྱོར་ནི། རང་ཉིད་རྡོ་རྗེ་འཇིགས་བྱེད་ཞལ་ཕྱག་ཡོངས་རྫོགས་ཚད་མེད་བཞི་ནས། དུར་ཁྲོད་དཀྱིལ་འཁོར་གྱི་དབུས་ན་བཞུགས། ཞེས་པའི་ལས་བྱང་བདུད་བཞིའི་གཡུལ་ལས་རྣམ་པར་རྒྱལ་བ་ལྟར་གསལ་བཏབ།

དེ་ལྟར་བདག་དམ་ཚིག་སེམས་དཔར་གསལ་བའི་ཐུགས་ཀར་ཉི་མའི་དཀྱིལ་འཁོར་འོད་འབར་བའི་དབུས་སུ་ཡ་ཡིག་ནག་པོ་ཁོག་སྟོང་གི་ནང་དུ། ཡེ་ཤེས་སེམས་དཔའ་གསེར་མདོག་པོད་རལ་ཐོགས་པ་དར་དང་རིན་པོ་ཆེས་བརྒྱན་ཅིང་རྡོར་སྐྱིལ་གྱིས་བཞུགས་པའི་ཐུགས་ཀར་ཧཱུྂ་མཐིང་ནག་ལ་སྔགས་ཕྲེང་དྲུག་ཀའམ་གང་རུང་གིས་བསྐོར་བར་དམིགས། སྒྲུབ་པོ་རླུང་ཁྲག་ཤས་ཆེ་ན་ཧཱུྂ་དེ་དཀར་དམར་དུ་བསམ། དེ་ལྟར་གསལ་བ་རླུང་བུམ་པ་ཅན་དྲུག་བཟུང་ལ་དེའི་རིང་སེམས་མ་ཡེང་བར་དེ་རྣམས་ལ་སེམས་གཏད་ལ་བསྒོམ། སླར་དེ་རྣམས་ལས་འོད་ཟེར་འཕྲོས་པས་བདག་ལུས་དམ་ཚིག་སེམས་དཔའི་སྐུའི་ནང་ཁེངས། སླར་ཧཱུྂ་དེ་ལས་ཧཱུྂ་ཡིག་ཆེན་པོ་སྤྲོས་ལ་སེམས་གཏད། དེ་ལ་སེམས་བརྟན་པར་གྱུར་ནས་ཧཱུྂ་རྣམས་ལས་སྔགས་ཕྲེང་མང་པོ་སྤྲོས་ལ་སེམས་བཟུང༌། དེ་ལ་སེམས་ཟིན་ནས་ཕྱིའི་ཉི་མ་དང་ཡ་ཡིག་སེམས་དང་དམ་ཚིག་སེམས་དཔའ་རྣམས་ལ་སྔར་བཞིན་སྤྲོས་ལ་རིམ་བཞིན་སེམས་བཟུང༌། དེ་ལྟར་སེམས་གར་གཏད་དུ་མ་ཡེང་བར་མ་བརྟན་གྱི་བར་དུ་འབད་དོ། །དེ་ལ་བརྟན་ནས་དེ་རྣམས་ལས་འོད་འཕྲོས་པས་ཕྱིའི་འཇིག་རྟེན་ཐམས་ཅད་གཞལ་ཡས་ཁང་དུ་སྤྲོས་ལ་སེམས་བཟུང༌། དེ་ནས་ནང་བཅུད་སེམས་ཅན་ཐམས་ཅད་རྡོ་རྗེ་འཇིགས་བྱེད་དུ་སྤྲོས་ལ་སེམས་བཟུང༌། དེ་ལྟར་སེམས་བཟུང་བས་ཡུལ་སྣང་གང་ལ་སེམས་བཟུང་བ། དེ་ལས་མི་འཕྲོ་བར་ངེས་བར་བརྟན་ན། གཉིས་པ་ཟབ་པའི་རྣལ་འབྱོར་ནི། ཐུགས་ཀའི་ཧཱུྂ་ལས་འོད་འཕྲོས་པས་དེ་རྣམས་རིམ་གྱིས་བསྡུས་ལ་མ་ཧེའི་ཞལ་དུ་བསྡུ། དམ་ཚིག་སེམས་དཔའ་ཉི་མ་ལ་བསྡུ། ཉི་མ་ཡ་ཡིག་ལ། ཡ་ཡིག་ཡེ་ཤེས་སེམས་དཔའ་ལ། དེ་ཧཱུྂ་ལ། དེའང་ཞབས་ཀྱུ། ཁོག་པ། མགོ༑ ཟླ་ཚེས། ཐིག་ལེ། ནཱ་དའི་བར་བསྡུ་ལ། ནཱ་ད་ཤིན་ཏུ་ཕྲ་བ་ལ་སེམས་ཡུན་རིང་དུ་བཟུང༌། མཐར་ནཱ་དའང་མི་དམིགས་པར་དམིགས་མེད་ཀྱི་ངང་དུ་སེམས་ཡུན་རིང་དུ་བཟུང་ངོ༌༑ ༑གསུམ་པ་ཟུང་འཇུག་གི་རྣལ་འབྱོར་ནི། སླར་སྤྲོ་བསྡུ་རྒྱ་ཆེ་བ་དང་ཟབ་པའི་རྣལ་འབྱོར་གོང་ལྟར་བྱས་མཐར།

རྒྱ་ཆེ་བ་དེ་ཉིད་ནི་སྣང་བ་རང་རྒྱུད་དུ་དམིགས་པ་ཡིན་ལ། ཟབ་པ་ནི་སྟོང་ཉིད་འཆལ་པ་ཡིན་པས་ན། འདིར་སྣང་སྟོང་ཟུང་འཇུག་ཆུ་ཟླ་ལྟ་བུར་སྣང་སེམས་དབྱེར་མེད་དུ་ཡུན་རིང་བར་བསྒོམ། སླར་སྔར་ལྟར་དམ་ཚིག་པ་ཉི་མ་ལ་ཕོག །ཡེ་ཤེས་སེམས་དཔའ་ས་བོན་དང་བཅས་པ་བསྒོམ། སྔགས་ཕྲེང་མི་དགོས། དེ་ལྟར་གསལ་བའི་དམ་ཚིག་སེམས་དཔའི་སྤྱི་བོར་ཨཱཿདམར་པོ། ལྟེ་བར་ཧཱུྂ་ནག་པོ་བསྒོམས་ནས་སྲོག་ཐུར་གྱི་རླུང་ཁ་སྦྱོར་བཅིང་ཞིང་མནན་ལ། ཡེ་ཤེས་སེམས་དཔའི་ཐུགས་ཀའི་ཧཱུྂ་དང་དེའི་ཐིག་ལེ་ལ་སེམས་བཟུང༌། དེའང་དངོས་མེད་བྱང་ཆུབ་ཀྱི་སེམས་རང་རིག་ཡེ་ཤེས་གདོད་མའི་གཤིས་ལུགས་མ་ཡེང་བར་བསྒོམས་པས་ཚེ་འདིར་བྱང་ཆུབ་ཐོབ་པར་གསུངས་སོ། །གཉིས་པ་རྣལ་འབྱོར་ཕྱི་མ་མཚན་མ་གྱེན་སྒྲེང་ཞེས་པ་ལའང་གསུམ་ཏེ། ཀུན་རྫོབ་ཀྱི་རྣལ་འབྱོར། དོན་དམ་གྱི་རྣལ་འབྱོར། དབྱེར་མེད་ཀྱི་རྣལ་འབྱོར་རོ། དང་པོ་ཀུན་རྫོབ་ཀྱི་རྣལ་འབྱོར་ནི། རང་རྡོ་རྗེ་འཇིགས་བྱེད་དུ་གསལ་བ་དེ་ཉིད་སྣང་ཞིང་གསལ་ལ་རང་བཞིན་མེད་པར་འཇའ་ཚོན་ལྟ་བུར་ཡུན་རིང་དུ་མ་ཡེང་བར་བསྒོམ། དེ་ནས་ལྟེ་བར་ཧཱུྂ་མཐིང་ནག་གི་སྟེང་དུ་ཐིག་ལེ་དམར་པོ་གཅིག་གསལ་བཏབ་སྲོག་རྩོལ་གྱི་རླུང་མ་ཧེའི་སྣ་བུག་གཉིས་ཁེངས་པར་རྔུབ། ཁོང་པའི་ནང་དུ་མར་བསྡིགས་ལ་ཐུར་སེར་ཡར་བསྡམས་པས་དེ་ཉིད་གྱེན་ལ་ལོག་ལྟེ་བའི་ཧཱུྂ་ལ་ཐིམ་ཧཱུྂ་ལས་འོད་ཟེར་དམར་ནག་འཕྲོས། བརྟན་གཡོ་སྣོད་བཅུད་ཐམས་ཅད་འོད་ཟེར་དམར་ནག་ཏུ་གྱུར། དེ་ཐམས་ཅད་ཚུར་འདུས་ལྟེ་བའི་ཧཱུྂ་ལ་ཐིམ་པར་བསམ་ཞིང་རླུང་བུམ་པ་ཁ་སྦྱར་ལ་སེམས་མ་ཡེང་བར་ཡུན་རིང་དུ་བསྒོམ། སླར་སྙིང་གའི་ཧཱུྂ་ལས་འོད་འཕྲོས་བརྟན་གཡོ་དངོས་པོ་ཐམས་ཅད་རང་ལ་ཐིམ། རང་ལུས་ཀྱི་གཡས་ཞལ་གསུམ་མ་ཧེའི་སྣ་བུག་གཡས་སུ་ཐིམ། གཡོན་ཞལ་གསུམ་མ་ཧེའི་སྣ་བུག་གཡོན་པར་ཐིམ། སྐུ་དང་ཞལ་ལྷག་མ་གསུམ་ལྟེ་བའི་ཧཱུྂ་ལ་ཐིམ། ཧཱུྂ་ནཱ་ད་ལ་ཐིམ།

ནཱ་ད་སྟོང་པར་གྱུར་པ་ལ་སེམས་བཟུང་ལ་ཡུན་རིང་དུ་བསྒོམ་མོ། །གཉིས་པ་དོན་དམ་གྱི་རྣལ་འབྱོར་ནི། ཆོས་ཐམས་ཅད་སྣང་ལ་རང་བཞིན་མེད་པ་ཆུ་ཟླ་ལྟ་བུར་བསྒོམ། དེའང་དངོས་མེད་སྐྱེ་བ་མེད་པ། སྟོང་ཉིད་དུ་སེམས་བཅོས་མེད་བཞག་གོ། །གསུམ་པ་དབྱེར་མེད་ཀྱི་རྣལ་འབྱོར་ནི། དེ་ལྟར་ཀུན་རྫོབ་དོན་དམ་གཉིས་པོ་མ་འགག་ངོས་བཟུང་མེད་པ། ཡོད་མེད་རྟག་ཆད་ཀྱི་མཐའ་ལས་གྲོལ་བ། དངོས་པོས་མ་རེག་འདུས་མ་བྱས་པ། བྱང་ཆུབ་ཀྱི་སེམས་དངོས་མེད་སྟོང་པ་ཉིད་ཡིན་པས། སྟོང་ཉིད་ལ་མ་ཞེན་མ་ཆགས་པར་སེམས་མ་ཡེང་བར་བསྒོམ་མོ། །དེས་ནི་ཆོས་སྐུ་རང་གྲོལ་ལོ། །ཡང་སྔགས་བཟླས་པས་སེམས་བཟུང་བ་ནི། ལས་བྱང་གི་སྐབས་ལྟར་བདག་མདུན་གསལ་བཏབ། རང་གི་དབུགས་ཕར་འགྲོ་དུས་རླུང་སྔགས་དབྱེར་མེད་འཕྲོས་པས་མདུན་བསྐྱེད་མ་ཧེའི་ཞལ་དུ་ཞུགས། མཆོད་པ་ཕུལ། རྒྱུད་བསྐུལ། བྱིན་རླབས་བསྡུས། མདུན་བསྐྱེད་མ་ཧེའི་ཞལ་ནས་རླུང་སྔགས་དབྱེར་མེད་ཐོན་རང་གི་མ་ཧེའི་ཞལ་དུ་ཞུགས་བྱིན་རླབས་དངོས་གྲུབ་ཐམས་ཅད་བདག་ལ་ཐིམ་པར་བསམ། སྲོག་རྩོལ་ཡུན་རིང་ལྟེ་འོག་ཏུ་བཅིང༌། དེའི་ཚེ་སྙིང་གའི་ཧཱུྂ་ལ་སྔགས་གང་ཡང་རུང་བ་རིམ་པ་གསུམ་དུ་བསྐོར་བ་ལས་འོད་འཕྲོས། ཁམས་གསུམ་གྱི་སེམས་ཅན་ཐམས་ཅད་ཀྱི་དོན་བྱས། སངས་རྒྱས་ཐམས་ཅད་མཆོད། ཚུར་འདུས། དེ་རྣམས་ཀྱི་ཐུགས་རྣམ་ཤེས་བདེ་བ་ཆེན་པོའི་དངོས་གྲུབ་བདག་ལ་འདུས་པར་བསམས་པས་ནི་དངོས་གྲུབ་ཆེན་པོ་ཐོབ་པར་གསུངས་སོ། །གསུམ་པ་རྗེས་ནི། ལས་བྱང་ལྟར་བསྡུ་རིམ་གྱིས་ལྷ་སྐུ་འོད་གསལ་སྟོང་པ་ཉིད་དུ་བཅུག །སླར་དེ་ལས་སྒྱུ་མ་ལྟ་བུའི་ལྷ་ཞལ་གཅིག །ཕྱག་གཉིས་པར་ལངས་ཏེ། བསྔོ་སྨོན་ཤིས་བརྗོད་བྱ་ཞིང་ཐུན་མཚམས་ཀྱི་དགེ་བའི་བྱ་བ་ལ་འཇུག་གོ། །སྨྲས་པ། བཤད་རྒྱུད་ཆེན་པོ་ཁྲི་དང་དྲུག་སྟོང་པར༑ ༑གསུངས་པའི་རྫོགས་རིམ་རྣམ་གསུམ་མདོ་ཙམ་འདི། །རྒྱུད་དོན་དེ་ཉིད་གསལ་པོར་བཀོད་པ་ལ། །གཞན་པའི་ཁ་འགེངས་བསྲེ་ལྷད་མེད་པར་བྱས། །ཕྱི་འགྱུར་མཁན་རྣམས་རྟོགས་བདུན་རྒྱུད་ཆུང་གི། །རྟོགས་པ་བཞི་པར་སྒོམ་ཚུལ་གསུངས་པ་ཡིས། །ཤིན་ཏུ་མཉམ་པར་བཞག་བྱ་བ། །དཔའ་བོ་གནས་ལ་གནས་པའོ། །ཞེས་པའི་གདམས་ངག་ཙམ་ལ་སྒྲོ་བཏགས་ནས། །དམར་ནག་གཞན་གྱི་རྫོགས་རིམ་མང་བསྲེས་པ། །རུང་མཐུན་ཡིན་ཡང་དངོས་སུ་མ་བསྟན་པས། །འཐད་དང་མི་འཐད་བཏང་སྙོམས་ལམ་དུ་བཏང༌། །འདི་ནི་ཚིག་དོན་རྣམ་གྲངས་ཉུང་ན་ཡང༌། །རྒྱུད་ཀྱི་དངོས་བསྟན་གཞན་པའི་ལྷད་མེད་པས། །རྫོགས་བྱང་ཐོབ་ལ་གཅིག་ཤོས་དང་མི་མཉམ། །དཔེར་ན་ཚ་བའི་ནད་ལ་ག་པུར་ནི། །རྐྱང་པ་ཇི་བཞིན་ཉུང་ཡང་འཁྲུལ་མེད་ལམ། །ཡིན་ཕྱིར་བརྩོན་པས་བཀོད་ཀྱི་སྔ་འགྱུར་གྱི། །ལམ་ལ་མོས་རྣམས་འབད་པས་འདི་བླང་རིགས། །འདི་དགེ་འགྲོ་ཀུན་དོན་དུ་བདག་བསྔོའོ། །ཞེས་བཤད་རྒྱུད་ཆེན་པོ་ཁྲི་དྲུག་སྟོང་པར་འཇིགས་བྱེད་གསུངས་པ་དེ་ཉིད་རྫོགས་རིམ་རྒྱུད་དོན་ཇི་ལྟ་བར་ནོར་འཁྲུལ་མེད་པ་དམིགས་རྐང་དུ་འབྲེལ་བ་འདི་ནི།

འབྲི་གུང་པ་ཤཱཀྱའི་དགེ་སློང་ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་བའི་སྡེས། མེ་ཁྱི་ནག་པའི་དམར་པོའི་རྫོགས་པ་དང་པོ་ལ། སྲ་བརྟན་རྡོ་རྗེའི་གནས་མཆོག་རྩེ་བ་གཞིས་ཀར་སྦྱར་བའོ།། །།སིདྡྷི་རསྟུ། སརྦ་མངྒ་ལཾ།།