༄༅། །མགོན་པོ་འབྲི་གུང་པའི་གདུང་རབས་དང་གདན་སར་བྱོན་ཚུལ་མདོར་བསྡུས་དཔེར་བརྗོད་དང་བཅས་པ་པདྨའི་ཕྲེང་བ་ཞེས་བྱ་བ་བཞུགས་སོ།

བྷོ་ཥནྟུ་སརྦ་གུ་རུ་མསྟ་ཀཱ་ལངྐཱ་ར་ནཱ་ཐ་ཙ་མ་རཱི་རཱ་ཏྲི་ན་མོ་ནཱ་མ། །གངས་རིས་ཡོངས་བཟླུམས་ཟླུམ་པོའི་ཁྱིམ་དུ་མི་སྦྱིན་རྒྱུ་བའི་དོ་ར་རུ། །ཡིད་བཟང་ནཱ་རཱ་ཡ་ཎཿལ་སོགས་ཀུ་ས་མ་ཚོགས་ཀེ་ས་རར། །གང་ཞིག་ཞབས་སོར་སོར་མོའི་དབང་ཕྱུག་འཕྲོག་བྱེད་གང་དེར་རབ་བརྩེ་བ། །ས་གསུམ་བསམ་གཏན་མ་རྣམས་གཞོམ་བྱེད་སྲིད་མིག་དམ་པས་འགྲོ་འདི་སྲུངས། །ཐུན་མཚམས་ཀ་དམྦ་ཅན་མདངས་འགོག་མཚན་དཔེས་སྒེག་པའི་བརྗིད་ཆགས་སྐུ། །མཁྱེན་བཟང་ཡེ་ཤེས་དཔལ་ལྡན་མཚོན་གྱིས་འཇིག་ཚོགས་ལྟ་བའི་རི་བོ་བསྙིལ། །དྲང་ངེས་ལེགས་བཤད་ང་རོའི་སྒྲ་ཡིས་རྨོངས་པའི་རི་དྭགས་མཐར་འཛིན་བྱེད། །མི་འཕྲོག་དཔའ་བོ་འཇམ་མགོན་ཁྲོ་བོས་རྟག་པར་བདག་གི་བཤེས་མཛོད་ཅིག །གནའ་དུས་མཁས་རློམ་སྤྱི་བརྟོལ་ཕལ་གྱི་ཉེས་བཤད་སྲིན་བུའི་འོད་སྣང་ལ། །རྨོངས་པའི་ཡི་དྭགས་རྒྱུ་འཇོམས་རེ་བའི་བརྟུལ་ཞུགས་དེ་ཀོ་རིང་དོར་ལ། །དོན་བཟང་མེ་ཡིས་ས་བོན་དངོས་དཔལ་གོས་ཀྱི་སྲད་བུར་རབ་དངར་བ། །ཤེས་ལྡན་ཁོ་བོས་ལེགས་པར་སྦྱིན་གྱིས་མངན་བགྲང་སྤོངས་ལ་སྤྱི་བོར་ལོངས། །གྲུ་འཛིན་དགྱེས་སྤྲུལ་ནགས་གནས་རྒྱལ་བྱེད་དང༌། །མྱུར་སྐྱོབ་མ་དངོས་རཀྵ་སཱི་རོལ་པར། །གདོང་དྲུག་རུས་ལས་ཟླ་བྲལ་འགྲུ་ཡི་རིགས། །འགའ་འདས་འགྲུ་རྗེ་ལྷ་དབང་ཐོད་དཀར་སྲས། །སྟག་་་་་་རྒན་པོར་གྱུར་པའི་མཚན་འགྲུ་རྒན་སེ་བོ་ཞེས་གྲགས་སོ། །རྒོད་ཅེས་འབོད་དེ་ལ་བུ་བདུན་བཙས། །དེ་དག་འབྱོར་པས་དྲེགས་པའི་རང་རྩལ་གྱིས། །ཡབ་ཀྱི་ན་བཟའ་སྲམ་འཕྱིང་རླུང་ཁྱེར་བ། །མཚོ་ལ་རྒྱུ་བའི་ར་མདར་སོང་བའི་ཚེ༑ ༑འཆི་བདག་དུག་ཅན་ཁ་རུ་བུ་བདུན་འདས། །སྟག་རྒོད་རྒན་པོར་སོན་ཀྱང་སླར་བཤོས་པར། །གནས་ཀྱི་བླ་དྭགས་ཉི་མ་དཀར་ནག་ཁྲར༑ ༑བཏགས་པའི་བུ་གསུམ་བྱུང་བའི་དཀར་པོའི་སྲས། །དཔའ་བོ་སོ་གད་ཡ་གད་མ་གད་གསུམ། །ཆེ་བ་སོ་གད་རང་ལོ་ཉི་ཤུའི་སྟེང༌། །སྦོམ་རའི་ལྷ་མགུལ་ཁྲུས་ཀྱི་རྫིང་བུའི་ངོགས། །ཚོགས་བཟང་བུ་མོ་དག་དང་མཉམ་རོལ་བའི། །སྲས་མཆོག་སྐྱུ་ར་གནམ་སྦྱིན་དཀར་པོ་ཞེས། །ས་གསུམ་སྙན་གྲགས་གདུགས་དཀར་གཡོ་འདི་དཔེན།

།མཁའ་ནས་སྐྱུར་ཚེ་ནོར་འཛིན་སྟེང་ལྷུང་བས། །ལྟག་གཡོན་སོར་དགུ་པ་ཅེས་གྲགས་རྔ་སྒྲོག །དེ་སྲས་སྐྱུ་ར་ཡར་དང་དེ་སྲས་བཟང༌། །དེ་སྲས་འབྲོམ་ཞེས་དེ་ཡི་སྲས་ཟུང་ནི། །ཚུལ་ཁྲིམས་རྒྱ་མཚོ་གཡུང་དྲུང་རྒྱ་མཚོར་གྲགས། །དེ་ཚེ་གཉེན་གཉན་སྔགས་འཆང་ཇོ་དཔལ་དང༌། །བྲིན་བཟའ་དར་འཇམ་ལས་འཁྲུངས་ཆོས་ཀྱི་སྒྲོལ༑ ༑མཁའ་འགྲོའི་དབང་ཕྱུག་དེ་ཀོ་ཙར་སྟོད་ཀྱི། །གྲོང་ཁྱེར་ཙོང་ངུར་ཚུལ་ཁྲིམས་རྒྱ་མཚོའི་ཁབ། །བཞེས་པའི་སྲས་བཞི་ནམ་མཁའ་དབང་ཕྱུག་དང༌། །དཔེ་ཀ་དབང་རྒྱལ་ན་འགགས་བསོད་ནམས་དཔལ། །ཀ་ཐུང་གྲུ་བཞི་ཞེས་གྲགས་དཔེ་དབང་སྲས། །མཁན་པོ་དར་མ་དཀོན་མཆོག་རཏྣ་དང༌། །བཙུན་པ་འབར་དང་རྣལ་འབྱོར་རྡོ་རྗེ་རྒྱལ། །རིམ་པས་དང་པོ་གཅེན་ཡིན་ཐ་མ་གཅུང༌། །རྣལ་འབྱོར་རྡོར་རྒྱལ་རཀྴི་བཙུན་མའི་སྲས། །ཐུབ་དབང་ནཱ་གརྫུ་ན་ཉིད་སྤྲུལ་པ། །ཆུ་མོ་གཙང་བྱེད་ལོ་ལ་འཇིག་རྟེན་མགོན། །རཏྣ་ཤྲཱི་ཞེས་ཐམས་ཅད་གཟིགས་འདི་བལྟམས། །གཞོན་ནུའི་མཚན་ནི་རྡོ་རྗེ་དཔལ་ཞེས་གྲགས། །ལོ་དྲུག་འབྲི་ཀློག་མཐར་སོན་ཀླུང་མོ་ཆེར། །འཁོར་འདས་ཆོས་ཀུན་མེ་ལོང་ནང་ལྟར་གཟིགས། །ཉེར་ལྔའི་ལོ་ལ་ཕག་མོ་གྲུ་རུ་བྱོན། །བདེ་གཤེགས་རྡོར་རྒྱལ་ཞབས་འབྲིང་ལོ་གཉིས་བཞུགས། །དམ་པ་དེ་ཉིད་མྱ་ངན་འདས་པའི་ཚེ། །གསེར་གྱི་རྡོ་རྗེ་རྩེ་ལྔ་ཐུགས་ཀ་ནས། །ཐོན་ཏེ་ཉིད་ཀྱི་ཐུགས་ཀར་ཐིམ་པ་ནི། །དེར་འཁོད་ལུས་ཅན་ཀུན་གྱིས་ཚད་གྲུབ་མཐོང༌། །ཨེ་ཆུང་ཕུག་ཏུ་ལོ་དྲུག་མཉམ་པར་བཞག །གཙུག་ཏོར་འཕགས་སོགས་མཚན་དཔེ་རྫོགས་པར་བྱོན། །སུམ་ཅུ་རྩ་ལྔ་མེ་མོ་གཉིས་སྐྱེས་ལོར། །སུམ་ཐོག་ཞང་གིས་ཆོས་འདུལ་མཁན་པོ་དང༌། །རྩི་ལུང་པ་ཡིས་ལས་ཀྱི་སློབ་དཔོན་མཛད། །མཉལ་པ་འདུལ་འཛིན་ལ་སོགས་འདུས་ཁྲོད་དུ། །ཆིག་རྫོགས་བྱེ་སྨྲའི་ལུགས་ཀྱི་བརྟུལ་ཞུགས་མནོས། །སུམ་ཅུ་རྩ་བདུན་ས་མོ་སྒྲ་ལྡན་ལོ། །འབྲི་གུང་དཔལ་གྱི་ནགས་ཁྲོད་དེར་བྱོན་ནས། །ནོར་ལྡན་རྡུལ་སྙེད་གྲངས་ལྡན་འདུས་པའི་ཚོགས།

།བག་ལྡན་འཁོར་གྱི་དབུས་སུ་འཁོར་ལོ་གསུམ། །ཡོངས་དག་གསུང་དབྱངས་དྲུག་ཅུའི་ང་རོ་ཡིས། །ཀུན་གྱི་འཁོར་མཐའ་མིང་གི་ལྷག་མར་བྱས། །དངོས་ཀྱིས་འདུལ་བའི་གདུལ་བྱ་རབ་རྫོགས་ཤིང༌། །ལེ་ལོ་ཅན་རྣམས་བརྩོན་འགྲུས་ལམ་ཞུགས་ཕྱིར། །དོན་ལྔ་མེ་མོ་ནགས་ཚལ་དགའ་བའི་ལོར། །སྤྲུལ་པའི་སྣང་བ་ཆོས་ཉིད་ཞི་བར་བསྡུས། །རྒྱལ་བས་འོད་སྲུང་ཆེ་ལ་ཐུབ་པའི་བསྟན། །གཏད་པ་ཇི་བཞིན་དམ་པའི་བསྟན་པ་ཡང༌། །ཤིང་ཕོ་བདུན་ལྡན་ལོར་འཁྲུངས་གུ་ར་བ། །མཁན་ཆེན་གང་དེའི་གདན་སར་ལོ་བཞི་བཞུགས། །རྗེ་ཡི་ཁུ་བོ་དཀོན་མཆོག་རཏྣའི་སྲས། །ཨ་གྲགས་ཞེས་བོད་དེ་སྲས་གསུམ་བལྟམས་པའི། །ཆེ་བ་དབོན་ཆེན་བསོད་ནམས་གྲགས་པ་ཡིས། །སེང་གེའི་ཁྲི་ལ་བཞི་བཅུ་རྩ་ལྔའི་བར། །ཐུབ་བསྟན་ཉི་མའི་འོད་ལྟར་གསལ་བར་མཛད། །དེ་རྗེས་སྤྱན་སྔ་ཀཱིརྟི་ཨ་ཀ་རས། ཡབ་སྲས་གདན་ས་ཆབ་མཉམ་སྤེལ་ཞེས་གླེང༌། །དེ་འོག་ཏིལླིའི་རྣམ་སྤྲུལ་རྡོ་རྗེ་གྲགས། །གང་དེ་རྒྱ་མཚོ་སྐྱེས་ལོར་སྐུ་འཁྲུངས་ཤིང༌། །ཉི་ཤུ་རྩ་གསུམ་བར་དུ་ཚོགས་པ་བསྐྱངས། །རྒྱ་ནག་སྟོང་ཁུན་དུག་ཐང་རྒྱལ་པོ་ཡིས། །ཀརྨ་པཀྴི་བྱིན་ཟའི་ཞུགས་བཞེས་ཚེ། །མདུན་གྱི་མཁར་བྱོན་དབུགས་དབྱུང་འཇིགས་ལས་སྒྲོལ། །ཆུང་བ་དཔོན་རྒྱུད་སེང་གེ་ཞེས་བྱ་ལ། །སྲས་ལྔ་ཆེ་བ་བརྩེ་ཅན་སྤྲུལ་པ་ནི། །ཐོག་ཁ་བར་གྲགས་རཏྣ་སིངྷའི་མཚན། །མེ་ཕོ་ནོར་སྐྱོང་ལོར་འཁྲུངས་སེངྒེའི་ཁྲིར། །ལོ་བདུན་བཞུགས་ཤིང་བསྟན་པའི་སྒྲོན་མེ་སྦར། །དེ་འོག་རྡོ་རྗེ་གྲགས་དང་ཨ་ནུ་རྒྱལ། །དེ་འོག་མཚམས་བཅད་གྲགས་པ་བསོད་ནམས་ཞེས། །ས་ཕོ་ནོར་སྲུང་ལོར་འཁྲུངས་གདན་ས་ཆེར། །ལོ་གསུམ་བཞུགས་ཚེ་སྙན་པའི་བ་དན་གཡོ། །དེ་རྗེས་ཇོ་གནུབས་རྡོ་རྗེ་ཡེ་ཤེས་ཞེས། །ས་གླང་ལོར་འཁྲུངས་གདན་ས་ལོ་དྲུག་བཞུགས། །དེ་ཚེ་སུམ་རྩེན་དཔལ་འཕྲོག་བྱང་ཆུབ་གླིང། །མ་རུངས་འཚེ་བས་ཟ་ཕོད་ཞུགས་སུ་སྦྱངས། །དུག་འཛིན་ལོ་ལ་ཇོ་གནུབས་སྤྱུགས་ཞེས་སྨྲ། །མཚམས་བཅད་གྲགས་པའི་གཅུང་པོ་དཀོན་མཆོག་ཆེ། །ཨ་ནུ་རྒྱལ་སྲས་ཆེན་པོ་བསོད་རྡོར་མཚན། །ཆུང་བ་དཔོན་རྒྱུད་རྡོ་རྗེ་རྒྱལ་མཚན་ཞེས། །དེ་སྲས་ཆེ་བ་ས་ར་ཧའི་སྤྲུལ་པ། །འབྲུ་མང་ལོ་ལ་དམ་པའི་སྣང་བརྙན་བལྟམས། །གང་འདིའི་མཚན་དཀར་རྡོ་རྗེ་རིན་ཆེན་ཞེས། །བླ་དྭགས་ཙམ་དུ་བཅུ་གཉིས་པ་ཞེས་གྲགས། །སྒྲུབ་བརྒྱུད་བསྟི་གནས་དཔལ་གྱི་བྱང་ཆུབ་གླིང༌། །དྲེགས་བྱེད་ཚོགས་ཀྱིས་ཉམས་པར་བགྱིས་རྣམས་ཀྱང༌༑ ༑རྒྱལ་བ་མཆོག་འདིའི་ཐུགས་རྗེའི་ཟློས་གར་གྱིས། །གནའ་དུས་ཟིལ་གྱིས་གནོན་པའི་དཔལ་འབར་བ། །འདི་ཀོ་དམ་པ་དེ་ལས་གཞན་སུ་ཞིག

།རྣམ་འགྱུར་ནས་ནི་ཉི་མའི་ལོ་ཡི་བར། །རྒྱལ་བ་གཉིས་པ་འདིས་ནི་བསྟན་པ་སྤེལ། །དེ་འོག་ཤིང་ཕོ་མརྐ་ཊ་ཡི་ལོར། །ལེགས་འཁྲུངས་རྒྱལ་དབང་པདྨ་འབྱུང་གནས་ཀྱིས། །ཟླ་མེད་བསྔགས་པའི་ལུང་བསྟན་བགྲང་ཡས་བདག །རིག་འཛིན་དེའི་སྤྲུལ་ཉེར་བརྒྱད་རྡོར་རྒྱལ་ཞེས། །སེང་གེའི་ཁྲི་ལ་ལོ་དྲུག་བསྟན་པ་སྤེལ། །དེ་འོག་ལྷོ་པ་ག་ཡ་ཤྲཱི་ཞེས་གྲགས། །ཆུང་བ་ཀུན་དགའ་རྒྱལ་མཚན་ཞེས་བྱའི་སྲས། །གཅེན་པོ་ཆུ་མོ་མང་སྐྱེས་ལོར་བལྟམས་པ། །ཉེར་གཉིས་ཆོས་ཀྱི་རྒྱལ་པོ་ཞེས་གྲགས་ཏེ། །བཅུ་བདུན་ལོ་ལ་གདན་སར་དབང་བསྐུར་ཞིང༌། །བཅོ་བརྒྱད་ལོན་ཚེ་གདན་ས་ས་སྐྱ་རུ། །ཕར་ཚད་གཞུང་ལུགས་འཆད་རྩོད་ལེགས་བཤད་ཀྱི། །སྐལ་ངན་རྟོག་གེའི་ཚོགས་རྣམས་ཕམ་མཛད་ཅིང༌། །བསྟན་པའི་སྒྲོན་མེས་ས་གསུམ་སྣང་བར་མཛད༑ ༑ཙོང་ཁའི་ཡུལ་འོངས་བློ་བཟང་གྲགས་པ་སོགས། །མཁས་གྲུབ་བགྲང་ཡས་སློབ་མས་ས་སྟེང་ཁྱབ། །བསྟན་པའི་བདག་པོ་ལོ་མང་ཉིད་དུ་མཛད། །འདི་ཡི་གཅུང་པོ་རྡོ་རྗེ་དཔལ་གྱི་སྲས། །མེ་ཡི་མགྲིན་པའི་ལོ་ལ་ཁྱོད་སྐུ་བལྟམས། །སོ་དགུའི་ལོ་ལ་སེང་ཁྲིར་དབང་བསྐུར་ཞིང༌། །གོང་མ་རྒྱལ་པོས་ཏི་ཤྲཱིའི་ལུང་གིས་བསྔགས། །མཚན་དངོས་དོན་གྲུབ་རྒྱལ་པོ་ཞེས་གྲགས་པས། །བསྟན་པ་གསལ་ཞིང་དམ་ཆོས་དབྱར་རྔ་སྒྲོག །འོན་ཀྱང་གདུང་རབས་གསེར་གྱི་ཕྲེང་བ་ཉིད། །ཅུང་ཟད་ཕྲ་བས་ཆོས་ཉིད་རོལ་པའི་རྩལ། །གང་འདུལ་ཐབས་ཀྱིས་ཤེས་རབ་ཁབ་བཞེས་པའི། །སྲས་ནི་སྤུ་རངས་ལོ་ལ་སྐུ་བལྟམས་ཏེ། །ཟླ་བ་ཕྱེད་གཉིས་ཚོགས་དང་གདན་ས་བསྐྱངས། །མཚན་དཀར་རིན་ཆེན་དཔལ་གྱི་རྒྱལ་མཚན་ཞེས། །དེ་ཚེ་འཁྲུག་ལོང་ཚོགས་ཀྱིས་ཐུགས་ཕྱུང་སྟེ། །རྒྱ་ནག་རི་བོ་རྩེ་ལྔར་བྲོས་ཏེ་ཕེབས། །དེ་ཡི་མཚན་ཡང་བདག་པོ་ཝང་ཞེས་གྲགས། །འཆི་མེད་མཆོག་གྲུབ་ད་ལྟའང་བཞུགས་ཞེས་གླེང༌༑ ༑འདིས་ཀྱང་ཆོས་སྲིད་ཟུང་དུ་བསྟན་བསྐྱངས་པའི། །སྲས་ནི་ཆོས་རྒྱལ་རིན་ཆེན་དཔལ་བཟང་ཞེས། །ལྕགས་མོ་ནགས་ཚལ་དགའ་བའི་ལོ་ལ་འཁྲུངས། །བཅུ་དྲུག་སྟེང་དུ་གདན་སའི་ཁུར་ཆེན་བསྣམས། །གང་འདིས་ལུགས་ཟུང་བསྟན་པའི་བ་དན་གཡོ། །འདི་སྲས་གཅེན་པོ་ཝང་མཚན་མཁར་ཐོགས་པ། །གཅུང་ནི་ས་མོ་སྣ་རིང་ལོར་བལྟམས་པ། །གང་མཚན་རིན་ཆེན་ཆོས་ཀྱི་རྒྱལ་མཚན་ཞེས། །བླ་དྭགས་མཚན་དུ་བཅོ་ལྔ་པ་ཞེས་བརྗོད།

།འདིས་ཀྱང་སེང་གེའི་ཁྲི་དང་རྒྱལ་པོའི་སྲིད། །ཟུང་དུ་སྤེལ་བའི་སྲས་ནི་རྣམ་གསུམ་སྟེ། །ཆེ་བ་སྒོམ་པ་རིན་ཆེན་རྣམ་རྒྱལ་ཞེས། །ཕག་མོ་རྩེ་རུ་རིགས་སྲས་སྤེལ་ཕྱིར་བྱོན། །དེ་འོག་དམ་པ་ཀུན་དགའ་མཚན་དཀར་ཅན། །རྒྱལ་བ་འཇིག་རྟེན་གསུམ་གྱི་མགོན་པོ་ཉིད༑ ༑མ་འོངས་དུས་སུ་འབྱོན་པར་ཉིད་ལུང་བསྟན། །གང་ཁྱོད་སྔོན་དུས་ཀླུ་རིགས་སྒྲོན་མ་སྟེ། །ལྷ་ཡུལ་སྟོན་པ་དཔའ་བོ་རྩལ་རྫོགས་དང༌། །ལྷ་མིན་གནས་སུ་མཚོན་ཅན་རྩལ་རྫོགས་ཞེས༑ ༑མི་ཡུལ་སྟོན་པ་ཏིང་འཛིན་རྒྱལ་པོ་དང༌། །ཡི་དྭགས་གནས་སུ་སྟོན་པ་མེ་ཏོག་རྫོགས། །བྱོལ་སོང་གནས་སུ་གཉེན་བཟང་བྱེད་པོ་སྟེ། །དམྱལ་བའི་གནས་སུ་བསིལ་བྱེད་འོད་འཕྲོ་ཞེས༑ ༑འགྲོ་དྲུག་གནས་སུ་སྤྲུལ་པས་དེ་དོན་མཛད། །དེ་འོག་སྟོན་པ་འོད་ཟེར་མཐའ་ཡས་ཞེས། །དེ་འདས་བདག་ཅག་སྟོན་པའི་སྤྱན་སྔ་རུ། །སྐུ་ཡི་སྤྲུལ་པ་བྱང་སེམས་གསལ་མཆོག་དང༌༑ ༑གསུང་སྤྲུལ་ལི་ཙ་དྲི་མ་མེད་པར་གྲགས། །ཐུགས་སྤྲུལ་ཀུན་དགའ་བོར་གྱུར་བཀའ་བསྡུ་མཛད། །དེ་འོག་སྐུ་དངོས་འཕགས་པ་ཀླུ་སྒྲུབ་ཅེས། །དེ་ཡི་སྐུ་སྤྲུལ་ཌོཾ་བྷི་ཧེ་རུ་ཀཿ ༑གསུང་སྤྲུལ་ནུས་ལྡན་བློ་གྲོས་རྩལ་ཞེས་དང༌། །ཐུགས་ཀྱི་སྤྲུལ་པ་བྲམ་ཟེ་ས་ར་ཧ། །ཡོན་ཏན་སྤྲུལ་པ་ཛི་ན་བྱང་ཆུབ་དང༌། །འཕྲིན་ལས་སྤྲུལ་པ་གསུང་བྱེད་བདེན་སྨྲ་ཞེས༑ ༑སྤྲུལ་པ་ལྔར་བཅས་འཕགས་ཡུལ་བསྟན་པ་སྤེལ། །དེ་འོག་བོད་དུ་སྲོང་བཙན་སྒམ་པོ་དང༌། །ཁྲི་སྲོང་ལྡེའུ་བཙན་ཁྲི་གཙུག་རལ་ཅན་སོགས། །སྤྲུལ་པ་དུ་མས་འགྲོ་གང་བདེ་བར་ཁྲིད༑ ༑དེ་འོག་འཇིག་རྟེན་གསུམ་གྱི་མགོན་པོ་ཞེས། །སྒྲུབ་བརྒྱུད་བསྟན་པའི་ཉི་མ་ཕྱོགས་འདིར་འབར། །སླར་ཡང་མ་འོངས་དུས་སུ་སྤྲུལ་པ་ནི། །འབྱུང་ཚུལ་གསེར་ཁང་སྒོ་བཅད་ལུང་བསྟན་ལས། །ཆོས་དུས་གང་ཟག་རྫས་རྟགས་མི་འགྱུར་བཞི། །གསལ་བར་གྱུར་ཚེ་འབྱོན་པར་ཞལ་འཆེས་ཕྱིར། །རྒྱལ་དབང་ཀུན་དགའི་མཚན་ཅན་གང་དེ་ཉིད། །པྲ་ཏི་ཏ་ཡི་ལོ་ལ་སྐུ་བལྟམས་ཤིང༌།

།བཅུ་བདུན་ལོ་ལ་ཐུབ་པའི་བརྟུལ་ཞུགས་མནོས། །བཅོ་བརྒྱད་བཞེས་ཚེ་སྐུ་ཡི་བཀོད་པ་ནི། །གཅིག་དང་དུ་མ་ལ་སོགས་ཆོ་འཕྲུལ་བསྟན། །ཉི་ཤུ་བཞེས་ཚེ་རྒྱལ་ཚབ་དབང་བསྐུར་ཞིང༌། །གདན་སར་ཕེབས་ཏེ་བསྟན་པའི་བདག་པོ་མཛད། །བགྲང་ཡས་འགྲོ་ལ་ཕན་བདེའི་ལམ་བསྟན་ནས། །སྒྲ་ལྡན་ལོ་ལ་ཞིང་གཞན་འདུལ་ཕྱིར་གཤེགས༑ ༑གཅུང་པོ་ཆོས་རྗེ་ཆོས་ཀྱི་རྒྱལ་པོའི་སྲས། །འཕགས་པའི་ཡུལ་དུ་ཧཱུྂ་ཆེན་ཀ་ར་ཉིད། །རྒྱལ་དབང་པདྨའི་སྤྱན་སྔར་ལྷ་རིགས་སྲས། །སད་ན་ལེགས་དང་སློབ་དཔོན་ནམ་མཁའ་སྙིང༌། །སྐུ་ཡི་བཀོད་པ་ཟུང་བསྟན་འགྲོ་རྣམས་སྲུང༌། །སྐྱོབ་པའི་སྤྱན་སྔར་ཤེས་རབ་འབྱུང་གནས་ཏེ། །ཉེར་བརྒྱད་མཚན་དང་རྡོར་རིན་ལ་སོགས་པ། །སྤྲུལ་པ་འགའ་ཡི་ཐ་མར་སླར་གཤེགས་པ། །ས་ཁམས་ལྔ་ལྡན་མིག་གི་ཐོས་པའི་ལོར། །གང་སྐུ་དགེ་མཚན་དང་བཅས་དགེ་བར་བཙས། །བཅུ་གསུམ་ལོ་ལ་འཕགས་མས་རྗེས་སུ་བཟུང༌། །དམ་པ་མང་པོའི་ཞབས་རྡུལ་རབ་བསྟེན་ནས། །བཅུ་ཕྲག་རིག་པ་བཀའ་དང་བསྟན་བཅོས་སོགས། །ཤེས་བྱའི་ཆོས་ཀུན་ཐམས་ཅད་བརྙེས་པར་མཛད། །ཉི་ཤུའི་ལོ་ལ་པཎ་ཆེན་སྡོམ་རྒྱུན་ལས། །བྱེ་སྨྲའི་བརྟུལ་ཞུགས་ཁྲིམས་གཙང་མངའ་དབང་ཕྱུག །སེང་ཆེན་ཁྲི་ལ་རྒྱལ་ཚབ་མངའ་གསོལ་བགྱིས། །ཉེར་དྲུག་བཞེས་ཚེ་བཛྲ་ནཱ་ཐའི་དྲུང༌། །མཚུངས་མེད་འཇའ་ལུས་རླུང་གི་གདམས་པ་གསན། །ས་ཕོ་ནོར་སྐྱོང་གནམ་ལོར་ཤར་བ་ཡི། །སུམ་ཅུ་བཞེས་ཚེ་གཞུ་སྟོད་གཏེར་སྒྲོམ་ནས། ། ཟབ་གཏེར་དགོངས་པ་ཡང་ཟབ་བཞེས་མཛད་ཅིང༌། །སྔ་འགྱུར་བསྟན་པའི་བདག་པོ་ཉིད་དུ་གྱུར། །མེ་མོ་རྐང་སྦས་ཞེ་དགུའི་ལོར་བབ་ཚེ། །རིག་འཛིན་སྔ་འགྱུར་བསྟན་པའི་བདག་པོ་འདི། །མངོན་དགར་རྒྱལ་བ་ཀློང་ཡངས་མཚན་དུ་གཤེགས། །སྒོམ་པ་རིན་ཆེན་རྣམ་པར་རྒྱལ་བའི་སྲས། །སྒོམ་པ་བྱམས་པ་རིན་ཆེན་རྣམ་རྒྱལ་ཞེས། །དེ་སྲས་ཆེ་བ་རིན་ཆེན་རྣམ་རྒྱལ་ཉིད། །གདན་སར་དབང་བསྐུར་འདུས་སྡེ་ཐབས་ཀྱིས་བསྐྱངས། །འབྲིང་པོ་པཎ་ཆེན་དཔལ་གྱི་རྒྱ་མཚོ་ཞེས།

།གདན་སར་ཕེབས་ཤིང་སྒྲུབ་བརྒྱུད་བསྟན་པ་མཆོག ༑ངེས་དོན་དམ་པའི་ཆོས་ཀྱིས་གསལ་བར་མཛད། །ཆུང་བ་གཅུང་གི་མཚན་འཛིན་གང་དེའི་སྲས། །གཅེན་པོ་ཕྱོགས་ལས་རྣམ་རྒྱལ་ཞེས་བྱ་ཡིས། །སེང་གེའི་ཁྲི་ལ་བསྒྱིངས་ཤིང་ལུགས་གཉིས་མཛད། །གཅུང་པོ་ཀརྨ་མི་ཕམ་དབང་རྒྱལ་པོ། །ཕྱོགས་ལས་རྣམ་རྒྱལ་སྲས་ནི་བྱཱ་གྷྲའི་ལོར། །འཁྲུངས་པ་མི་ཕམ་རིན་ཆེན་ཆོས་ཀྱི་རྒྱལ། །དེ་སྲས་གཅེན་པོ་ད་ལྟའི་སྐྱིད་ཕུག་པ། །གཅུང་ནི་སྐུ་སྐྱེས་ལྔ་པར་གཤེགས་པ་སྟེ། །ས་མོ་མཆེ་བའི་ལུས་ཅན་གནམ་ལོའི་ཚེ། །སྐྱིད་ཕུག་ཆོས་རྗེའི་སྲས་ཤིག་བལྟམས་སོ་ལོ། །རིག་འཛིན་ཆེན་པོ་གནམ་ལྕགས་མེ་འབར་གྱི། །ཆོས་དང་སྲིད་ཀྱི་བསྟན་པ་ཆེར་སྤེལ་བའི། །རིགས་སྲས་དམ་པ་མཐོང་ཐོས་བདེར་གྲོལ་བ། །གང་འདི་སྔོན་དུས་རབ་རྩལ་གཙུག་ལག་འཛིན། །གུང་བཙན་ཨཱ་ཀར་་་་་་ཨ་ཀ་ར་མ་ཏི་མ་ཏི་དེ་བ་ཀར་་་་་དེ་ཝ་ཨཱ་ཀ་ར། །རྒྱལ་སྲས་ལྷ་རྗེ་སངས་རྒྱས་བླ་མ་དང༌། །ཉི་མ་སེང་གེ་ཨོ་རྒྱན་གླིང་པ་སོགས༑ ༑གང་འདུལ་དེར་སྟོན་སྐྱེ་བ་འགའ་ཡི་མཐར། །པྲ་ས་ག་ཞེས་གནམ་ལོར་དབང་བསྒྱུར་ཚེ། །ཕུན་ཚོགས་དཔག་ཡས་ལྟས་དང་བཅས་ཏེ་བལྟམས། །བཅུ་གཉིས་ལོན་ཚེ་འཇམ་དཔལ་ཁྲོ་བོའི་རྒྱལ། །ཕྱག་རྒྱ་ཟིལ་གནོན་དང་མཇལ་གྲུབ་པ་བརྙེས། །གང་དེ་རབ་ཏུ་བྱུང་བའི་མཚན་དཀར་ནི། །ཆོས་རྒྱལ་ཕུན་ཚོགས་བཀྲ་ཤིས་དཔལ་བཟང་པོ༑ ༑ངེས་དོན་ཕྱག་རྒྱ་ཆེ་བ་བརྩོན་སྒོམ་ཚེ། །སྒོམ་མེད་ཆེན་པོའི་རྟོགས་པ་མངོན་དུ་མཛད། །གང་ཞིག་ལོག་རྟོག་བརྟས་པའི་གོ་འབྱེད་ངོགས། །མ་རུངས་སྒྲོག་བྱེད་དུ་མ་རབ་བགྲོས་ནས། །སྐད་ངན་སྒྲ་འབྱིན་ཕྱོགས་བརྒྱར་རབ་སྒྲོག་ཅིང༌། །སྐྱོ་སྔོགས་སྡང་བྱེད་སྤྲོ་སེམས་དེ་ཀོ་རྣམས། །བརྩེ་ཆེན་ཐུགས་རྗེའི་དྲི་གཞོན་རབ་སྤྲོས་ནས། །ལོག་བྱེད་ཚོགས་རྣམས་རྨེག་མེད་མཐར་ཕྱུང་སྟེ། །རྒྱ་མཚོ་སྐྱེས་ལོར་དཔལ་གྱི་སེངྒེའི་ཁྲིར། །མངོན་པར་དབང་བསྐུར་ཐུབ་བསྟན་སྣང་བའི་བདག །མི་མཐུན་ནམ་མཁའི་ཏ་མ་ལས་བསྒྲིབས་པ།

།ཐུགས་རྗེ་དྲི་ཡི་གཞོན་པས་བསལ་མཛད་ནས། །འགྲོ་ཀུན་བདེ་བའི་ས་རུ་དབུགས་དབྱུང་མཛད། །ལེ་ལོ་ཅན་འདུལ་རྡོ་རྗེའི་སྐུ་གཤེགས་ནས། །མྱ་ངན་འདའ་བ་དུས་གསུམ་རྒྱལ་ཀུན་གྱི། །མཛད་པའི་རྩེ་མོ་ཡིན་ཕྱིར་དེར་དགོངས་ནས། །ང་དྲུག་དགེ་བྱེད་ལོ་ལ་ཞིང་གཞན་གཤེགས། །རྗེ་འདིས་ལུགས་གཉིས་བསྟན་པ་རབ་བདོ་བའི༑ ༑སྲས་བཞི་ཆེ་བ་གྲུབ་པའི་དབང་ཕྱུག་ནི། །དངོས་པོའི་ལོ་ལ་དགེ་མཚན་དང་བཅས་བལྟམས། །བཀྲ་ཤིས་ཕུན་ཚོགས་གྲགས་པ་རྒྱལ་མཚན་དཔལ། །བཟང་པོ་ཞེས་པའི་མཚན་དཀར་བ་དན་གཡོ། །རྩ་དགུའི་ལོ་ལ་སེངྒེའི་ཁྲིར་ཕེབས་ནས། །མ་ལུས་འགྲོ་བའི་དབུགས་འབྱིན་དགའ་སྟོན་མཛད། །དམ་པ་འདི་ནི་ནཱ་རོ་ཏ་པ་ཡི། །སྤྲུལ་པ་ཡིན་ཞེས་ས་གསུམ་གྲགས་རྔ་བརྡུངས། །དེ་འོག་ཤིང་ཁམས་ཡལ་གའི་རི་དྭགས་ལོར། །ལེགས་བལྟམས་ཞྭ་དམར་དྲུག་པ་ཐམས་ཅད་མཁྱེན། །གར་དབང་ཆོས་ཀྱི་དབང་ཕྱུག་ཅེས་མཚན་གྲགས། །དེ་འོག་རྣམ་འགྱུར་ལོ་ལ་ལེགས་བལྟམས་པ། །འབྲོམ་སྟོན་རྒྱལ་བའི་མཚན་སླར་སྤྲུལ་པ་ནི། །ཞིང་འདིར་དཀོན་མཆོག་རཏྣ་ཞེས་སུ་གྲགས། ། ཉེར་དྲུག་ལོ་ལ་གདན་སར་དབང་བསྐུར་ཞིང༌། །ཐུབ་བསྟན་རབ་བརྙེས་དབྱར་རྔའི་གྲགས་པ་སྒྲོག །མངྒའི་མཚན་གྱིས་ཆོས་སྲིད་ཟུང་བསྐྱངས་པའི། །རིགས་སྲས་ལྕགས་ཕོ་ལག་ལྡན་ལོར་འཁྲུངས་པའི། །མཚན་དཀར་བསྟན་པའི་ནོར་བུ་རིགས་སྔགས་འཆང༌། །གྲུབ་པའི་བརྟུལ་ཞུགས་མཆོག་ལ་དབང་བསྒྱུར་ཀྱང༌། །ཉེར་བཞི་མིག་དམར་ལོ་ལ་བདེ་བར་གཤེགས། །སྲས་བཞིའི་ཐ་ཆུང་འདི་རྩོམ་བྱེད་པོ་ནི། །མྱོས་བྱེད་ལོར་སྐྱེས་ཆུང་ནས་དགེ་ལ་བཀོལ། །བོད་ཆེན་ཡུལ་གྱི་འགྲོ་ལ་དགེ་ལམ་བསྟན། །མུ་ཏིག་བཙད་པོའི་སྐྱེ་བར་ཁས་འཆེ་ཞིང༌། །རིགས་ལམ་བཅུ་དང་མདོ་རྒྱུད་བསྟན་བཅོས་སོགས། །ཟབ་མོའི་ལེགས་བཤད་ཚོགས་ལ་བློ་ཕྱོགས་ཤིང༌། །བསྐྱེད་རྫོགས་ཉམས་ལེན་རང་སོ་ཚུད་བགྱིད་ནས། །འཁོར་འདས་ཆོས་ཀུན་མཉམ་རོལ་སེམས་སུ་རྟོགས། །འཇམ་དཔལ་ཕྱག་རྒྱ་ཟིལ་གནོན་མཆོག་གྲུབ་ཅིང༌།

།སྔ་འགྱུར་བསྟན་པའི་ཕྱོགས་སུ་ཡིད་ཕྱོགས་པ། །སྒྲུབ་བརྒྱུད་སྙིང་པོ་རྒྱལ་བ་འབྲི་གུང་པའི། །བསྟན་པ་ཆོས་སྲིད་ཟུང་གིས་སྤེལ་སེམས་པའི། །ལྷག་བསམ་རྣམ་དག་དང་བཅས་བདེར་འཚོ་བ། །རྩ་གསུམ་ཐུགས་རྗེའི་སྣང་བྱེད་དེས་བསྐྱངས་པའི། །བདག་བློ་མཚོ་སྐྱེས་ལང་ཚོ་ཆེར་སྤ་བའི། །ལེགས་བཤད་བཱ་དྷུའི་ཟིལ་མངར་དཔྱིད་སྨིན་པས། །བློ་ལྡན་སྦྲང་རྩི་སྐྱོང་རྣམས་ཚིམ་གྱུར་ཅིག ༑སྨྲས་པ། །རྒྱལ་བ་ཀུན་ཡབ་འཕགས་མཆོག་སེང་གེ་རྩེན། །ཡེ་ཤེས་དབྱིངས་ནས་ཐུགས་རྗེའི་ཆུ་འཐུང་གིས། །བདག་བློའི་དྲི་བཟང་ཁང་པ་རབ་བདོ་བའི། །བཀའ་དྲིན་དྲན་པས་སླར་ཡང་ཕྱག་བགྱིད་དོ།། ཀྱེ་མ། ཕྱོགས་འདིར་གནའ་དུས་ངག་གི་མཚོན་ཅན་མཁས་པ་དུ་མའི་ལེགས་བཤད་ཀྱིས། །ཡང་དག་རྟོགས་པའི་ཀཽ་བི་ད་ར་གདན་རིམ་གསལ་བྱེད་གང་ཕྱེས་པ། །དེ་ཀུན་དེང་སང་ནུབ་ལ་ཉེ་ཚེ་དྲེགས་ལྡན་མཆོད་སྦྱིན་དགྲ་ཚོགས་ཀྱིས། །ལོག་པར་རྟོག་པའི་རང་འདོད་མངོན་བགྲངས་ཡིད་མོས་བཅོམ་ལ་མ་ཐུག་གམ། ། དེ་ཚེ་བློ་ཅན་རྒན་ལས་ཐོབ། །ཁྲོས་ཏེ་ལེགས་བཤད་རྩ་བརྒྱད་ལས། །མ་རུངས་གཞུ་རྒྱལ་དཔུང་གི་ཚོགས། །རྨེག་མེད་བཅོམ་འདི་ཀྱེ་མ་མཚར། །དེང་སང་མཁས་པར་རློམ་པའི་སྙིང་སྤྲུལ་པོ། །འགའ་འགའ་ལུང་རིགས་གཞུང་ལུགས་རིང་སྤངས་ནས། །རྨི་ལམ་ཉམས་སྣང་མཁའ་འགྲོས་ཟེར་རོ་ལོ། །རྒྱུད་གཞུང་པཎ་གྲུབ་དགོངས་པ་ལྟག་ཆོད་པ། །དེ་ཀོ་གཡར་ཚ་བྲལ་བའི་ལུས་ཅན་དེ། །དྲེགས་པའི་བཅོམ་སྐྱུངས་བག་ཡོད་བྱེད་རེ་རན། །ཁ་ཅིག་རང་འདོད་ལོག་པར་ཞེན་པ་ལེགས་བཤད་ཡིན་རློམ་ཚིག་གི་མདའ། །འབྲེལ་མེད་ཅ་ཅོ་ཡི་གེའི་གནམ་རུར་དྲངས་ནས་གཞན་ལ་རྡེག་གཟབ་ཚེ། །ཕ་རོལ་འབེན་ལ་བསྣུན་འདོད་སེམས་ཀྱང་མ་དག་འཆལ་བའི་ཉོན་མོངས་དེས། ། ཁྱོད་རྒྱུད་བསྲེགས་ནས་བསྟིར་མེད་འཚེད་ལས་གཞན་ལ་གནོད་པ་ཅང་མཆིས་སམ། །འདི་བཀོད་གདན་རབས་མདོག་བཟང་དངོས། །ལེགས་བཤད་མཚོ་སྐྱེས་ཤ་ལུ་དཀར། །ཚར་དུ་དངར་བའི་ཕྲེང་བ་འདི།

།བློ་ལྡན་ཡོད་ན་ཐོད་བཅིངས་འོས། །གཟུ་བོར་གནས་པའི་ཤེས་ལྡན་བློས། །ལེགས་བཤད་ཟུར་བརྒྱད་དོད་པ་དག །སྨྲས་ཚེ་སྐྱོ་སྔོགས་འདི་ཀོ་ཞེས༑ ༑རྨོངས་རྣམས་ཀུ་ཅོས་ས་སྟེང་གང༌། །མཁྲིས་ནད་ཀྱིས་གཙེས་མིག་ལམ་དུང་དང་ཤེལ། །སེར་པོར་མཐོང་ལྟར་མ་རྟོགས་ལོག་རྟོག་གིས། །སྔོན་རབས་མཛངས་པའི་ལེགས་བཤད་ཁྱད་གསོད་པའི། །རང་འདོད་འཁྲུལ་བའི་གཏམ་དང་འདི་མི་མཉམ། །ཚུལ་འདི་ཤེས་ལྡན་རྣམས་ཀྱིས་རྟོགས་སླ་ཡང༌། །བླུན་པོ་དད་པའི་རྗེས་འབྲང་ཁ་ཅིག་གིས༑ ༑གོ་དཀའ་འགྱུར་དོགས་མེ་ཏོག་ཕྲེང་སྤེལ་གྱི། །དཔེར་བརྗོད་དང་བཅས་མཐོང་ཤེས་འདི་སྦྱར་རོ། །འདི་བརྩམས་པ་ལས་བྱུང་བ་ཡི། །དུང་ལྟར་དཀར་བའི་དགེས་མཚོན་པ། །བདག་གཞན་དུས་གསུམ་བསགས་ཡོད་དགེ། །བྱང་ཆུབ་ཐོབ་ཕྱིར་བསྔོ་བར་བགྱི། །དགེ་ཚོགས་དེ་ཀོ་ཁེ་དང་གྲགས། །ལོ་འདོད་ཕྱིར་དུ་བདག་མི་བསྔོ། །ཁ་ཅིག་ལོ་འདོད་ཆོས་བརྒྱད་ཀྱི། །དགེ་བར་རློམ་རྣམས་ཤ་ཐང་ངོ༌། །ཞེས་གདན་ས་དང་གདུང་རབས་ཀྱི་རྩ་ཚིགས་མདོར་བསྡུས་པ་པདྨའི་ཕྲེང་བ་ཞེས་བྱ་བ་འདི་ཡང་ཉམས་སྣང་དང་རྨི་ལམ་ལུང་བསྟན་དང་རང་བཟོའི་སྤྱི་བརྟོལ་ལ་ལེགས་བཤད་རེ་བའི་གྱ་ཚོམ་དང༌། རང་གིས་མ་རྟོགས་ཀྱང་སྔ་མའི་ཡིག་ཆ་ལ་གཞི་ཙམ་བྱས་པའི་རང་གི་ཞེ་འདོད་ཀྱིས་གཞན་ཁྱད་དུ་གསོད་པའི་བསམ་པས། ལོ་འདོད་ཁེ་གྲགས་ཀྱིས་ཟུར་ཟ་དམྱལ་བར་འགྲོ་བའི་ལས་གསོག་པ་སོགས་དེང་སང་གི་མཁས་རློམ་ཕལ་ཆེར་གྱིས་ལེགས་བཤད་རྩོམ་ཚུལ་གྱི་བརྟུལ་ཞུགས་དེ་ལྟ་བུ་རྒྱང་དུ་བསྲིངས་ནས། སྔོན་གྱི་ཡིག་ཆ་ཁུངས་ཐུབ་དང་རང་གི་ཤེས་ཚོད་རྣམས་གོ་བདེ་བའི་ཚིག་ལས། གཞན་པའི་སྒྲ་དང་མངོན་བརྗོད་སྙན་ངག་སྡེབ་སྦྱོར་གྱི་སྤྲོས་པ་སྐབས་འདིར་དོར་ནས་ཤེས་ལྡན་རྣམས་ལ་ཕན་པའི་བློས། འབྲི་གུང་པ་གསང་བ་སྔགས་ཀྱི་རྡོ་རྗེ་འཛིན་པ་རིག་འཛིན་ཆོས་ཀྱི་གྲགས་པས་ས་སྦྲུལ་གྲོ་བཞིན་ཅན་གྱི་ཟླ་བ་སྔ་མའི་དཀར་ཆ་རྒྱལ་བ་དང་པོའི་ཚེས་ལ་གཙུག་ལག་ལུགས་གཉིས་ཀྱི་འདུན་ས་ཆེན་པོ་ཕོ་བྲང་བཀྲ་ཤིས་ཚུགས་སུ་མགྱོགས་པར་སྦྱར་བ་སིདྡྷི་རསྟུ།།

།།མངྒ་ལཾ།། 