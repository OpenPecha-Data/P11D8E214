༄༅། །རིང་ལུགས་གཉིས་ཀྱི་བསླབ་བྱ་བཞུགས་སོ།།

ན་མོ་རཏྣ་ཏྲ་ཡཱ་ཡ། །བསླུ་མེད་མཆོག་གསུམ་ཡི་དམ་ཆོས་སྲུང་ཚོགས། །ཟླ་བྲལ་སྐྱབས་གནས་རྣམས་ལ་གུས་བཏུད་ནས༑ ༑སྙིགས་མའི་དུས་འདིར་འགྲོ་གང་འདུལ་མཛད་པ། །སྙིགས་མའི་གཏམ་འགའ་ཕན་ཕྱིར་འདིར་གདམས་སོ། །འོ་ཅག་ཐོས་བསམ་སྒོམ་ལ་མ་སྦྱངས་ཤིང༌། །སྤྱོད་ལམ་རྒོད་བག་ཅན་གྱུར་བག་མེད་པས། །ཀུན་ལ་ཕན་སེམས་སྨན་པའི་ལས་བགྱིས་ཀྱང༌། །བྱས་ཤེས་དྲིན་གཟོའི་ཚབ་ཏུ་མ་བྱུང་དང༌༑ ༑མ་ཤེས་ངན་བཙོག་ཡ་གའི་ལེགས་བྱས་འབུལ། །དེང་སང་སྙིགས་མ་ལྔ་བདོའི་ཚེ་ལོ་ཡང༌། །བཞི་བཅུ་ཁ་རལ་མི་ཚེ་གློག་ལྟར་འགྱུ། །ནམ་འཆི་ངེས་མེད་འདུས་བྱས་འཇིག་པའི་ཆོས། །དེ་ཕྱིར་ཤིའམ་གསོན་ནམ་མཆེད་ཀྱི་གྲོགས། །རང་སེམས་མ་དཀྲུག་དམ་ཚིག་སེལ་མེད་ཅིང༌། །ཚད་མར་འཛིན་པའི་སྐྱ་སེར་འགའ་ཡར་ལ། །རང་གི་ཤེས་ཚོད་བསླབ་བྱའི་གཏམ་གྱི་ཕྲེང༌། །ཇི་ལྟར་དགུང་ཟླའི་ཟེར་ལྟར་དཀར་བ་འདི། །ནད་ལ་སྨན་བཞིན་བསྟེན་པ་འོས་ཡིན་ཕྱིར། །དགྱེས་པའི་རྣ་བ་བླགས་ཏེ་དང་བར་བྱོས། །ལས་དབང་རྣམ་སྨིན་དུ་མས་མཚམས་སྦྱར་བའི༑ ༑ལུས་སྐྱེད་བརྩེ་གདུང་ཕན་སེམས་ཀྱིས་བསྐྱངས་པའི། །ཕ་མར་གྱུར་ལ་སྙིང་ཁྲེལ་མེད་པ་ཡི། །དྲིན་ལན་འགྱོད་མེད་གུས་པས་གཞལ་བར་མཛོད༑ ༑ཤ་ཁྲག་རུས་གཅིག་མིང་སྲིང་ལ་སོགས་པའི། །གཉེན་འདུན་རྣམས་ཀྱང་དེ་དང་ཕྱོགས་གཅིག་པས། །བྱས་ཤེས་དྲིན་མཐོང་ངོ་ཚ་ཁྲེལ་ཡོད་ཀྱིས། །བརྩེ་གདུང་བྱམས་པས་བཀུར་སྟི་ཆེ་བར་མཛོད། །བསྐལ་མང་གོང་ནས་ཕ་མར་གྱུར་པ་ཡི། །རིགས་དྲུག་འགྲོ་རྣམས་སྙིང་བརྩེའི་གནས་ཡིན་པས། །ཕན་དང་བདེ་བའི་འབད་བརྩོན་དུ་མ་ཡིས། །རྟག་ཏུ་བུ་ལྟར་སྐྱོང་བའི་རིམ་འགྲོ་མཛོད། །ཕྱོགས་དང་རིས་མེད་རྒྱལ་ཁམས་གར་ཕྱིན་ཡང༌། །ཡུལ་སྲོལ་དང་བསྟུན་ཀུན་དང་མཐུན་པའི་ལས། །འབད་པས་སྒྲུབ་ཅིང་རང་དོན་མ་ཤོར་བའི། །ཁྲེལ་ཡོད་མཛངས་ཤེས་དུས་སྐབས་ཤེས་པར་མཛོད། །གང་དུ་འཁོད་པའི་སྡེ་དཔོན་ལ་སོགས་པའི། །ས་ཡི་བདག་པོར་གྱུར་པ་གང་རྣམས་ལ། །རྙེད་བཀུར་གཟེ་གཟོང་རྫུན་ཚིག་མ་ཡིན་པའི། །བཀུར་སྟི་ལ་སོགས་ཐུགས་དགོངས་འཛིན་ཤེས་མཛོད། །དེ་ཡི་བློན་པོ་ལ་སོགས་ལས་བྱེད་ལའང༌། །རང་འདོད་ཕྲ་མ་སྒེར་ནད་སྤྱི་ཁྱེར་སོགས། །སྤངས་ནས་ཀུན་ལ་ཕན་པའི་ཞུ་སྲོལ་གྱིས། །ཞོར་ལ་རང་དོན་ཚད་མས་འགྲུབ་པར་མཛོད། །མ་རུངས་ཚོགས་ཀུན་བྱམས་པས་རབ་འདུལ་ཞིང༌། །འདི་ཕྱིའི་དོན་ཀུན་ཞི་བས་རབ་བསྒྲུབ་ཕྱིར། །ཀུན་ལ་ཁྲོ་གདུག་མ་རུངས་སེམས་སྤངས་ནས། །ཞི་དུལ་འཇམ་མཛེས་སྤྱོད་ལམ་མཁས་པར་མཛོད། །ནམ་མཁའི་ཁམས་ལྟར་སྣ་ཚོགས་བཞིན་སྟོན་ཞིང༌། །དགའ་མགུ་ཅུང་ཟད་རྗེས་འགྲོ་མ་རུངས་རིགས༑ ༑ཡིན་མིན་ཐོག་མཐའ་བར་མ་ཐམས་ཅད་དུ། །བློ་གཏད་ཐུབ་པའི་ཞབས་སྐྱིན་བརྟག་པར་མཛོད། །ཐོག་མར་འགྲོགས་པའི་མི་ལ་ཡིན་མིན་གྱི། །རྣམ་རྟོག་ཙམ་ལ་སྤོང་བའི་ལས་བྱས་ནས། །ཕྱིས་ནས་ཡིད་བརྟན་འཆའ་བ་མི་འབྱུང་ཕྱིར། །སྔར་འདྲིས་མི་ལ་ཕྱི་ཐག་རིང་བར་མཛོད། །སྔོན་ནས་བདག་ལ་དྲིན་དང་ལྡན་པའི་མིས། །ད་ལྟ་རྐྱེན་གྱིས་སྡང་ཞིང་འཚེ་བྱེད་ན༑ ༑རང་ཉིད་ལན་ཞིང་ལེ་ལན་ཁག་མེད་པར། །ཞི་དུལ་ཐབས་མཁས་ངང་གིས་སྤོང་བར་མཛོད། །ཅུང་ཟད་ཙམ་ལ་ཁྲོ་ཞིང་འཁྲུག་པ་དང༌། །དུག་མཚོན་མཐུ་དང་ངན་གཡོ་གནག་པའི་ལས༑ ༑བྱ་བའི་ལས་མིན་བཟོད་པའི་གོ་གྱོན་ན། །ཀུན་གྱིས་བསྔགས་འོས་མཆོད་ཕྱིར་དེ་ལྟར་མཛོད། །གལ་ཏེ་ཕ་རོལ་གཡུལ་ངོ་ལ་སོགས་པ། །མི་བྱ་ཀ་མེད་རང་གཞན་ལ་ཕན་ན༑ ༑རང་སྲོག་འདོར་ཡང་འགྱོད་མེད་དཔའ་རྩལ་གྱིས། །ངོ་གནག་འཁྲུག་པས་གྲགས་དཀར་ཐོབ་པར་མཛོད། །སྨྱོ་ཞིང་འཁྲུལ་བས་དོན་དང་མི་ལྡན་ཞིང༌། །ཀུན་གྱིས་སྨོད་ལ་ཕུང་ཀྲོལ་ལས་ཀྱི་གཞི། །རང་གཞན་ལ་གནོད་མི་རྣམས་ཀུན་གྱིས་སྤྱོད། །མྱོས་བྱེད་ཆང་གི་བཏུང་བ་སྤོང་བར་མཛོད། །ཐབས་ལམ་རྩ་བ་རིགས་བརྒྱུད་འཛིན་པའི་གཞི། །དགའ་བདེའི་བྱེད་པོ་ཤེས་རབ་མི་མོ་ཡང༌། །རྟག་པར་འགྲོགས་ན་ཚེ་ཐུང་ཟུང་ཟད་སོགས། །ཉེས་མང་བསྐྱེད་ཕྱིར་སྐབས་དོན་ཤེས་པར་མཛོད། །བཟའ་བཏུང་ལོངས་སྤྱོད་ལ་སོགས་མཁོ་དགུའི་རྫས། །འཇིག་རྟེན་འདི་ཡི་བརྟེན་ས་ཡིན་མོད་ཀྱང༌། །འདོད་ལྡན་སྲེད་ཅན་རྐུ་འཕྲོག་ཐོབ་ཤ་སོགས། །གྲགས་པ་སྨད་པའི་ལས་ཀུན་སྤོང་བར་མཛོད། །དྲང་པོའི་སེམས་ངག་ཀུན་ལ་ཕན་མོད་ཀྱི། །ངན་སེམས་ཕྲ་མ་དབྱེན་ཚིག་རྫུན་ལ་སོགས། །རང་གཞན་ལ་གནོདཐ་མར་རང་ཕུང་བས། །དུས་རྣམ་རྟག་ཏུ་སྨྲ་བ་ཉུང་བར་མཛོད། །མངོན་གྱུར་མཐོང་བ་སྨྲ་བའི་དངོས་ཡིན་ཡང༌། །ཟེར་ཟློས་རྗེས་འགྲོའི་སྐད་ཆ་སྣ་ཚོགས་པས། །རང་ཉིད་རྫུན་ཅན་ངོ་མཚར་གཞན་ལ་གནོད། །དེ་ཕྱིར་དོན་མེད་སྐད་ཆ་ཉུང་བར་མཛོད། །དོན་མེད་འགྲོ་ཞིང་ཕྱོགས་མཐར་འཁྱམ་པ་དང༌། །གང་ཡང་མི་འགྲུབ་སྲོག་འདོར་དགོས་པ་ཆུང༌། །རང་ཡུལ་སྤངས་པས་སྤྲང་པོ་ཤུགས་ཀྱིས་འབྱུང༌། །དེ་ཕྱིར་སྡོད་ལ་དགའ་ཞིང་ཚུགས་པར་མཛོད། །གཞན་སྲོག་འཕྲོག་ཅིང་སྡིག་ལ་རབ་དགའ་བས། །ཚེ་འདིར་གྲགས་ངན་ཕྱི་མར་དམྱལ་བར་ལྟུང༌། །གཞན་གྱིས་ངན་སྐྱུག་ཁ་ལག་བསྲེས་ལ་འཛེམས། །དེ་ཕྱིར་སྡིག་པའི་ལས་ལ་འཛེམས་པར་མཛོད༑ ༑གཞན་གྱི་ཁ་མཁས་ངོ་དགའ་ལ་སོགས་པ། །ཇི་ལྟར་བྱུང་ཡང་དེ་ཡི་ཞེ་འདོད་ལ། །བརྟགས་ཤིང་དཔྱད་ནས་མཐུན་ན་མགུ་བྱ་ཡི། །ཁ་མཛངས་ཙམ་ལ་ཡིད་བརྟན་མེད་པར་མཛོད༑ ༑འོན་ཀྱང་ཚུར་ལ་ཁ་མཁས་འཛུམ་སྟོན་ན། །ཕར་ལའང་དེ་ལན་མགྲིན་པ་ཡན་གྱིས་གཞལ། །དོན་ལྡན་སྙིང་ནས་དགའ་བའི་ཟླ་གྲོགས་ལ། །སྙིང་ལྟར་འབྲེལ་མེད་ཁ་ཡོག་མེད་པར་མཛོད། །ལ་ལ་འཇམ་ཚིག་འཛུམ་ཡང་ཞེ་ལ་འཚེ། །འགའ་ཞིག་ཚིག་རྩུབ་ལྟར་ཡང་ཕན་པའི་ངག

།དེ་ཕྱིར་འཛུམ་དང་ཚིག་ལ་མི་ལྟ་བར། །ཞེ་འདོད་ཡིད་ཀྱི་བསམ་པར་རབ་བརྟགས་ནས༑ ༑ཁ་དང་སྙིང་གྲོགས་སྐབས་དོན་ཤེས་པར་མཛོད། །ཚུར་ལ་གནོད་པའི་བསམ་སྦྱོར་འཚེ་བྱེད་ན། །གདོང་ཟློག་ངན་ལན་ངན་འཇལ་མི་བྱེད་པར། །རེ་ཞིག་བཞག་ནས་ཡུལ་དེ་བརྗེད་པ་དང༌། །སྐབས་སུ་བབ་ཚེ་རྟགས་ཐོན་ལག་ལེན་མཛོད། །ཁ་ནས་ཚིག་ངན་སྨྲས་པས་དགྲ་མི་ཐུབ། །ཞེ་འདོད་གང་ཡིན་ཁོང་བར་བཟུང་བྱས་ནས། །རང་ལ་ཁག་མེད་གཡོ་མཁས་སྒྱུ་འཕྲུལ་གྱིས། །དེ་དག་ཚར་གཅོད་རང་བློ་ཚིམ་པར་མཛོད། །དུས་ངན་གྲོགས་ཀྱིས་ལྟས་ངན་སྟོན་པའི་ཕྱིར། །གནས་སྐབས་མཛའ་ཞིང་དགའ་བའི་མི་རྣམས་ལ། །ཁ་ནས་ཚིག་འཇམ་ལག་ནས་བཟའ་བཏུང་བྱིན། །སེམས་ཀྱི་ཟོན་སྐྱོར་ཕྱི་ལྷོད་ནང་གྲིམ་མཛོད། །ཕན་པའི་སེམས་ཀྱིས་ཁ་ཏ་བསླབ་བྱ་སོགས། །བྱས་ཀྱང་མི་ཉན་དེ་ཕྱིར་འགའ་ཞིག་ལ། །དེ་གའི་བློ་དང་མཐུན་པའི་བསླབ་བྱ་དག །ཚིག་མཚོན་མེད་པའི་འཇམ་མཁས་གཞོག་འབེབས་མཛོད། །རང་ལ་སྙིང་གཏད་གྲོགས་ཀྱིས་མ་ཉན་ཡང༌། །རང་བློ་དཔང་བཞག་དགེ་སྐྱོན་རྒྱུ་མཚན་སོགས། །གོ་སླ་འཇུག་བདེའི་བསླབ་བྱ་ཕན་སེམས་ངག །མ་ལེན་མ་འགྱོད་མ་ཐུང་སྨྲ་བར་མཛོད། །རང་ལ་གཞན་གྱིས་མི་འོས་སེམས་གསོད་པའི། །གཏམ་ངན་སྨྲ་ན་དེ་ཉིད་བློར་བཟུང་ནས། །གཏམ་དང་རྒྱུད་པ་བསྐྱར་ལྡབ་ཕེར་བའི་དཔེ། །སྐབས་སུ་བབ་ཚེ་ལན་གྱིས་བླན་པར་མཛོད། །མི་ཉན་ཁ་གཏམ་མི་ཕན་གྲོགས་པོ་དང༌། །མི་འཛིན་ཕུགས་སྲིད་མི་ཡོང་ལས་བྱེད་དང༌། །མ་དག་གཏམ་དང་མི་ལེགས་དངོས་པོ་སོགས། །རང་ཉིད་ངལ་བས་དོན་མེད་སྤོང་བར་མཛོད། །རང་གིས་ཕར་ལ་ཕན་བཏགས་དྲིན་བསྐྱངས་པས། །ཚུར་ལ་དྲིན་ལན་ངན་ལོག་གིས་འཇལ་ན། །སྔར་བྱས་ཕན་བཏགས་ཆུད་མི་ཟ་བའི་ཕྱིར། །རང་ལ་ཁག་མེད་ཐབས་ཀྱིས་བསྐྱུར་བར་མཛོད། །ཇི་ལྟར་བྱས་ཀྱང་གོ་ལན་མེད་པ་ལ། །རང་ཉིད་བདེན་པའི་བཙན་ས་ཟིན་པ་དང༌། །ལེ་ལན་གྱོད་ཁག་ཐབས་ཀྱིས་དེར་བཀལ་ནས། །རང་རྒྱལ་གཞན་ཕམ་རྔ་སྒྲ་ཐོས་པར་མཛོད། །མ་བྱས་ཚོད་ཡོད་མི་བདེན་ལས་མི་བྱ། །མི་བྱ་ཀ་མེད་ཐབས་མཁས་ཚུལ་གྱིས་བསྒྲུབ། །བདེན་པའི་གཏན་ཚིག་རྒྱུ་མཚན་འབྲེལ་བའི་ལས། །རླུང་ལྟར་གྲགས་པས་རང་ཚོད་ཟིན་པར་མཛོད། །གང་ལ་དབང་ཡོད་ཚོད་མེད་མི་བྱ་ཞིང༌། །གང་ལ་ནོར་ཡོད་ཆེ་གྲགས་ང་རྒྱལ་སྤངས། །ཀུན་ལ་བསྟུན་ཞིང་ཀུན་ལ་མཐུན་པར་སྤྱོད། །འདི་གསུམ་གལ་ཆེན་ཡིན་ཕྱིར་འབད་པར་མཛོད། །རང་ཉིད་ཀུན་གྱིས་བཀུར་བའི་ཞིང་ཡིན་ལ། །དྲག་ཞན་བར་མའི་ཚོགས་རྣམས་གང་ལ་ཡང༌། །དམན་པའི་ས་བཟུང་ཁ་ཉན་དཔུང་སྨད་དང༌། །རང་ཟས་སྨན་ལ་གཞན་ཟས་དུག་སེམས་མཛོད། །བྱང་ཆུབ་མ་ཐོབ་བར་དུ་རང་དོན་ལ། །ཟད་མཐའ་མི་འབྱུང་འོན་ཀྱང་རང་འདོད་ཚོགས། །ཉེ་རིང་སྐྱོན་བྲལ་ལྟར་སྣང་སྙོམས་པ་ལ། །ཉེས་པའི་དོན་དུ་གོ་ལོག་མེད་པར་མཛོད། །རང་མཚང་ཤེས་ཤིང་དེ་ཉིད་མངོན་དུ་སྨྲ། །གཞན་མཚང་སྦས་ཤིང་སྨྲ་ནའང་ཐབས་ཀྱིས་གླེང༌། །ཀུན་ལ་གཏན་ཚིག་འདྲ་ཆོས་གསོང་པོར་བརྗོད། །གང་ལའང་ངེས་ཤེས་དག་གསལ་སྨྲ་བར་མཛོད། །གཏམ་འགོར་འཛུམ་དང་གཏམ་མཇུག་འཛུམ་གྱིས་སྡུད༑ ༑དགོས་དོན་ཚིག་ལ་དོན་མེད་ཚིག་འཁྱར་མེད། །གཏམ་ཚིག་དང་ལྡན་གཞན་སེམས་མ་དཀྲུག་པར། །རང་དོན་འབད་མེད་ལྷུན་གྲུབ་མཁས་པར་མཛོད། །ཟས་གོས་ཅན་ལ་གླིང་བཞི་བྱིན་པ་བས། །དམན་པ་ཞིག་ལ་ཟན་རྡོག་ཙམ་བྱིན་ན། །ངོ་ཆེ་དྲིན་དུ་གཟོ་བ་དེ་བསམས་ནས། །དབུལ་པོ་རྣམས་ལ་བཟའ་བཏུང་སྦྱིན་པར་མཛོད། །རྨུ་རྒོད་འགའ་ལ་ཕན་བཏགས་དོན་མི་སེམས༑ ༑གནོད་པ་བྱས་ན་ཕྱི་མ་འབྲས་བུ་ལྕི།

གང་ལྟར་བྱས་ཀྱང་རང་ཉིད་ངལ་ཞིང་དུབ། །དེ་ལས་ཟོལ་གྱིས་བྱོལ་ལ་མཁས་པར་མཛོད། །རང་ཉིད་ནུས་ཚེ་གཞན་གྱིས་བསྟོད་ཅིང་བཀུར༑ ༑ཅུང་ཟད་དམའ་ན་དེ་སྟེང་ཆུ་བཞིན་འབྲུབ། །མི་ངན་ཚོགས་པའི་འཁོར་ཚོགས་འདྲེ་སྲིན་འདྲ། །གཅིག་པུར་གནས་པ་སོས་དལ་མཁྱེན་པར་མཛོད། །ཞི་བདེ་དོན་གཉེར་ཆོས་པའི་ལས་མིན་ཡང༌། །ཁྱིམ་པ་རྣམས་ལ་ཆོས་ཀྱི་གཙོ་བོར་སྣང༌། །གཞན་ཕན་སྟོང་སྒྲོབ་འགྱིང་འགྲོས་མ་བྱུང་ཡང༌། །རང་ས་བཟུང་ནས་སྡོད་མཁས་མཁྱེན་པར་མཛོད། །ངན་བཙན་དཔོན་བློན་བཀའ་བློ་གྲོས་དབང་ལས། །སེམས་ཁྲལ་མེད་པའི་ཕྱོགས་མེད་བྱ་བྲལ་སྐྱིད། །བློ་མང་ངན་ཚོགས་ཆབ་འབངས་མངའ་ཐང་ལས། །རང་དབང་འདུ་བའི་ཚོད་འཛིན་མཁྱེན་པར་མཛོད། །དམ་མེད་སློབ་མ་ཚེ་ཡི་སྲེག་བརྡར་ལས། །ཆོས་རྒྱུད་མེད་པའི་ཐོད་རྒལ་སྒོམ་ཆེན་སྐྱིད། །སྐྱོང་བྲན་མང་བའི་འཁོར་གཡོག་ཁྲལ་འཇལ་ལས། །ཡུལ་སྐོར་སྤྲང་པོ་དགའ་བའང་མཁྱེན་པར་མཛོད། །གཞན་ཡང་འཇིག་རྟེན་བྱ་བའི་བཏང་བཞག་རྣམས། །འཕྲལ་ཚོད་འཕྲལ་བསྡུར་སྐབས་དོན་གང་དགོས་དཔྱད། །དེ་ལས་འདི་བྱ་འདི་འབྱུང་མཐོང་དཀའ་བས༑ ༑གཞན་ལ་ལྟ་ཞིང་རང་སྤྱོད་མཁས་པར་མཛོད། །བྱ་བ་ཆེན་པོ་ཚེགས་མེད་འགྲུབ་སྲིད་ཀྱང༌། །ཆུང་ངུའི་ལས་ལའང་འབད་པ་ཆེ་བ་འབྱུང༌། །དེ་ཕྱིར་ཐབས་མཁས་གཡོ་ཐབས་སྣ་ཚོགས་ཀྱིས། །རྣམ་པ་སྣ་ཚོགས་ལས་སྒྲུབ་མཁྱེན་པར་མཛོད། །འབད་པས་བསྒྲུབས་པའི་རེ་ཆེའི་བྱ་བ་ལས། །ཤུགས་ལས་བྱུང་བའི་དགོས་མེད་འགའ་སྲིད་ཅིང༌། །གང་ལའང་ཕྱི་ཕུགས་ལྟ་བ་གནད་ཆེ་བས། །རྒྱང་མིག་རྒྱང་སོ་འཛུག་པའང་མཁས་པར་མཛོད། །ཞེ་ལ་གནག་པའི་རང་འདོད་སེམས་ཡོད་ཀྱང༌། །དེ་ཉིད་གདོང་དུ་དངོས་སུ་མི་སྒྲུབ་པར། །གཞན་དོན་ཕན་སེམས་རྒྱ་ཆེའི་བརྫུ་བག་གིས། །འབད་ནས་བསྒྲུབ་པའི་ཐབས་མཁས་བརྟེན་པར་མཛོད། །གྲགས་པའི་རྗེས་འབྲང་འུར་སྒྲོག་ཆེ་བ་ལས། །འཁོས་ཚད་ཕེབས་པའི་གནོག་ཆུང་དལ་བ་སྐྱིད༑ ༑་ཚོ་ཆེ་བའི་ལག་བླང་མེད་སྤངས་ནས། །དོན་ལ་ཁེལ་བའི་མགོ་ཐོག་སྨིན་པར་མཛོད། །བཟང་པོའི་རྗེས་སུ་ངན་པ་སྨྲ་བ་དང༌། །ངན་པའི་རྗེས་སུ་བཟང་པོ་སྨྲ་བ་སོགས། །ལྕེ་གཉིས་ལྡན་པའི་བརྟུལ་ཞུགས་རྒྱང་བསྲིངས་ནས། །སྔོན་ཆད་ཚིག་ལ་འགྱུར་ལྡོག་མེད་པར་མཛོད།

།མདོར་ན་མི་ཆོས་གནད་ཀྱི་རྩ་བ་ཡིན། །ཚིག་བཙུན་གཞུང་བཟང་ཁོག་ཆེ་ཟས་མ་སྡར༑ ༑བློ་གཏད་ངོ་ཐུབ་གསང་ཤེས་རང་འདོད་ཆུང༌། །མི་ཁྲོ་ངང་རིང་སྡོད་ལ་བཟང་བར་མཛོད།། །། ༈ །དེ་ལྟར་མི་ཆོས་གཙུག་ལག་ཁོང་ཆུད་ནས། །ལྷ་ཆོས་མདོར་བསྡུས་འདི་ལྟ་སྟེ༑ ༑མཚན་ལྡན་བླ་མ་དམ་པ་བསྟེན། །ཐུགས་སུན་མི་དབྱུང་གུས་པས་མཆོད། །སྨིན་ལམ་དབང་གིས་རང་རྒྱུད་འདུལ། །གྲོལ་ལམ་ལྷ་སྐུ་སྒོམ་པ་དང༌། །སྔགས་བཟླས་རྫོགས་པའི་རྣལ་འབྱོར་བསྒོམ། །སྤྱོད་ལམ་ཐུན་མཚམས་བག་ལྡན་བྱ། །དམ་ཚིག་མི་སྲོག་ལྟ་བུར་བསྲུང༌། །དེས་ནི་རྡོ་རྗེ་འཆང་དབང་འགྲུབ། །ཡང་ན་ཕ་རོལ་ཕྱིན་པའི་ལམ། །ཐེག་པ་ཆེ་ལ་བློ་འཇུག་ཅིང༌། །དཀོན་མཆོག་གསུམ་ལ་སྐྱབས་གནས་འཚོལ། །སྦྱིན་སོགས་དྲུག་ལ་འབད་ཅིང་སྦྱངས། །སྨོན་འཇུག་སེམས་བསྐྱེད་རྒྱ་ཆེན་འཇུག །རྣམ་མེད་རྣམ་པ་ཀུན་ལྡན་ཞིང༌། །ཡོད་མེད་མཐའ་བྲལ་དབུ་མའི་ལམ། །མཐའ་བཞི་བྲལ་བའི་དབུ་མ་ཞེས། །ཕྱག་རྒྱ་ཆེན་པོ་ཡུན་དུ་བསྒོམ། །ཐུན་མཚམས་སཱཙྪ་ཆུ་གཏོར་སོགས། །ཚོགས་གཉིས་རྫོགས་པའི་ཐབས་བྱ་ཞིང༌། །དགེ་བ་ཀུན་གྱི་རྗེས་སུ་ཡང༌། །འཁོར་གསུམ་ཡོངས་དག་བསྔོ་བ་བྱ། །དེ་ལྟར་ལྷ་ཆོས་རྩ་བ་ཡང༌། །ཁོང་ཁྲོ་མེད་ཅིང་བྱམས་བརྩེར་ལྡན། །དགེ་བ་ཐམས་ཅད་གཞན་དོན་སྤྱད། །སྟོང་ཉིད་སྙིང་རྗེ་ཟུང་འབྲེལ་ཞིང༌། །རྟག་ཏུ་ལྷག་པའི་སེམས་དཀར་བཟུང༌། །དེས་ནི་རྫོགས་བྱང་ཐོབ་པར་འགྱུར། །མི་ཆོས་ཧྲིལ་གྱིས་དྲིལ་བ་ནི། །བརྟན་ཅིང་བློ་ཆེ་ངོ་རྟག་པའོ། །དེ་དག་མེད་པའི་མི་ཆོས་རྣམས། །རླན་དང་བྲལ་བའི་ལྗོན་ཤིང་འདྲ། །ལྷ་ཆོས་ཧྲིལ་གྱིས་དྲིལ་བ་ནི། །གཞན་ཕན་སེམས་དགེ་བག་ཡོད་པའོ། །དེ་དག་མེད་པའི་ལྷ་ཆོས་རྣམས༑ ༑མི་གཙང་དྲི་ལ་རློམ་པ་འདྲ། སྨྲས་པ། དེང་སང་རྩོད་པའི་དུས་འདི་རུ། །མི་ཆོས་མཁས་པའི་གཞི་བཟུང་ནས། །ལྷ་ཆོས་ཞར་གྱིས་བྱེད་མཐོང་ནས། །འདིར་ཡང་མི་ཆོས་རྒྱས་པ་ལ། །ལྷ་ཆོས་མདོར་བསྡུས་ཙམ་དུ་བསྟན། །ཆོས་ཚུལ་གཉིས་ཀའི་སྙིང་པོ་ནི། །ངོ་ཚ་ལྡན་པ་ཁོ་ནར་མཐོང༌། །འོན་ཀྱང་དེ་དང་ལྡན་པའི་མི། །དེང་སང་བཙལ་ཡང་སུ་ཡིས་རྙེད། །དེ་ལྟར་ལེགས་བཤད་རྩོམ་པ་ལ། །ཡང་ན་རང་ཉིད་ལྡན་པ་དང༌། །ཡང་ན་གནས་ཚུལ་མཐོང་བ་གཅེས། །དེ་ལྟར་གཉིས་ལས་སྔ་མ་ནི། །བདག་གིས་མི་ཆོས་མི་ཤེས་པས། །ཕར་ལ་དྲིན་གྱིས་བསྐྱངས་རྣམས་ཀྱིས། །ཐ་མར་རང་ཉིད་ཕུང་བ་དང༌། །དྲིན་ལན་དབྱེན་དང་ཕྲ་མས་འཇལ། །ཞབས་ཏོག་ངན་གཡོ་དུག་གིས་བྱེད། །ཕན་པའི་ཁ་ཏ་དེར་བྱས་ཀྱང༌། །ཉམས་ལེན་བྲག་ཆ་འདི་འདྲ་ལྟོས། །ཁོ་བོ་ལྷ་ཆོས་མི་ལྡན་པས། །རང་རིག་ཐར་པ་མ་ཐོབ་ཅིང༌། །གཞན་ཕན་འགྲོ་དོན་མི་འབྱུང་བ། །དམ་ཉམ་སློབ་མ་རླུང་ལྟར་འཕྱོ། །དམ་ལྡན་གནམ་གང་དགུང་ཟླ་འདྲ༑ ༑རིམ་གཉིས་སྒོམ་པ་ཉིན་སྐར་ཙམ། །དབང་བསྐུར་ཐོབ་གྲངས་ཕྲེང་བར་བརྩི། །ལུང་ཆོས་རྣ་བར་བྲག་ཆ་འདྲ། །ཉམས་ལེན་ཆུ་སྲུབ་འོ་མ་བཞིན། །དམ་ཚིག་སྒོ་ཐེམ་བཞིན་དུ་རྫི༑ ༑རྟགས་ཙམ་མིང་གི་རྗེས་འགྲོ་བའི། །གྲྭ་འབངས་རྣམས་ཀྱི་དབང་ལུང་གི། །དྲིན་ལན་གཏམ་ངན་རྫུན་གྱིས་འཇལ། །བླ་མའི་སྐུ་ཚེ་སྟུང་ལ་མཁས། །སྙིང་རིང་ཁྲེལ་མེད་འགའ་ལ་ལྟོས། །འོན་ཀྱང་རྒྱུ་མཚན་ཕྱི་མར་བལྟ། །དེ་དག་ཀུན་གྱི་གནས་ལུགས་རྣམས། །མཐོང་ཞིང་ཤེས་པས་འདི་སྨྲས་སོ། །དེང་སང་སྙིགས་མ་ལྔ་བདོ་བའི༑ ༑བཞི་བཅུ་ཁ་རལ་ཚེ་ལོ་འདི། །མི་ཚེ་འཚོ་བའི་མཐུན་རྐྱེན་ནི། །ཨུ་དུམ་མེ་ཏོག་ལྟར་དཀོན་གྱི། །ཚེ་སྲོག་འགག་པའི་ཐབས་ཚུལ་ནི། །ལུགས་གཉིས་རིང་ལུགས་མང་བའི་ཕྱིར༑ ༑ནམ་འཆི་ངེས་མེད་ཆ་མ་འཚལ། །དེ་ཕྱིར་རང་སེམས་ལ་བརྩེ་བའི། །གྲོགས་པོ་འགའ་ལ་འདི་གདམས་སོ། །ཞེས་པའི་མི་ཆོས་ལྷ་ཆོས་ཀྱི། །བསླབ་བྱ་འོ་མའི་རྒྱ་མཚོ་འདི༑ ༑འགྲོ་རྣམས་སྤྱན་ཟུར་ངང་པའི་བུ། །རྩེད་དགས་ཁྲུས་ལ་འཇུག་སླད་དུ། །ལྷག་བསམ་དཀར་པོས་འདི་འབུལ་གྱི། །དགྱེས་དགུར་རོལ་བའི་དགའ་སྟོན་དཔྱིད། །སྙིང་དབུས་ཟེའུ་འབྲུར་རྩེན་པར་མཛོད། །ཅེས་པ་དབུར་སྟོད་འབྲི་གུང་དུ། །སྐྱེས་པའི་སྐྱུ་རའི་གདུང་ཐ་ཆུང༌། །བྱས་པ་དོན་མེད་ལ་དགའ་བ། །ཆོས་ཀྱི་གྲགས་པས་བྲིས་པ་ཡིན། །ལ་ལ་དགྱེས་པ་བསྐྱེད་པ་དང༌། །ལ་ལ་ཁྲོ་ཞིང་འཁྲུག་སྲིད་ཀྱང༌། །དེ་དག་ཀུན་གྱི་ལུགས་ཡིན་ཕྱིར། །དེ་ལ་ཁྲོ་བ་ལང་བས་ཅི།།

།།མངྒ་ལཾ།། 