༄༅། །རྡོ་རྗེ་གཙུག་ལག་གི་གཏོར་འབུལ་བཞུགས་སོ།།

གཏོར་མ་ལ་དཔལ་འབར་བཙུགས། རཀྟ་བྲན། དགུག་གཞུག་བྱ། སྨན་རཀ་བྱིན་རླབས་གཏོར་བསྔོས་བྱས་ལ། ཧཱུྂ་༌། དུར་ཁྲོད་རབ་འཇིགས་རྔམ་པའི་ཕོ་བྲང་ནས། །ཉི་ཟླ་པདྨ་འབར་བའི་གདན་གྱི་སྟེང༌། །དཔལ་ཆེན་ཁྲོ་རྒྱལ་སྟོབས་ལྡན་ནག་པོ་ཆེ། །གཉིས་མེད་ཡུམ་ཆེན་འབྱུང་བ་ལྔ་ཡི་བདག །གནས་ལྔར་བྱ་ཁྱུང་རྟ་མགྲིན་རྡོ་རྗེ་གཞོན། །ཕྱག་ན་རྡོ་རྗེ་གཤིན་རྗེའི་གཤེད་པོ་བཞུགས། །ཁྱབ་འཇུག་ཆེན་པོ་དྲེགས་པ་ཀུན་གྱི་གཙོ༑ ༑སྲོག་ལེན་ནག་པོ་གསོད་བྱེད་ཁྲག་འཐུང་མ། །ལས་མཁན་སྐུ་གསུང་ཐུགས་ཀྱི་མོན་པ་གསུམ། །འཆི་བདག་གཤིན་རྗེ་སྲོག་གི་བདག་མོ་དང༌། །མ་ཧཱ་དེ་ཝ་མུ་སྟེགས་ཡཀྴ་ནག །མེ་ཡི་ཁ་རླངས་བདུད་མོ་ཁྲག་འཛག་མ། །རཀྴ་གློག་ཕྲེང་སྦལ་མགོ་ཁྲག་མིག་མ། །རཱ་ཧུ་ལ་དང་གནོད་སྦྱིན་གང་བ་བཟང༌། །ཤ་ཟ་རལ་ཅན་རྒྱལ་པོ་ལེ་བྱིན་ཧར། །དམུ་རྗེ་བཙན་པ་བཙན་རྒོད་ཡམ་ཤུད་དམར། །དགེ་བསྙེན་རྡོར་ལེགས་འགོང་པོ་ལག་དགུ་དང༌། །རྐང་ལག་རིང་མོ་གཞོན་ནུ་གཏུམ་མོ་རྣམས། །རང་རང་འཁོར་བཅས་འདི་གཤེགས་གདན་ལ་བཞུགས༑ ༑ཕྱི་ནང་གསང་མཆོད་ཤ་ཁྲག་སྙིང་སྣའི་ཚོགས། །སྨན་རཀ་གཏོར་མ་སྤྱན་གཟིགས་དཀོར་ནོར་བཅས། །དགྲ་བགེགས་བསྒྲལ་བའི་ཕུང་ཁམས་སྐྱེ་མཆེད་དང༌། །དབང་པོ་རྣམ་ལྔ་འདོད་པའི་ཡོན་ཏན་ཚོགས། །སྟོབས་ལྡན་སྔགས་བདག་འཁོར་དང་བཅས་ལ་འབུལ། །དགྱེས་པར་བཞེས་ལ་དམ་སྐོང་ཉམས་ཆག་བཤགས། །ཐུགས་དམ་རྒྱུད་བསྐུལ་བཅོལ་བའི་ཕྲིན་ལས་སྒྲུབས། །བདག་གི་བསམ་དོན་འབད་མེད་འགྲུབ་པར་མཛོད། །ཅེས་གཏོར་མ་ཁང་ཐོག་ཏུ་འབུལ་བ་ནི་དྲག་ལས་སོགས་མིན་པའི་དུས་གཏོར་དང་གསོལ་མཆོད་སོགས་ཀྱི་སྐབས་བྱ། ཡང་དྲེགས་པའི་བསྙེན་སྒྲུབ་བྱེད་ཚེའང་ཐུན་དྲུག་གམ་བཞིར་གཏོར་འབུལ་ལམ། གཏོར་མར་ཤ་ཟན་སྨན་རཀ་བསྒྲོན་ལ་དགུག་གཞུག་གཏོར་བསྔོས་བྱས་ལ་གཏོར་འབུལ་འདི་བྱ་བ་ཡིན་ནོ།། །།མངྒ་ལཾ།།