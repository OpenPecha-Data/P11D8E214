 ༄༅། །ལམ་ཟབ་བླ་མ་སྒྲུབ་པ་ལས། ཁ་བསྒྱུར་གཞན་ཕན་སྙིང་པོ་བཞུགས་སོ།། 

གང་ལ་གང་འདུལ་ཕྲིན་ལས་ཀྱིས། །སྣ་ཚོགས་དོན་མཛད་དེར་བཏུད་ནས། །ལམ་ཟབ་བླ་མ་སྒྲུབ་པ་ཡི། །ཁ་བསྒྱུར་གཞན་ཕན་སྙིང་པོ་བཤད། །སྨིན་གྲོལ་ཉམས་ལེན་མཐར་ཕྱིན་ནས། །ཞི་བའི་ཕྲིན་ལས་བསྒྲུབ་འདོད་ན། །རང་ཉིད་ངོ་བོ་ཉིད་སྒྲུབ་ཀྱི། །བསྐྱེད་རིམ་གསལ་ལྡན་སྔགས་ཕྲེང་ལས། །འོད་དཀར་དང་ནི་རང་འདྲ་བའི། །ལྷ་ཚོགས་ཤེལ་ལྟར་དཀར་བ་སྤྲོས། །ནད་གདོན་སྡིག་སྒྲིབ་ལ་སོགས་པ། །གང་ཞིག་འདོད་པ་ལ་ཕོག་པས། །དེ་དག་ཐམས་ཅད་བ་མོ་ལ། །ཉི་མས་རེག་ལྟར་ཞི་བསམ་ཞིང༌། །སྔགས་རྣམས་མཐའ་རུ་འདི་སྐད་གདགས། །ཆེ་གེ་མོ་ཤཱནྟིཾ་ཀུ་རུ་ཡེ་སྭཱ་ཧཱ། དམིགས་པ་གསལ་ཞིང་སྔགས་དག་ལ། །རང་འདོད་མ་ཡིན་གཞན་ཕན་གྱི། །བསམ་སྦྱོར་སྙིང་བརྩེར་ལྡན་པ་ནི། །ལས་སྦྱོར་ཀུན་ལ་གཅེས་པར་སྣང༌། །དེ་ལྟར་སྔགས་བཟླས་དམིགས་པ་བྱ། །དོན་མ་གྲུབ་བར་འབད་ནས་བསྒྲུབ། །དེས་ནི་ཞི་བའི་ལས་ཀུན་འགྲུབ། །། རྒྱས་པའི་ཕྲིན་ལས་བསྒྲུབ་འདོད་ན། །རང་ཉིད་ཕྱི་སྒྲུབ་ལྟར་གསལ་བའི། །ཐུགས་ལས་སྔགས་དང་ལྷ་འོད་ཟེར། །སེར་པོ་སྤྲོས་པས་བསྒྲུབ་བྱ་ཡི། །ཚེ་བསོད་ནོར་རྣམས་རྒྱས་པར་བསམ། །སྔགས་ལ་ཤམ་བུ་འདི་ལྟར་གདགས། །ཆེ་གེ་མོའི་ཨཱ་ཡུཿཔུཎྱ་བ་སུ་སིདྡྷི་པུཥྚིཾ་ཀུ་རུ་ཨོཾ། ཞེས་བཏགས་མ་གྲུབ་བར་དུ་བཟླ། །དེས་ནི་རྒྱས་པའི་ལས་ཀུན་འགྲུབ། །། དབང་གི་ཕྲིན་ལས་བསྒྲུབ་འདོད་ན། །རང་ཉིད་གསང་སྒྲུབ་ལྟར་གསལ་བའི། །ཐུགས་ལས་འོད་དམར་ལྷ་སྔགས་བཅས། །སྤྲོས་པས་གང་ཡིན་དབང་བསྡུས་བསམ། །སྔགས་མཐར་ཤམ་བུ་འདི་སྐད་གདགས། །ཆེ་གེ་མོ་ཝ་ཤྱཾ་ཀུ་རུ་ཧོཿ །ཞེས་བཟླས་རྟགས་བྱུང་བར་དུ་བསྒྲུབ༑ ༑དེས་ནི་དགོས་དགུ་དབང་དུ་འགྱུར། །། དབང་གི་དགུག་པ་བྱ་འདོད་ན། །རང་ཉིད་བདེ་བའི་རྡོ་རྗེ་ཡི། །ཐུགས་ནས་ལྷ་མོ་དམར་མོའི་ཚོགས། །ཕོ་ལ་པདྨ་མོ་ལ་ནི། །རྡོ་རྗེས་མཚན་པའི་ལྕགས་ཀྱུ་དང༌། །ཞགས་པ་ཐོགས་པ་གྲངས་མེད་སྤྲོས། །བསྒྲུབ་བྱའི་སྙིང་ནས་ལྕགས་ཀྱུས་བཟུང༌། །ཞགས་པས་མགྲིན་པ་ནས་བཅིངས་ཏེ། །བཀུག་ནས་བདག་གི་དབང་གྱུར་བསམ། །སྔགས་མཐར་འགུགས་པའི་ཤམ་བུ་ནི། །ཆེ་གེ་མོ་ཨཱ་ཀརྵ་ཡ་ཛཿཧྲིཾ། །ཞེས་བཏགས་མ་ཁུག་བར་དུ་བཟླ། །སྐབས་སུ་དར་དམར་གཡབ་མོ་བྱ། །དར་ལའང་འགུགས་སྔགས་ཤམ་བཅས་བྲི། །དེས་ནི་བརྒྱ་བྱིན་བདེ་སོགས་ཀྱང༌། །དབང་དུ་འགྱུར་ན་ཕལ་པ་རྣམས། །སྨོས་ཅི་དགོས་ཏེ་འབད་མེད་འགྲུབ། །།

དྲག་པོའི་ཕྲིན་ལས་བསྒྲུབ་འདོད་ན། །རང་ཉིད་ནང་སྒྲུབ་ལྟར་གསལ་བའི། །ཐུགས་ལས་ལྷ་སྔགས་འོད་བཅས་པ། །མཐིང་ནག་ཚ་ལ་རྩུབ་པ་སྤྲོས། །བསྒྲུབ་བྱ་དགྲ་བགེགས་གང་ཡིན་ལ། །ཕོག་པས་ཐལ་བར་བརླགས་པར་བསམ། །སྔགས་མཐར་ཤམ་བུ་འདི་ལྟར་གདགས། །གནོད་བྱེད་ཆེ་གེ་མོ་མཱ་ར་ཡ་ཕཊ། །དེ་སྐད་རྟགས་མཐོང་བར་དུ་བཟླ། །དེས་ནི་དགྲ་བགེགས་ལ་སོགས་པ༑ ༑འཇོམས་པར་འགྱུར་རོ་ཐེ་ཚོམ་མེད། །། རྣལ་འབྱོར་གང་ཞིག་ཚེ་བསྒྲུབ་ན། །བླ་སྒྲུབ་གང་རུང་གཞུང་ལྟར་ལ། །སྤྲོ་བསྡུའི་དམིགས་པ་འདི་ལྟར་བྱ། །ཐུགས་ཀའི་ས་བོན་སྔགས་བཅས་ལས། །འོད་འཕྲོས་སངས་རྒྱས་བྱང་སེམས་དང༌། །ཚེ་ལ་དབང་བའི་རིག་འཛིན་དང༌། །ཡི་དམ་མཁའ་འགྲོ་ཆོས་སྐྱོང་གི། །ཚེ་དཔལ་ཐུགས་རྗེ་བྱིན་རླབས་དང༌། ཉི་ཟླ་རི་རབ་རྒྱ་མཚོ་དང༌། །རྩི་ཤིང་ནགས་ཚལ་འབྱུང་བའི་ཚོགས། །ས་ཆུ་མེ་རླུང་ནམ་མཁའི་བཅུད། །འགྲོ་བ་དྲུག་གི་ཚེ་བསོད་དང༌། །དཔལ་འབྱོར་མངའ་ཐང་ལོངས་སྤྱོད་བཅས། །འོད་ལྔའི་རྣམ་པར་བསྡུས་ནས་ཀྱང༌། །སྔགས་ཕྲེང་ཐིམ་པས་གཟི་འབར་བསམ། །རྩ་སྔགས་ཐ་མར་འདི་སྐད་གདགས། །མ་མ་ཨ་ཡུ་ཥེ་ཚེ་བྷྲཱུཾ་སིདྡྷི་ཕ་ལ་ཧཱུྂ། །ཞེས་པ་ཚེ་སྒྲུབ་ཅི་ལྟ་བུའི། །རྟགས་བྱུང་བར་དུ་འབད་དེ་བཟླ། །དེས་ནི་ཚེ་ཟད་འཆི་ངེས་ཀྱང༌། །ལོ་གསུམ་བར་དུ་འཚོ་བར་འགྱུར། །། ཕོངས་པ་གང་ཞིག་ནོར་བསྒྲུབ་ན། །བླ་མ་བདེ་བའི་རྡོ་རྗེ་བསྒོམ། །ས་བོན་ཕྱག་མཚན་སྔགས་ཕྲེང་ལས། །འོད་འཕྲོས་ལྷ་མི་བརྟན་གཡོ་ཡི། །རིན་ཆེན་ནོར་རྫས་ནོར་ཕྱུགས་རྣམས། །ཁབ་ལེན་རྡོ་ཡིས་ལྕགས་བསྡུས་ལྟར། །སྐད་ཅིག་བཀུག་ནས་དབང་གྱུར་བསམ། །རྩ་སྔགས་ཐ་མར་འདི་སྐད་བཏགས། །མ་མ་བ་སུ་རཏྣ་པ་ཤུ་ཧཱ་ཡ་ན་ཕ་ལ་བྷོ་ཛ་ན་ཨམྦ་ལཱི་ཝསྟྲ་སརྦ་བྷོ་ཥ་སིདྡྷི་ཕ་ལ་པུཥྚིཾ་ཝ་ཤྱཾ་ཀུ་རུ་ཨོཾ་ཧོཿ །ཞེས་བཟླས་དམིགས་པ་གསལ་བར་བྱས། །དེས་ནི་ནོར་དང་ལྡན་པར་འགྱུར། །། གང་ཞིག་ཚ་བའི་ནད་བྱུང་ན། །བླ་སྒྲུབ་བཞི་པོ་གང་ཡང་རུང༌། །སྔགས་འཁོར་གདན་དུ་ཟླ་བ་དམིགས། །སྔགས་རྣམས་ཆུ་ཡི་རང་བཞིན་དཀར། །ལྷ་ཡི་བ་སྤུའི་བུ་ག་རྣམས། །བསིལ་བའི་ཟླ་བ་ཉ་གང་རེར། །དམིགས་ནས་གསང་སྔགས་བཟླས་པའི་ཚེ། །སྔགས་ཕྲེང་ཟླ་བའི་ཚོགས་རྣམས་ནས། །དཀར་བསིལ་བདུད་རྩིའི་རྒྱུན་བབ་ནས༑ ༑ཚ་བའི་ནད་ཀུན་བསིལ་བར་བསམ། །མ་སྨིན་བར་དུ་གསང་སྔགས་བཟླ། །ལམ་སྟོང་སྒོམ་པ་ཀུན་ལ་འགྲེ། །།

གྲང་བའི་ནད་ལ་གཏུམ་མོ་ནི། །དྲོད་བོགས་འདོན་པ་ལྟར་བསྒོམས་པའི། །བ་སྤུའི་ཁུང་རྣམས་ཉི་མའི་དལ། །ཚ་སྲེག་ལྡན་པ་རེས་མཚོན་པ། །སྔགས་བཟླས་རླུང་རྩོལ་བགྱིད་པའི་ཚེ། །གཏུམ་མོའི་མེ་དང་ཉི་འོད་ནི། །ཉི་མ་སྟོང་ཕྲག་ཤར་ལྟར་འབར། །ཚ་བའི་འོད་ཀྱིས་གྲང་ནད་རྣམས། །སྐད་ཅིག་སྲེག་བསམ་རླུང་རྩོལ་དང༌། །དྲོད་ཀྱི་འཁྲུལ་འཁོར་དག་ལ་འབད། །། རླུང་གི་ནད་ལ་རང་ཉིད་ནི། །བླ་སྒྲུབ་བཞི་པོ་གང་རུང་དུ། །གསལ་བའི་སྔགས་ཕྲེང་ས་བོན་ལས། །བཅུད་ལྡན་བདུད་རྩི་བབ་པ་ཡིས། །རླུང་ནད་རྩད་ནས་འཇོམས་པར་བསམ། །བུམ་ཅན་རླུང་བཟུང་དེས་ཞིའོ། །། བད་མཁྲིས་གཉིས་ལ་རང་ཉིད་ནི། །བླ་སྒྲུབ་གང་རུང་བསྒོམས་པ་ཡི། །སྔགས་ཕྲེང་ས་བོན་བཅས་པ་ལས། །སྦྱོང་བྱེད་བདུད་རྩིའི་རྒྱུན་བབ་པས། །ནད་ཀྱི་ཚོགས་ཀུན་རབ་དེད་ནས། །འོག་སྒོར་བཤལ་བར་བསམས་ནས་ནི། །རྒྱབ་རླུང་བཅུག་ཅིང་སྟེང་རླུང་བཟུང༌། །ཁ་སྦྱོར་གང་ཞིག་ཕོ་སྐོར་བྱ། །སླར་ཡང་རླུང་རྣམས་འོག་སྒོར་བཏང༌། །དེ་ལྟར་འགའ་ཞིག་བྱས་པའི་མཐར༑ ༑བད་མཁྲིས་བཤལ་དུ་ཐོན་པར་ངེས། །། འདུས་པའི་ནད་རྣམས་གང་བྱུང་ཡང༌། །ན་སར་བླ་མ་དམ་པ་བསྒོམ། །ལམ་དུ་བཏང་ཞིང་སེམས་བསྐྱེད་བྱ། །བསྔོ་སྨོན་སྙིང་བརྩེ་སྒོམ་ཞིང་སྦྱང༌། །བླ་མའི་སྐུ་ལས་བདུད་རྩི་བབ། །གང་ན་དེ་ཉིད་དག་པར་བསམ། །མོས་གུས་མཆོག་གིས་མཚམས་སྦྱར་ན། །ན་བའི་ཟུག་རྔུ་རྣམས་ལས་གྲོལ། །། རྫས་ཀྱི་གཏུམ་མོ་བྱ་འདོད་ན། །རང་ཉིད་མཁའ་འགྲོ་སེངྒེའི་གདོང༌། །ཞལ་དཀར་སྐུ་མདོག་དམར་མོ་ནི། །གཡས་པས་ཌཱ་མ་རུ་འཁྲོལ་བས། །འཁོར་འདས་ཐམས་ཅད་དབང་དུ་སྡུད། །གཡོན་པས་ཐོད་པ་ཁྲག་བཀང་ཐོགས། །འཁོར་དུ་རིགས་བཞིའི་མཁའ་འགྲོ་བཞི། །གཡས་རྣམས་རྡོར་རིན་པད་རལ་གྲི། །གཡོན་རྣམས་ཐོད་ཁྲག་ཐོགས་པར་བསམ། །ལུས་གནད་ཙོག་པུར་རྐང་གཡས་པའི༑ ༑བོལ་གྱིས་གཡོན་པའི་བོལ་གོང་མནན། །ལག་གཉིས་ཁུ་ཚུར་པུས་ཁར་བསྣོལ། །དེས་ནི་བྷེ་ཤའི་འཕར་རྩ་མནན། །ལུས་བསྒུལ་བསྐྱོད་ཅིང་དེ་ཡི་ཚེ། །རང་དང་རྫས་དང་རས་རྣམས་ལ། །མེ་འབར་ཚ་ཞིང་སྲེག་པར་བསམ། །ཨོཾ་བཛྲ་བཻ་རོ་ཙ་ནཱི་ཡེ་ཧཱུྂ་ཕཊ་རི་ཧ་ས་ནི། །ཞེས་པ་སྟོང་བཟླས་རྫས་ལ་བཏབ། །ལུས་ཀུན་དང་པོ་སུག་པ་ནི། །གར་ཆུས་བཀྲུས་ལ་དེ་ཡི་རྗེས༑ ༑སྦང་གླུམ་གྱིས་བཀྲུས་དེ་ནས་ནི། །སོས་ཀའམ་ཉི་མ་ཚ་བའི་དུས། །རྫ་ཡི་སྣོད་དུ་བླ་མའམ། །རང་གི་དྲི་ཆུ་བླུགས་པ་དག

།ཉི་མར་བསྲེགས་བསྐམས་གར་བའི་དུས། །ཁ་སྤྲི་ཞབས་ལ་ཚགས་བྱས་པ། །དེ་དང་བཙན་དུག་བཟང་པོ་དང༌། །གླ་རྩི་ཞད་ཙམ་ཆང་སྦྱར་བ། །ལུས་ལ་བྱུགས་ཤིང་ལྷོ་བྱང་གི། །གཡག་རྒོད་གང་བྱུང་མཁྲིས་པ་ནི༑ ༑རློན་པའི་ནང་དུ་ནལ་ཤམ་བཅུག །སྐམ་ཕྱེ་ཆང་སྦྱར་ཐོད་པ་ནི། །མཚན་ལྡན་ནང་བླུགས་གོང་གི་སྔགས། །སུམ་བརྒྱ་བཟླས་ལ་ཁྲོག་གཅིག་བཏུང༌། །གལ་ཏེ་ལྷག་བཞག་བསྐྱར་མི་བྱ༑ ༑འདི་ལ་དྲོད་ནི་བརྟན་མི་བརྟན། །རྟེན་འབྲེལ་བརྟག་པ་ཟབ་པར་མཆིས། །སླར་ཡང་དྲོད་རྣམས་འཁྱག་པའི་དུས། །གོང་བཞིན་བསྐྱར་བས་བདེ་དྲོད་ནི། །མེ་ལྟར་འབར་བ་གདོན་མི་ཟ༑ ༑རས་གོས་གྲིས་མ་དྲས་པ་བགོ། །། ཡང་ན་ཤུ་དག་ཞིབ་བཏགས་པ། །མར་རྙིང་དང་སྦྱར་ལུས་ཀུན་བྱུག །དེས་ནི་དྲོད་བསྐྱེད་རྐང་ལག་ལ། །སེར་ཁ་མི་འོང་མཆོག་ཏུ་བསྔགས༑ ༑། ཡང་ན་ཞུན་མཁན་དྭ་བའི་འབྲུ། །ཡུངས་ཀར་ཁ་རུ་ཚྭ་རྣམས་ནི། །ཞིབ་བཏགས་ལུས་ལ་བྱུགས་པ་ན། །དྲི་མ་མི་ཆགས་དྲོད་དང་ལྡན། །། བརྟུལ་ཞུགས་ལ་སོགས་སྤྱོད་པའི་ཚེ། །ལུས་ནི་གཅེར་བུར་བྱ་འདོད་ན། །བླ་མ་ལ་ནི་གསོལ་བ་གདབ། །བདུད་རྩི་དང་ནི་བཟང་དྲུག་གི། །ཆུ་ཡིས་ལུས་བཀྲུས་གཡག་རོག་དང༌། །ཁྱི་ནག་མཁྲིས་པ་ན་ལེ་ཤམ༑ ༑དེ་རྣམས་སྦྱར་བ་ལུས་ལ་བྱུག །ཡན་ལག་མཐིལ་བཞིར་བྱུ་རུ་ཡི། །སྨྱུག་གུས་མཚལ་གྱི་རཾ་རེ་བྲིས། །གསང་བའི་གནས་སུ་ཆུ་རྩ་ཡི། །མེ་རྡོག་གཅིག་བཞག་རྐང་ལག་དང༌། །རྒྱུངས་པའི་ནང་དུ་མེ་འབར་བསམ། །རྡོ་རྗེའི་སྐྱིལ་ཀྲུང་འདུག་བྱས་ནས། །ངང་པའི་སྒོ་ངའི་སེར་ཐིག་དང༌། །ན་ལེ་ཤམ་དང་ཆང་བཟང་པོ། །སྦྱར་བ་བཏུང་ན་ལུས་དྲོད་ནི། །མེ་ལྟར་འབར་ཞིང་བདེ་བ་གཡོ། །། ཡང་ན་པི་ལིང་ཁྱོར་བ་ཕྱེད། །དེ་ཕྱེད་དང་མཉམ་ཕོ་བ་རིལ། །གཡག་མཁྲིས་སྦྱར་བ་ཞིབ་བཏགས་པ། །ཆང་ཞིམ་སྙིང་ཁུ་དང་སྦྱར་བའི། །རིལ་བུ་སྲན་མ་ཙམ་བྱས་པ། །ཞག་རེར་རིལ་བུ་ལྔ་ལྔ་བཟའ། །ལུས་དྲོད་མེ་ལྟར་འབར་བར་འགྱུར། །།

ཡང་ན་བ་དམར་ར་དཀར་གྱི། །འོ་མ་དང་ནི་བྱིའུ་ནས་བྱིན། །ཀླད་པ་བུ་རམ་སྦྱར་བ་བཟའ༑ ༑ཡན་ལག་མཐིལ་བཞི་ལ་བྱུགས་ན། །ལུས་དྲོད་འབར་རོ་ཉམས་སུ་ལོངས། །། ཡང་ན་པི་ལིང་ཕོ་བ་རིལ། །སྒ་སྐྱ་མུ་ཟི་སེར་པོ་དང༌། །གཡག་མཁྲིས་རྣམས་ནི་ཏིལ་མར་སྦྱར༑་་༌༑ལུས་བཀྲུས་རྗེས་སུ་དེ་བྱུགས་པས།་་༌།ལུས་ནི་མེ་དང་འདྲ་བར་འགྱུར།་་༌།། ཡང་ན་ཆང་བཟང་ཉིང་ཁུ་ནི། །ལྕགས་སྣོད་ནང་བསྐོལ་ཆུ་ཆོད་པ།་་༌།འཇམ་ཙམ་དུས་སུ་དུང་ཁྲ་དང༌།་་༌། པི་པི་ལིང་དང་ན་ལེ་ཤམ། །ཆ་མཉམ་ཞིབ་བཏགས་རིལ་བུ་ནི། །སྲན་ཙམ་རེ་རེའི་ཞག་གསུམ་རེའི། །ལུས་དྲོད་མེ་ལྟར་འབར་འགྱུར་ཞིང༌། །ཤིན་ཏུ་གྲང་བའི་དུས་བྱུང་ན། །རིལ་བུ་རེ་རེ་ལྕེ་འོག་བཅུག །དེས་ནི་ལུས་དྲོད་མེ་ལྟར་འབར། །ཕོ་བའི་མེ་དྲོད་ཉམས་པ་གསོ། །མ་ཞུ་བ་ལ་མཆོག་ཏུ་ཕན། །། ཡང་ན་གཡག་མཁྲིས་དྲོན་མོའི་ནང༌༑ ༑དྲོད་སྨན་ཧྲིལ་འཇོང་འདྲེས་པ་ནི། །ཕོར་གང་ཕྱེ་མར་བྱས་པ་བཏབ། །མཉེ་ཞིང་དཀྲུགས་ལ་དེ་ཡི་སྟེང༌། །ཨར་ནག་བཙན་དུག་ཤུ་དག་དང༌། །དུང་ཁྲ་གཅན་གཟན་ཚིལ་བུ་རྣམས༑ ༑སྦྱར་བ་ལུས་ལ་བྱུགས་པ་ན། །མེ་དཔུང་ལྟ་བུར་ངེས་པར་འགྱུར། །མང་ན་ཚ་བས་མི་ཚུགས་སོ། །། འཕོ་བ་ལ་ཡང་རྣམ་གསུམ་སྟེ། །མཆོག་དང་འབྲིང་དང་ཐ་མའོ། །མཆོག་གི་འཕོ་བ་རྣམ་ཤེས་ནི། །ཡེ་ཤེས་ངོ་བོ་ཆོས་ཀྱི་སྐུ། །འཕོ་བྱ་འཕོ་བྱེད་བྲལ་བ་སྟེ། །ཤི་བ་དྲི་མེད་འོད་གསལ་བ། །རང་ངོ་ཟིན་པ་དེ་ཉིད་ནི། །ཆོས་སྐུར་གྲོལ་བ་སྐད་ཅིག་ལ། །བླ་མའི་ཐུགས་དང་དབྱེར་མེད་པས། །འོད་གསལ་མི་འགྱུར་བདེ་ཆེན་པོ། །སྐད་ཅིག་གཅིག་ལ་དེར་འཚང་རྒྱ། །། འབྲིང་ནི་ཡི་དམ་ལྷར་འཕོ་བ། །ཤི་བའི་འོད་གསལ་མ་ཟིན་ན། །ད་ལྟ་ཡི་དམ་བསྐྱེད་རིམ་ལ། །བརྟན་པ་ཐོབ་པ་གང་ཞིག་གིས། །བར་དོར་ཡི་དམ་བསྐྱེད་རིམ་ནི། །གསལ་བ་དེ་ཡི་ཕུང་ཁམས་ཚོགས། །རང་བཞིན་དག་པའི་ལོངས་སྐུ་ནི། །ཡི་དམ་ལྷ་དང་དབྱེར་མེད་དུ། །སྐད་ཅིག་གྲོལ་ནས་འཚང་རྒྱ་བ། །བསྐྱེད་རིམ་གོམས་པའི་མཐུ་རུ་སྣང༌། །།

ཐ་མས་དམིགས་རླུང་སྦྱོར་བ་ཡིས། །སྤྲུལ་བའི་སྐུ་རུ་འཕོ་བ་ནི། །རང་ཉིད་ཐ་མལ་ལུས་ནང་གི། །ཚངས་བུག་ནས་ནི་གསང་གནས་བར། །དྷཱུ་ཏི་ཕྱི་སྔོ་ནང་དམར་བ། །སྤྱི་བོ་རྒྱ་མཐོངས་ལྟ་བུ་ལ། །སྙིང་ཁ་ཚིགས་ཀྱིས་བཅད་པའི་སྟེང༌། །པདྨ་འདབ་བཞིའི་ཟེའུ་འབྲུའི་དབུས༑ ༑སེམས་ཉིད་འོད་ཀྱི་རྡོ་རྗེ་ནི། །ནས་ཙམ་གཡོ་ཞིང་འཕུར་ལྡིང་བྱེད། །དེ་དག་གསལ་དམིགས་རླུང་གྱེན་སྟོད། །ཧིཀ་྄ཅེས་ཉེར་གཅིག་གིས་བཏེག་པས། །རྡོ་རྗེ་མགྲིན་པར་སླེབས་པར་བསམ། །སླར་ཡང་ཉེར་གཅིག་ཚངས་བུག་སླེབ། །སྦྱང་བའི་དུས་ན་ཚངས་བུག་ནི། །སྣ་ཚོགས་རྡོ་རྗེས་བཀག་པའི་སྟེང༌། །ངོ་བོ་རྩ་བའི་བླ་མ་ནི། །རྣམ་པ་བླ་སྒྲུབ་གང་རུང་ཚུལ། །གསལ་བཏབ་གོང་ལྟར་སྦྱངས་པ་ན། །འབྱོངས་རྟགས་དྲན་མེད་བརྒྱལ་བ་དང༌། །སྤྱི་བོ་ཟ་ཞིང་འབུར་བ་འབྱུང༌། །ལས་སྦྱོར་དུས་སུ་རྒྱ་གྲམ་བསལ། །སླར་ཡང་ཧིཀ་྄ནི་ཉེར་གཅིག་གིས། །རྡོ་རྗེ་བླ་མའི་ཐུགས་ལ་བསྟིམ། །ཕྱི་མིག་མི་བལྟ་འཁོར་གཡོག་དང༌། །ནོར་རྫས་སོགས་ལ་ཆགས་པ་ན། །འཁོར་བར་ཕྱིར་ལོག་བྱེད་ཉན་ཆེ། །དེ་བས་མ་ཆགས་མ་ཞེན་པར། །འཕོས་ན་སྤྲུལ་པའི་སྐུར་འཚང་རྒྱ། །། མཚམས་མེད་སྤྱད་པའི་སྡིག་ཅན་དང༌། །མཚམས་སྦྱོར་ངན་པས་ཤི་བ་དང༌། །སྔོན་ནས་འཕོ་བ་ལ་སོགས་པའི༑ ༑བག་ཆགས་མེད་པའི་འགྲོ་བ་སྟེ། །དེ་དག་གསུམ་ལ་དམིགས་རླུང་གི། །སྦྱོར་བས་འཕོ་བ་དཀའ་བའི་ཕྱིར། །དེ་གསུམ་ལ་ནི་གཅེས་པ་ཡི། །གནད་ཀྱི་གདམས་པ་ལུས་བཅོས་ཏེ༑ ༑རྦ་རླབས་བཅིངས་པའི་འཁྲུལ་འཁོར་གྱིས། །རང་དམིགས་བཅས་པས་འཕོས་པ་ན། །གང་ཟག་དེ་གསུམ་འཚང་རྒྱ་བ། །མན་ངག་སྙིང་ལས་གཅེས་པ་ཞིག །འདིར་མཆིས་ན་ཡང་དུས་དེང་སང༌། །རང་དང་སྐལ་མཉམ་ཆེས་དཀོན་པས། །སྣོད་མིན་རྣམས་ལ་གསང་བའི་ཕྱིར། །ཡི་གེར་འབྲི་བ་མ་གནང་བས། །བླ་མའི་ཐུགས་ལ་གབ་པ་དག །གུས་མཆོད་མཉེས་སྒྲུབ་ཞུ་འཚལ་ལོ། །། རྫས་ཀྱི་འཕོ་བ་བྱ་འདོད་ན། །ཀརྴ་པ་ཎ་བུ་མ་དང༌། །མཚལ་དཀར་རྒྱ་ཚྭ་གཙང་གཡེར་དང༌། །གླ་རྩི་རྣམས་ནི་ཞིབ་བཏགས་པ། །མར་སྦྱར་ཚངས་བུག་ཐད་ཀྱི་སྐྲ༑ ༑བཞར་ཏེ་བྱུགས་པས་སྐད་ཅིག་ལ། །འཕོ་བར་ཐེ་ཚོམ་མེད་པས་ན། །ལས་སྦྱོར་བྱེད་ཚེ་མ་གཏོགས་པ། །འདི་ལ་རྣོ་ཚད་ལྟ་མི་ཉན། །པཎ་ཆེན་ནཱ་རོའི་གདམས་པའོ། །།

འོད་གསལ་ལ་སོགས་ཆོས་བཞི་པོ། །གཏུམ་མོའི་ཡོན་ཏན་ལ་བརྟེན་ནས། །ཤུགས་ཀྱིས་འབྱུང་ཕྱིར་ཟུར་བཀོལ་དུ། །རྡོར་ཕྲེང་ཉིད་དུ་མ་གསུངས་མོད། །འོན་ཀྱང་སྐལ་དམན་གང་ཟག་ལ༑ ༑སྨན་སླད་གཞན་ཕན་སྙིང་པོ་འདིར། །ཚིལ་ཆེན་མར་མེའི་རྫས་དག་ལ། །བརྟེན་ནས་འོད་གསལ་བསྒོམ་པ་དང༌། །ཤ་ཆེན་རྫས་ཀྱི་རྨི་ལམ་དང༌། །བར་དོ་རྟགས་ཀྱིས་བསྒོམ་པ་དང༌༑ ༑སྒྱུ་ལུས་ཆུ་ལ་སྦྱང་བ་རྣམས། །དམིགས་རླུང་འབད་རྩོལ་མི་དགོས་པར། །ཞར་བྱུང་རྫས་ཀྱི་སྦྱོར་བ་ཡིས། །ཚེགས་མེད་རྟོགས་པའི་ཟབ་གནད་རྣམས། །སྙིགས་དུས་འགྲོ་རྣམས་བློ་ཆུང་ཞིང༌། །འབད་རྩོལ་བྱེད་ལ་བསམ་པའི་ཕྱིར། །འབད་མེད་གདམས་པ་རྣམ་བཞི་ཡི། །ཁ་མཁས་སློབ་མ་འགའ་ཞིག་གིས། །བླ་མའི་གསུང་ལ་མི་བརྟེན་པར། །དཔེ་མཐོང་ཤེས་རབ་ཀྱིས་དཔྱད་ནས། །རང་བཟོ་བྱེད་རྣམས་འགོག་པའི་ཕྱིར། །བླ་མའི་ཐུགས་ཀྱི་དཔལ་བེའུར། །གབ་ནས་འདུག་གོ་གུས་པས་ལོངས། །། ལམ་ཟབ་འདི་ཉིད་བསྒོམས་པ་ན། །བླ་མ་དང་ནི་ལམ་འདི་སོགས། །ཡང་དག་དོན་ལྡན་ཚུལ་རྣམས་ལ། །ལོག་པར་ལྟ་བ་འབྱུང་སྲིད་པས། །གཞན་རྒྱུད་ལོག་ལྟས་བསྒྱུར་བ་ནི། །ཕ་རོལ་ལོག་རྟོག་མཁན་དེ་ཡི། །སྤྱི་བོར་ཕྱི་སྒྲུབ་མགྲིན་པ་རུ། །ནང་སྒྲུབ་དང་ནི་སྙིང་ཁར་ཡང༌། །ངོ་བོ་ཉིད་སྒྲུབ་ལྟེ་བ་རུ། །གསང་སྒྲུབ་རྣམས་ནི་ལེགས་དམིགས་ནས། །དེ་དག་རྣམས་ཀྱི་འོད་ཟེར་གྱིས༑ ༑ཁོ་ཡི་ལོག་ལྟ་ཚར་བཅད་དེ། །མོས་གུས་དད་པ་རབ་སྐྱེས་ནས། །ལམ་འདིར་འཇུག་བསམ་སྔགས་རྣམས་ནི། །ཐུན་ཐུན་བརྒྱ་ཕྲག་ལ་སོགས་བཟླ། །ཕ་རོལ་ལོག་ལྟ་ཞི་ནས་ཀྱང༌༑ ༑རང་ལ་མོས་འདུན་འབྱུང་བའི་ཚེ། །ལམ་འདིར་བཅུག་ཅིང་ཕན་པ་སྦྱིན། །ལོག་ལྟ་ཚར་གཅོད་ངོ་མཚར་ཆེ། །། རླུང་དམིགས་འཁྲུལ་འཁོར་ལ་སོགས་ཀྱི། །གཏུམ་མོའི་ཉམས་ལེན་གང་བྱེད་ཀྱང༌། །མེ་དབང་གནད་ཀྱི་མན་ངག་ནི། །ཡར་ངོ་མར་ངོའི་ཚེས་བཅུ་ལ། །དབེན་པའི་གནས་སུ་མཎྜལ་ཁར། །འབྲུ་དཀར་ཚོམ་བུ་དགུ་ཡི་སྟེང༌། །མཚན་ལྡན་ཐོད་པ་ཨ་མྲྀ་ཏ། །ཆང་སྦྱར་བཏབ་པ་དར་དམར་གྱིས། །ཁ་བཅད་སྟེང་དུ་མེ་ལོང་ལ། །སིནྡྷུ་ར་དང་ལི་ཁྲི་མཚལ། །བསྲེས་པར་བྱུགས་པས་ཆོས་འབྱུང་ནི། །བསྣོལ་མ་བྲིས་ཏེ་ཟན་ཀོང་ནང༌། །ཙནྡན་དམར་པོའི་སྡོང་ཤིང་ལ། །རས་དམར་གྱིས་དཀྲིས་བརྟན་པར་གཟུགས། །དེ་ནང་འབྲི་མར་སྨུག་རྩི་ཡིས། །མདོག་བསྒྱུར་ཚིལ་ཆེན་བསྲེས་པས་བཀང༌། །སློབ་མའི་གྲངས་ལྡན་བཤམས་ལ་བཀོད། །སློབ་མ་ཉེར་ལྔ་མན་ཆོད་དག

།ཟུང་མིན་ལས་གཞན་མི་བྱའོ། །ལས་བུམ་རྡོར་དྲིལ་ལ་སོགས་པ། །ཉེར་མཁོ་རྣམས་བཤམས་ཚོགས་འཁོར་དང༌། །མཆོད་པས་མཐའ་བསྐོར་སློབ་དཔོན་གྱིས། །གཏུམ་མོའི་དམིགས་རླུང་འཁྲུལ་འཁོར་བཅས། །ཚར་གཅིག་བསྒོམས་ནས་སློབ་མ་རྣམས། །མདུན་འཁོད་ལས་བུམ་ཆུ་ཡིས་བཀྲུ། །མཎྜལ་ཕུལ་ཞིང་དགའ་ཆེན་ཁྱོད། །སོགས་ཀྱིས་གསོལ་བཏབ་རྒྱུན་བཤགས་བྱ། །དེ་རྗེས་གཏུམ་མོའི་དམིགས་པ་ནི། །དངོས་གཞིའི་ཚོགས་རྣམས་རིམ་གསལ་གདབ། །དེ་ལ་ཐོད་པ་གནས་གསུམ་དུ། །བཏུག་ཅིང་བླ་མས་དབྱངས་གསལ་དང༌། །རྟེན་འབྲེལ་སྙིང་པོ་བཟླ་བཞིན་པས། །ཐོད་ཆང་སློབ་མའི་ཁ་རུ་སྦྱིན། །དེ་ནས་དྲོད་ལ་བོགས་འདོན་པའི། །དམིགས་པ་སློབ་མས་གསལ་བཏབ་ནས༑ ༑སློབ་དཔོན་མཐེབ་སྲིན་གྱིས་བླངས་པའི། །མར་མེ་རེ་རེ་སློབ་མའི་ཁར། །སྦྱིན་ཞིང་དེས་ཀྱང་གྱུར་མིད་བྱ། །དེ་རྗེས་བདེ་བ་བོགས་འདོན་པའི། །དམིགས་པ་སློབ་མས་གསལ་བཏབ་ནས། །སློབ་དཔོན་སྲིན་མཛུབ་གཡས་པ་ཡིས། །མེ་ལོང་དཀྱིལ་འཁོར་རྫས་བླངས་པས། །སློབ་མའི་གནས་ལྔར་ཐིག་ལེ་བྱ། །དེ་ནས་ཚོགས་འཁོར་གཏང་རག་བཏང༌། །འདི་སྐབས་འཁྲུལ་འཁོར་རྣམས་མི་དགོས། །དམིགས་པ་དང་ནི་རླུང་རྩོལ་བྱ། །དབང་བསྐུར་དུས་སུ་སློབ་དཔོན་གྱིས། །དབྱངས་གསལ་རྟེན་འབྲེལ་སྙིང་པོ་བཟླ། །སློབ་མས་དམ་སྲུང་ཁས་བླངས་ཤིང༌། །མཎྜལ་ཕུལ་ལ་ཡི་རངས་བྱའོ། །། གཞན་སྣང་དབང་དུ་བསྡུ་བ་ནི། །རང་ཉིད་བླ་སྒྲུབ་གང་རུང་དུ། །གསལ་བའི་ཐུགས་ཀའི་ལྷ་སྔགས་ལས༑ ༑ལྷ་མོ་དམར་མོ་ཕྱག་བཞི་མ། །དང་པོ་གཉིས་ཀྱིས་མདའ་གཞུ་དང༌། །ཐ་གཉིས་ལྕགས་ཀྱུ་ཞགས་པ་འཛིན། །ཕོ་ལ་པདྨའི་མདེའུ་སྟེ། །མོ་ལ་རྡོ་རྗེའི་མདེའུ་ཅན། །ལྕགས་ཀྱུ་ཞགས་པའང་དེ་འདྲར་བསམ། །རྩ་སྔགས་ཤམ་བུར་འདི་སྐད་གདགས། །ཏྲཻ་ལོཀྱ་པུ་རུ་ཥ་སྟྲཱི་སརྦ་ཨ་ནྱ་ཨ་བ་བྷཱ་ས་སརྦ་ཝ་ཤྱཾ་ཀུ་རུ་ཨཱ་ཀརྵ་ཡ་ཧོཿ ཞེས་བཟླའི་དུས་སུ་ལྷ་མོ་ནི། །གྲངས་མེད་འཕྲོས་པས་མདའ་འཕངས་པས། །འགྲོ་དྲུག་ཀུན་གྱི་སྙིང་ལ་གཟིར། །ལོག་རྟོག་འཁྲུལ་བ་རྩད་ནས་བཅད། །སླར་ཡང་ལྕགས་ཀྱུས་སྙིང་ཕུག་ཅིང༌། །ཞགས་པས་བཅིངས་ནས་དེའི་སྣང་བ། །རང་གིས་དབང་བསྡུས་བྲན་འཁོར་བསམ། །དེས་ནི་འགྲོ་བ་རིགས་དྲུག་གི། །སྣང་བ་དབང་དུ་འདུ་བར་ངེས། །།

བདག་གཞན་བསྲུང་བའི་ཏིང་འཛིན་ནི། །བླ་སྒྲུབ་གང་རུང་ལྷར་གསལ་བའི། །ཐུགས་ཀའི་ས་བོན་ལྟེ་བའི་དབུས། །གང་སྲུང་ཡུལ་རྣམས་གསལ་བཏབ་ཅིང༌། །དེ་ཡི་ཐུགས་ཀའི་ལྷ་སྔགས་ལས། །འོད་འཕྲོས་བརྟན་གཡོའི་ཚེ་བཅུད་བསྡུས༑ ༑བསྲུང་བྱ་རྣམས་ལ་ཐིམ་བསམ་ཞིང༌། །རྩ་སྔགས་མཐའ་རུ་འདི་སྐད་གདགས། །ཆེ་གེ་མོའི་ལུས་ངག་ཡིད་གསུམ་ལ་སྲུངས་ཤིག་རཀྵ་སྭཱ་ཧཱ། ཞེས་བཟླས་སྲུང་རྟགས་སྤྱི་དང་མཐུན༑ ༑བསྲུང་བའི་མཆོག་གྱུར་ཟབ་པར་གདམས། །། གཞན་གྱི་བྱད་ཕུར་ལ་སོགས་པའི། །མི་མཐུན་ཕྱོགས་རྣམས་བཟློག་པ་ནི། །བླ་སྒྲུབ་ལྷར་གསལ་ལྷ་སྔགས་ལས། །འོད་ལྔ་ཁྲོ་བོ་ཁྲོ་མོའི་ཚོགས། །མཚོན་ཆ་ཐོགས་པ་གྲངས་མེད་སྤྲོས། །བྱད་ཕུར་རྦོད་གཏོང་མི་མཐུན་ཕྱོགས། །གང་ཡིན་ཕར་ལ་བཟློག་བྱས་ཤིང༌། །ལྷག་རྣམས་ཐལ་བར་བརླགས་པར་བསམ། །སྔགས་མཐར་ཤམ་བུ་འདི་སྐད་གདགས། །བྱད་ཕུར་རྦོད་གཏོང་ཐན་ལྟས་རྨི་ལམ་ངན་སྦྱོར་མི་མཐུན་པའི་ཕྱོགས་ཐམས་ཅད་བྷྱོ་ཟློག་བསྒྱུར། ཞེས་བཏགས་བཟློག་རྟགས་མ་བྱུང་བར། །སྒོམ་བཟླས་བྱས་པས་རྟགས་ཐོན་འགྱུར། །། གང་ཞིག་སྨྱོ་འབོག་གདོན་བགེགས་ཚོགས། །འདུལ་ན་རང་ཉིད་གསང་སྒྲུབ་ཀྱི། །བདེ་བའི་རྡོ་རྗེ་ཁྲོ་ཉམས་ཅན༑ ༑ལྷ་སྔགས་བཅས་པའི་འོད་ཟེར་ལས། །རྡོ་རྗེའི་ཐོ་ཆེན་ཆར་ལྟར་ཕབ། །གནོད་བྱེད་ལུས་ངག་ཡིད་གསུམ་ལ། །ཕོག་པས་ཐལ་བར་བརླགས་པར་བསམ། །སྔགས་མཐར་ཤམ་བུ་འདི་སྐད་བཏགས། །གནོད་བྱེད་འབྱུང་པོའི་ལུས་ངག་ཡིད་གསུམ་མ་ར་ཙྪིནྡྷ་ད་ཧ་པ་ཙ་ཧ་ན་བྷནྡྷ་མཱ་ར་ཡ་ཧཱུྂ་ཕཊ། ཅེས་བཟླས་ཕྲེང་བས་རྡེག་ཅིང་བྲབ། །དམོད་བོར་ཐལ་མོ་ཉི་ཟླ་ཡི། །བར་དུ་གནོད་བྱེད་བཀུག་བརྡབས་པས། །ཕྱེ་མ་ཐལ་བར་བརླགས་པར་བསམ། །དེས་ནི་སྨྱོ་འབོག་གདོན་བགེགས་ཚོགས། །མྱུར་དུ་ཞི་བར་གདོན་མི་ཟ། །། བློ་དམན་ཤེས་རབ་བསྐྱེད་པ་ནི༑ ༑རང་ཉིད་བླ་སྒྲུབ་གང་རུང་དུ། །གསལ་བཏབ་ཐུགས་ཀའི་ལྷ་སྔགས་ལས། །འོད་འཕྲོས་ཕྱོགས་བཅུའི་རྒྱལ་བ་རྣམས། །སྲས་དང་བཅས་པའི་ཤེས་རབ་དང༌། །ལྷ་མིའི་བློ་གྲོས་ཕུན་ཚོགས་རྣམས། །བསྡུས་ནས་རང་ལ་ཐིམ་པར་བསམ། །རྩ་སྔགས་ཤམ་བུར་འདི་སྐད་བཏགས། །པྲཛྙཱ་མ་ཏི་སམྤནྣ་སིདྡྷི་ཕ་ལ་ཧཱུྂ་ཨཱཿ

ཞེས་བཟླས་ཤེས་རབ་གྲུབ་པ་ཡི། །མཚན་མ་སྤྱི་ལྟར་མ་བྱུང་བར། །བསྒྲུབས་པས་མྱུར་དུ་འགྲུབ་པར་འགྱུར། །། དམ་ཆོས་སྙིང་ནས་སྒྲུབ་རྣམས་ནི། །ལྟོ་གོས་ལ་སོགས་ཚེ་འདི་ཡི། །འཁྲི་བ་གཅོད་པ་གནད་ཆེ་བས། །གོས་ཀྱི་འཁྲི་བ་གཅོད་པ་ནི། །གཏུམ་མོ་རས་ཀྱི་གོས་བགོ་ཞིང༌། །ཁ་ཟས་འཁྲི་བ་གཅོད་པའི་ཕྱིར། །བཅུད་ལེན་གདམས་པ་འགའ་ཞིག་བསྟན། །དྭངས་མ་ལྔ་ཡི་བཅུད་ལེན་ནི། །ས་ཡི་དྭངས་མ་མུ་ཟི་སེར༑ ༑ཆུ་ཡི་དྭངས་མ་རྒྱ་མཚོའི་ལྦུ། །མེ་ཡི་དྭངས་མ་མེ་ཤེལ་དང༌། །རླུང་གི་དྭངས་མ་རྒོད་ཀྱི་མཁྲིས། །ནམ་མཁའི་དྭངས་མ་དབང་པོ་ལག །ས་ཆུ་མེ་རླུང་ཆ་གཅིག་ལ། །ནམ་མཁའི་དྭངས་མ་ཆ་བཅུ་སྟེ། །ཞིབ་བཏགས་སྦྲང་གི་རིལ་བུ་ནི། །ཤ་བའི་རིལ་མ་ཙམ་དྲིལ་བ། །ཉི་ཤར་ཉིན་གུང་ཉི་ནུབ་གསུམ། །རེ་རེ་མཛོ་མོའི་འོ་མས་ཕུལ། །བཏང་བས་ཁ་ཟས་འཁྲི་བ་ཆོད༑ ༑བཅུད་ལེན་ཀུན་གྱི་མཆོག་ཡིན་ནོ། །། བཟང་པོ་དྲུག་གི་བཅུད་ལེན་ནི། །ཅུ་གང་གུར་གུམ་ལི་ཤི་དང༌། །ཛཱ་ཏི་སུག་སྨེལ་ཀ་ཀོ་ལ། །དེ་རྣམས་ཆ་གཅིག་ཨ་རུ་ར། །གསེར་མདོག་མ་ཚིག་མ་རུལ་བ། །ཆ་གཉིས་འབྲས་དཀར་ཕྱེ་མ་ནི། །ཆ་གསུམ་དེ་རྣམས་ཞིབ་བཏགས་པ། །སྦྲང་བུར་ཀ་རས་མགོ་བསྡུས་པའི། །རིལ་བུ་ཨ་རུ་ར་ཡི་ཚད། །དགོང་དང་ཞོགས་པར་རེ་རེ་ནི། །མཛོ་མོའི་འོ་མས་ཕུལ་བཏང་བས། །བཅུད་ལེན་མཆོག་ཡིན་གཅེས་པར་ཟུང༌། །། རིམ་པ་གསུམ་གྱི་བཅུད་ལེན་ནི། །སྲིད་པ་ཕོ་བཅུད་ཅོང་ཞི་དང༌། །སྲིད་པ་མོ་བཅུད་བྲག་ཞུན་དང༌། །མ་ནིང་བཅུད་ནི་བདུད་རྩིའི་མཚན། །ཞིབ་བཏགས་དཀར་གསུམ་མངར་གསུམ་གྱིས། །འགོ་བསྡུས་རིལ་བུ་མཐེ་བོང་ཙམ། །དགོང་ཞོགས་མཛོ་མོའི་འོ་མས་ཕུལ། །སྟོབས་ལྡན་བཅུད་ལེན་འདི་ཟབ་བོ། །། བདུད་རྩི་ད་ལིས་བཅུད་ལེན་ནི། །ད་ལིས་ལོ་མ་མེ་ཏོག་བཅས། །ལོ་མ་ཆ་གཅིག་མེ་ཏོག་གཉིས། །གྲིབ་སྐམ་ཞིབ་བཏགས་དེ་ཉིད་ལ། །རང་གི་ནད་གཞི་ལ་ཕན་པའི། །སྨན་གྱི་ཁ་ཚར་ཅུང་ཟད་བཏབ། །བུར་སྦྲང་དག་གིས་འགོ་བསྡུས་པའི། །རིལ་བུ་མཐེ་བོང་ཙམ་དྲིལ་བ། །ཇའམ་ཆུའམ་འཇམ་གྱིས་ཕུལ༑ ༑དུས་གསུམ་བཏང་བས་བཅུད་ལེན་མཆོག

།དབུལ་པོ་རྣམས་ཀྱི་ཆེད་དུ་གདམས། །། འབྲས་བུ་ལྔ་ཡི་བཅུད་ལེན་ནི། །ཨ་བར་སྐྱུར་གསུམ་ཆ་གཅིག་ལ། །ཁམ་བུ་སྟར་ཁ་བསྲེས་པ་ནི། །ཆ་གཉིས་ཞིབ་བཏགས་མངར་གསུམ་གྱིས། །དྲིལ་བའི་རིལ་བུ་ཤ་རིལ་ཙམ། །དགོང་ཞོགས་ཆུ་ཡིས་ཕུལ་བ་བཏང༌། །བཅུད་ལེན་མཆོག་ཏུ་འདི་བསྔགས་སོ། །། འབྲུ་སྣ་ལྔ་ཡི་བཅུད་ལེན་ནི། །ནས་འབྲས་གྲོ་སྲན་སོ་བ་ལྔ། །ཞིབ་བཏགས་བུར་སྦྲང་རིལ་བུར་དྲིལ། །ཇའམ་འཇམ་གྱིས་ཕུལ་བཏང་བས། །ལུས་ཟུངས་འཛིན་ཅིང་བཅུད་ལེན་འགྱུར༑ ༑། བཅུད་ལེན་མང་སྦྱོར་བསྟན་པ་ནི། །འབྲས་གསུམ་བཟང་དྲུག་ཙནྡན་གཉིས། །ཅོང་ཞི་བྲག་ཞུན་སྤོས་སྨན་གསུམ། །ཆུ་སྨན་གསུམ་དང་རིན་པོ་ཆེ། །གང་རྙེད་གསེར་དངུལ་ཟངས་ལྕགས་བཞི། །གསོ་དཔྱད་བཞིན་དུ་སྦྱངས་པ་དང༌། །ག་པུར་གླ་རྩི་གི་ཝཾ་དང༌། །རུ་རྟ་ཤིང་མངར་ཤིང་ཚྭ་དང༌། །སེ་འབྲུ་ནས་འབྲས་གྲོ་སྲན་དང༌། །སོ་བར་བཅས་པ་ཞིབ་བཏགས་པ། །དཀར་གསུམ་མངར་གསུམ་གྱིས་དྲིལ་བ། །བསྟེན་ན་ལུས་ཟུངས་སྐྱེད་པ་དང༌། །ནད་རྣམས་ཐམས་ཅད་འཇོམས་པར་བྱེད། །བཅུད་ལེན་ཀུན་ལ་རྨེ་རུ་རྩེ། །ཁ་ཚར་འདེབས་པ་གལ་ཆེའི་གནད། །བཅུད་ལེན་བསྟེན་ཚེ་ཁ་ཟས་ནི། །རགས་པ་ཐམས་ཅད་རབ་ཏུ་སྤང༌། །ཇའམ་ཆང་ལ་སོགས་པ་ནི། །རྙེད་ན་བཏུང་ཞིང་མ་རྙེད་ན། །ངལ་བས་འབད་ཅིང་འཚོལ་བ་སྤང༌༑ ༑བཅུད་ལེན་ཀུན་ལ་དཀར་མངར་གསུམ། །མཆོག་ཏུ་སྨན་པས་བསྟེན་པར་བྱ། །། རྡོ་ཡི་བཅུད་ལེན་བྱ་བ་ཡང༌། །ལུས་ཀྱི་ཚ་གྲང་ཁམས་བསྟུན་པའི། །ཉིན་སྲིབ་རྡོ་ནི་དཀར་པོ་དག །སྲིན་མེད་བཏུས་པ་ཁྲོལ་བུར་བརྡུང༌། །གཟའ་སྐར་བཟང་ནས་འགོ་བཙུགས་ཏེ། །རིམ་གྱིས་ཆ་བསྐྱེད་གཏང་བར་བྱ། །ཐོག་མར་བཏང་བ་ཕྱིར་ཐོན་པ། །བཟུང་ནས་རྡེའུ་འགགས་པ་ན། །དེ་ཉིད་བཏང་བས་ཕན་པར་མཆིས། །རྡོ་རྣམས་འཕུལ་བྱེད་ཇ་ཆང་དང༌། །འཇམ་སོགས་གང་རྙེད་བྱ་བར་རུང༌། །རྡོ་ཡང་མཁར་སྒོང་ཅོང་ཞི་དང༌། །གངས་ཐིག་སྦལ་རྒྱབ་མདུང་རྩེ་དང༌། །ཁབ་ལེན་ལ་སོགས་ཇི་སྙེད་པ། །འབྱོར་ཚད་རུང་གི་ཀུན་གྱིས་ཆོག

།འོན་ཀྱང་རྡོ་ཡི་བཅུད་ལེན་འདི། །ནད་ལ་ཕན་ཡང་ལུས་ཟུངས་ལ། །གནོད་ཕྱིར་ཡུན་དུ་ཟ་བ་སྤང༌། །། ཡང་གཅིག་སྲིའུ་གསོ་བ་ན། །བཙས་མ་ཐག་པའི་བྱིས་པ་དེའི། །མགུལ་དུ་བླ་སྒྲུབ་རྣམ་བཞིའི་སྔགས། །གསེར་རམ་མཚལ་གྱིས་བྲིས་པ་བཏགས། །མ་ལའང་བླ་སྒྲུབ་སྔགས་བྲིས་བཏགས། །རང་ཉིད་བླ་སྒྲུབ་གང་རུང་དུ། །གསལ་བའི་ཐུགས་ཀའི་ས་བོན་གྱི། །ནང་དུ་བྲིས་པར་བསྲུང་བྱ་དམིགས། །སྔགས་མཐར་རཀྵ་བཏགས་པ་བཟླ། །བྱིས་པའི་སྤྱི་བོར་བླ་མ་བསྒོམ། །སྔོན་ཆད་ཤི་བའི་བྱིས་པ་དེའི། །རུས་པའམ་གོས་སོགས་སྦྱིན་སྲེག་བྱ། །ཤི་གཞུག་ཤི་ཁ་ཆོད་པ་ཡི། །འདོད་གསོལ་དང་བཅས་འབད་པ་ན། །སྲི་ནག་ཡིན་ཡང་འཚོ་བར་ངེས། །། ཐོག་དང་སེར་བ་གཅོད་པ་ན། །རང་ཉིད་བདེ་བའི་རྡོ་རྗེ་ནི། །བ་སྤུའི་ཁོང་ནས་མེ་འབར་བས། །མེ་ལྕེས་ཐོག་སེར་རབ་བཅད་ཅིང༌། །ཐོག་སེར་བདག་པོའི་ལུས་ངག་ཡིད། །བྱ་སྒྲོ་མེས་བསྲེགས་ལྟར་གྱུར་བསམ། །རང་ངམ་གཞན་ནམ་གང་བསྲུང་བའི། །སྟེང་དུ་སྔགས་ཀྱི་འཁོར་ལོ་ནི། །མེ་འོད་འབར་བ་གདུགས་ལྟ་བུས། །སྲུང་ཞིང་སྐྱོབ་པར་བསམས་ནས་ནི། །སྔགས་ལ་ཤམ་བུ་འདི་བཏགས་བཟླ། །ཐོག་སེར་ཏྲིག་ནན་ཧུར་ཐུཾ་མྱོག་རྦད་མཱ་ར་ཡ་ལི་ཙ་རྦད། ཅེས་བཟླ་ཕུས་གདབ་མཛུབ་རིས་བྱ། །དེས་ནི་ཐོག་སེར་ཆོད་པ་ངེས། །། ཆར་པ་དབབ་པར་འདི་ལྟར་བྱ། །ཞི་བས་འབེབས་ཚེ་རང་ཉིད་ནི། །ཕྱི་སྒྲུབ་ལྷར་གསལ་དེའི་མདུན་དུ། །ཀླུ་བརྒྱད་གུས་འདུད་ཚུལ་དུ་བསམ། །དཀར་མངར་གསུམ་གྱི་གཏོར་མ་བྱིན། །སྔགས་མཐར་འདི་བཏགས་བཟླ་བར་བྱ། །ནཱ་ག་རཱ་ཛ་ས་པ་རི་ཝཱ་ར་བཱ་རི་ཤ་ཡ་སྤྲིན་སྡུས་ཆར་ཕོབ། ཅེས་བཟླས་སྤོས་དཀར་ལ་བཏབ་པའི། །དུད་པ་བཏང་ཞིང་དམིགས་པ་བྱ། །སྔགས་བཟླས་ཆར་ཆེན་འབེབས་པར་ངེས། །དྲག་པོས་དབབ་ན་འདི་ལྟ་སྟེ། །རང་ཉིད་བདེ་བའི་རྡོ་རྗེ་ནི། །ཁྲོ་ཉམས་མེ་འབར་བ་སྤུའི་ཁུང༌། །ཁྱུང་གིས་གཏམས་པར་གསལ་བ་ཡི། །འོད་ཀྱིས་ས་བདག་ཀླུ་གཉན་རྣམས། །ཆར་མི་དབབ་ན་མེས་སྲེག་ཅིང༌། །ཁྱུང་གིས་ཟོས་པར་བསམ་བྱས་ནས། །དུག་ཤིང་ཕུར་པ་བཟོས་པ་ཡང༌། །རང་ལྷར་གསལ་བསྐྱེད་སྔགས་ཤམ་དུ། །བྷཱུ་མི་པ་ཏི་ནཱ་ག་རཱ་ཛ་ཀཱ་ཡ་ཝཱཀ་ཙིཏྟ་ཨཀྵི་ཛྭ་ལ་རཾ་པ་ཙ་པ་ཙ་ག་རུ་ཌ་ཁཱ་ཧི་མ་ར་ཎ་ཙྪིནྡྷ་བྷནྡྷ་ད་ཧ་པ་ཙ་ཧ་ན་མཱ་ར་ཡ་རྦད་ཕཊ།

ཅེས་བཟླས་དུག་ཤིང་ཕུར་པ་རྣམས། །ས་བདག་ཀླུ་གནས་མཚོ་ཆུ་མིག །རྣམས་སུ་གདབ་ཅིང་ས་བདག་ཀླུ། །བསྲེགས་ཤིང་ཁྱུང་གིས་ཟ་བར་བསམ། །སྔགས་བཟླས་དྲག་པོའི་གཏོར་ཟོར་ཡང༌། །མཚོ་དང་ཆུ་མིག་རྣམས་སུ་བརྡེག །དེས་ནི་དྲག་པོར་འབབ་པར་ངེས། །། ལོ་ལ་བཙའ་དང་འབུ་ལ་སོགས། །གནོད་ན་བྱིས་པ་མགོ་གཙང་གིས། །བླངས་པའི་བྱེ་མ་གཙང་མ་དང༌། །འོ་མས་སྦགས་པའི་ཆུ་གཙང་ལ། །བླ་སྒྲུབ་བཞི་ཡི་སྔགས་ཤམ་དུ། །དབྱངས་གསལ་རྟེན་འབྲེལ་སྙིང་པོ་བཏགས། །བརྒྱ་སྟོང་བཟླས་ལ་དེ་དག་ནི། །གཟའ་སྐར་བཟང་ལ་བསང་རྔན་བྱ། །དེ་ཚེ་ཞིང་རྐོ་བྱེ་མ་དང༌། །ཆུ་རྣམས་ཞིང་ལ་ཐེབ་པར་གཏོར། །གཏོར་མ་བཏང་ཞིང་བདེན་པ་བརྡར། །བླ་སྒྲུབ་རྟེན་གྱིས་ཞིང་མཐའ་བསྐོར། །དེས་ནི་གནོད་པ་ཀུན་ལས་གྲོལ། །། སད་ཀྱི་གནོད་པ་བསྲུང་བ་ན། །རང་ཉིད་གསང་སྒྲུབ་ལྷར་གསལ་བའི། །མདུན་དུ་ས་བདག་ཀླུ་གཉན་བཀུག །འོད་སྤྲོས་དེ་ལ་ཕོག་པ་ན། །སྤྲིན་བསྡུས་སད་ལས་སྐྱོབ་པར་བསམ། །སྔགས་མཐར་ཤམ་བུ་འདི་སྐད་བཏགས། །ནཱ་ག་རཱ་ཛ་རཱ་ཏྲི་ནི་ཧཱུྂ། ཕུ་ཕུ་ས་མ་ཡ་ཛ་ཛཿ ཞེས་བཟླས་བླ་སྒྲུབ་བཞི་ཡི་སྔགས། །ཤམ་བུར་གོང་ལྟར་བཏགས་པ་ཡང༌། །དབྱངས་གསལ་རྟེན་འབྲེལ་སྙིང་པོ་དང༌། །འདོད་གསོལ་བཅས་པ་སྦ་རིམ་ལྟར། །བྲིས་པའི་འཁོར་ལོ་ཟུང་མིན་པར། །བརྩེགས་ནས་ས་བདག་ཀླུ་གནས་པའི། །ཆུ་ལ་བསྐོལ་ཞིང་སྔགས་ཀྱང་བཟླ། །སྔགས་བཟླས་རྒྱ་མཚོའི་ལྦུ་བ་ལ། །བཏབ་པའི་ཆུས་བྲན་ཤུག་པ་ཡི། །དུད་པ་ནམ་མཁའ་རྙོག་པར་གཏང༌། །དེས་ནི་སད་ཀྱི་འཇིགས་པ་ལས། །གྲོལ་བར་ངེས་སོ་བསླུ་མི་འགྱུར། །། གང་ཞིག་ནད་ཡམས་བསྲུང་བ་ནི། །བླ་སྒྲུབ་བཞི་པོ་གང་རུང་བསྒོམ། །སྔགས་མཐར་ཤམ་བུ་འདི་ཉིད་གདགས། །ཡུལ་འདིར་འགོ་བའི་ནད་རིམས་ཐམས་ཅད་ལས་སྲུངས་ཤིག་རཀྵ། ཞེས་བཟླས་སྔགས་ཆུ་ཁོང་དུ་གཏང༌། །རིམས་ནད་དྲག་པོ་བྱུང་བའི་ཚེ། །རང་ངམ་བསྲུང་བྱ་གཞན་བསྲུང་ན། །བཙན་དུག་ཤུ་དག་གླ་རྩི་དང༌། །ཤིང་ཀུན་གུ་གུལ་གྲི་ཤ་རྣམས། །སྦྱར་བའི་རིལ་བུ་ཡུངས་ཀར་རྣམས། །དེ་ལ་སྔགས་བཏབ་རིལ་བུ་རེ། །ཐོ་རངས་ཟོས་པས་ཉིན་རེ་ཐུབ། །རིམས་ནད་མཚོན་ཆའི་ཆར་བབ་ཀྱང༌། །རྡོ་རྗེའི་གོ་ཆ་འདི་ཁོ་ན། །།

སྒྲིབ་ཤིང་མུན་པའི་ཆོ་ག་ནི། །ཁྭ་ཏའི་ཚང་ཤིང་རྣམས་དང་ནི། །ཞིམ་ནག་རུས་ཚིགས་ལྷུ་རྣམས་ཀུན། །རེ་རེ་ནས་ནི་མེ་ལོང་ལ། །བསྟན་པས་མི་འཆར་བ་ཞིག་འབྱུང༌༑ ༑དེ་གཉིས་དར་ནག་ཁུང་དུ་བསྒྲིལ། །བླ་སྒྲུབ་བཞི་ཡི་སྔགས་ཤམ་དུ། །ལྷ་འདྲེ་མི་གསུམ་གྱིས་མི་མཐོང་བར་སྒྲིབས་ཤིག་སྭཱ་ཧཱ། ཞེས་པ་ཕྲེང་གཅིག་བྲིས་པ་ཡང༌། །ཤིང་རུས་གཉིས་དང་མཉམ་པོར་བསྒྲིལ། །རྣ་ལྟག་གཡས་སུ་དེ་བཟུང་ན། །མི་མཐོང་སྒྲིབ་ཤིང་མུན་པའི་གོ། །འདི་ལས་ཟབ་པ་ཡོད་རེ་ཀན། །། ཆོམ་རྐུན་ཇག་པ་བཅིང་བ་ནི། །པུ་ཤུད་གསོན་པོའི་ཟེ་སྒྲོ་ལ། །བླ་སྒྲུབ་བཞི་ཡི་སྔགས་ཤམ་དུ། །ཆོམ་རྐུན་དམག་ཇག་ཐམས་ཅད་ཀྱི་ལུས་ངག་ཡིད་གསུམ་ཆིངས་སྡོམས་བྷནྡྷ་ན་མོ་ཧ་སྟྭཾ་བྷ་ཡ་ནན། ཞེས་སྔགས་བཟླས་པ་སྒྲོ་ལ་བཏབ། །གྲི་རྒྱུས་སུམ་སྒྲིལ་དག་ལ་ནི། །རྡོ་རྗེའི་མདུད་པ་བདུན་བཏབ་པ། །མདུད་པ་རེ་ལ་སྔགས་སྟོང་རེ། །བཏབ་པ་སྒྲོ་དང་ལྷན་ཅིག་ཏུ། །རང་གི་མཆན་ཁུང་གཡོན་དུ་བཅང༌། །བྱི་ཁུང་ནུབ་ལྟའི་ས་དག་ལ། །སྔགས་བཏབ་འགྲོ་བའི་ཕྱོགས་སུ་གཏོར། །དེས་ནི་ཆོམ་རྐུན་དམག་ཇག་གི། །ལུས་ངག་ཡིད་གསུམ་འཆིང་བར་ངེས། །། མཚོན་ཆའི་འཁྲུལ་འཁོར་བསྲུང་བ་ནི། །སྔོན་ཆད་ལས་མ་བྱས་པ་ཡི། །རྒྱ་ཁབ་མིག་དང་རྩེ་མ་ཉམས། །སོར་གསུམ་ཚད་ལྡན་རྩེ་མོ་དང༌། །མིག་དང་སྐེད་པ་དག་ལ་ནི། །གསང་སྔགས་རྒྱལ་པོ་སྟོང་རེ་བཟླས། །སླར་ཡང་རྩེ་མོར་སྟོང་ཕྲག་གདབ། །ཨོཾ་ཙི་ཏི་མོ་ཝ་ཙི་ཀ་ཝ་ཙི་སྭཱ་ཧཱ། ཞེས་བཟླས་རྒྱ་ཁབ་དར་སྐུད་ནི། །སྣ་ལྔས་བཅིངས་ལ་རྩེ་མོའི་ཕྱོགས། །ཐུར་བསྟན་གྱུར་མིད་བྱས་པ་ན། །མིག་ནི་མ་བོར་བར་དག་ཏུ། །མདའ་མདུང་རྭ་རྡོ་ཤིང་ཟངས་ཁྲོ། །དེ་སོགས་ནག་པོ་དགུ་ཐུབ་ཡིན། །ཡང་ན་གོང་བ་གཡོན་དུ་བཅང༌། །དེས་ཀྱང་མཚོན་ཆའི་ཉེས་པ་སྐྱོབ། །པདྨ་རཀྟ་གཙང་མ་ལ། །བླ་སྒྲུབ་བཞི་ཡི་སྔགས་ཤམ་དུ། །ཨོཾ་རྣོ་སོད་ཟློག་ཆུམ་དྲིལ་རྦད་སོད།

ཅེས་པ་བཟླས་པའི་རཀྟ་ཡིས། །སྨིན་མཚམས་ཐིག་ལེ་བྱ་བ་གཅེས། །མཚོན་སྲུང་གཉིས་པོ་དང་ལྡན་ན། །ཁྱབ་འཇུག་གདུག་པའི་མཚོན་ཆ་དང༌། །དབང་ཕྱུག་མཚོན་ཡང་ཐུབ་ངེས་ན། །མི་ཡི་མཚོན་ཆར་ཅི་ཞིག་འཇིགས། །ང་ཡིས་འགྲོ་བ་ཅི་ཕྱིར་བསླུ། །། གང་ཞིག་རང་ངམ་གཞན་ཡང་རུང༌། །ཁྱིམ་དུ་སྡེ་བརྒྱད་གདུག་པ་ཡིས། །གནས་བཅས་ཚེ་ན་བསྐྲད་པའི་ཐབས། །རང་ཉིད་བླ་སྒྲུབ་གང་རུང་དུ། །གསལ་བའི་ཐུགས་ཀའི་འོད་ཟེར་ལས། །རླུང་དཀྱིལ་གཞུ་འདྲ་ཡཾ་གྱིས་མཚན། །སླར་ཡང་འོད་འཕྲོས་གནོད་བྱེད་ཀྱི། །སྙིང་ནས་བཟུང་ལ་རབ་བཀུག་པ། །རླུང་དཀྱིལ་སྟེང་བཞག་ཡན་ལག་རྣམས། །འོད་ཟེར་ལྕགས་ཐག་ལྟ་བུས་བཅིངས། །སྔགས་མཐར་བསྐྲད་པའི་ཤམ་བུ་ནི། །གནོད་བྱེད་ཆེ་གེ་མོ་ཡཾ་ཨུཙྪ་ཏ་ཡ་ཧཱུྂ་ཕཊ། ཅེས་བཏགས་བཟླས་པས་རླུང་དཀྱིལ་བསྐྱོད། །སྐར་མདའ་ལྟར་སོང་འཇིག་རྟེན་ནི། །གཞན་དུ་བསྐྱལ་བསམ་སྔགས་བཟླ་བ། །རྟགས་བྱུང་བར་དུ་འབད་པར་གཅེས། །དེས་ནི་མཐུ་ཆེན་རྩལ་ལྡན་ཡང༌། །བྱ་སྤུ་རླུང་ཁྱེར་ལྟར་འགྲོའོ། །། དམ་རྫས་ལྡན་པའི་གསེར་རམ་དངུལ། །མཚལ་དང་རྒྱ་སྣག་གང་རུང་གིས། །བྲིས་པའི་གླེགས་བམ་ལྷ་སྐུར་བཅས། །བླ་མའི་བག་རྡུལ་དང་ལྡན་པ། །རྟག་ཏུ་འབྲལ་མེད་ལུས་ལ་བཅང༌། །དུས་ཀྱི་ཐ་མར་གྱུར་པའི་ཚེ། །མི་འབྲལ་པུར་དང་ལྷན་ཅིག་སྦྱང༌། །དེ་ནི་བཏགས་གྲོལ་ཀུན་གྱི་མཆོག །། བླ་མའི་བྱིན་རླབས་ཀྱིས་སྦགས་པའི། །བླ་སྒྲུབ་བཞི་ཡི་བྲིས་སྐུ་ལ། །རང་རང་གོ་ཆའི་ལྷར་བཅས་པ། །རང་སྔགས་བྲིས་པ་རབ་གནས་བཅས། །མཐོང་གྲོལ་མཆོག་ཏུ་འགྱུར་ཕྱིར་དང༌། །སྒྲུབ་རྟེན་ཆེད་དུ་རྟག་ཏུ་བཅང༌། །གླེགས་བམ་མི་འབྲལ་གྲིབ་ལྟར་གཟུང༌། །དེས་ནི་སྒྲུབ་པ་མཐར་སོན་ཞིང༌། །མཐར་ཡང་དོན་ལྡན་མཆོག་ཏུ་འགྱུར། །། གཞན་ཡང་བླ་སྒྲུབ་ཟབ་མོ་འདི། །ཉམས་སུ་བླངས་པའི་གང་ཟག་གིས། །ལས་ཕྲན་རབ་འབྱམས་ཀུན་བསྒྲུབ་ལ། །ཚེགས་མེད་བདེ་བླག་གྲུབ་པ་ནི༑ ༑དཔེར་ན་འབྲས་ཞིང་ལོ་ལེགས་ན། །ཕུབ་སོགས་ཞོར་ལ་འབྱུང་བཞིན་ནོ། །དེ་བཞིན་རབ་འབྱམས་ཕྲིན་ལས་རྣམས། །འདིར་མ་འཐུས་པ་གང་མཆིས་པའང༌། །ཞི་རྣམས་ངོ་བོ་ཉིད་སྒྲུབ་དང༌། །རྒྱས་ལ་ཕྱི་སྒྲུབ་དབང་གསང་སྒྲུབ། །དྲག་པོ་རྣམས་ནི་ནང་སྒྲུབ་སྟེ། །ཕྲིན་ལས་བཞི་ལ་སྒྲུབ་ཐབས་བཞིའི། །ལྷ་སྔགས་དམིགས་པའི་འཁྲུལ་འཁོར་དང༌། །སྔགས་མཐར་གང་འདོད་ཤམ་བུ་བཏགས། །ཀུན་ཀྱང་བདག་མེད་གཉིས་ཀྱི་ངང༌། །ཉམས་སུ་བླང་བ་གནད་གཅེས་སོ། །ཞིང་བཅུ་བསྒྲལ་བའི་མན་ངག་ནི། །སྔགས་རྫས་དམིགས་པའི་འཁྲུལ་འཁོར་བཅས༑ ༑འགའ་ཞིག་འདིར་མུས་མཆིས་པ་གང༌། །དཔེ་ཚན་ལོགས་སུ་གབ་ལྟར་ལྟོས། །གཞན་ཡང་རབ་ཏུ་གནས་པ་དང༌། །ལས་ཀུན་སྦྱིན་སྲེག་གིས་སྒྲུབ་པ། །གསང་ཆེན་ཐེག་པའི་ལམ་ཡིན་ཕྱིར། །སོ་སོའི་ཆོ་ག་སྤྱི་འགྲོ་ལྟར། །བླ་སྒྲུབ་རྣམས་ལ་རྒྱས་བཀབ་པས། །གང་འདོད་འབྲས་བུ་མྱུར་དུ་འཐོབ། །དེ་ལྟར་ཕྲིན་ལས་རབ་འབྱམས་སོགས༑ ༑གནས་སྐབས་མཐར་ཐུག་མཆོག་གི་འབྲས། །དངོས་གྲུབ་རྣམ་གཉིས་སྒྲུབ་རྣམས་ལ། །དམ་ཚིག་གཅེས་པར་བསྲུང་བ་དང༌། །བླ་སྒྲུབ་ཆག་མེད་ཉམས་ལེན་དང༌། །རང་འདོད་ཞེན་འཁྲིས་ཆུང་བ་དང༌། །དུག་ལྔའི་ཉོན་མོངས་མེད་པ་དང༌། །བསྟན་འགྲོའི་དོན་ལ་བརྩོན་པ་སྟེ། །ལྔ་པོ་མེད་མི་རུང་དུ་སྣང༌། །དེ་ཕྱིར་དེ་ལ་འབད་པར་བྱ། །ཁ་མཁས་རང་རྩིས་ཆེ་བ་དང༌༑ ༑སྒྲུབ་ལ་མི་བརྩོན་གཡེལ་ལ་དགའ། །ཉོན་མོངས་མགོ་ཡན་ཁེངས་ཤིང་དྲེགས། །དམ་ཚིག་དགའ་སྡུག་ཕྱི་རུ་འབྲང༌། །དེ་སོགས་མཚན་ཉིད་ཅན་རྣམས་ལ། །འབྲས་བུ་རྣམ་གཉིས་འབྱུང་བ་ནི། །ཆུ་ལ་མར་དང་ནམ་མཁའ་རུ། །ཆུ་སྐྱེས་ལང་ཚོ་གཡོ་དང་མཚུངས། །དེ་ཕྱིར་ཚུལ་དང་ལྡན་པ་གཅེས། །ལམ་ཟབ་བླ་མ་སྒྲུབ་པ་ཡི། །དབང་དང་བསྐྱེད་རྫོགས་གེགས་སེལ་དང༌༑ ༑རབ་འབྱམས་ལས་ཀྱི་མཐའ་རྒྱས་བཅས། །རྩོད་དུས་སྙིགས་མ་ལྔ་བདོ་བའི། །དུས་བབ་ཆོས་སུ་ངས་བསྟན་གྱི། །གཉིས་འཛིན་སྤོངས་ལ་ཉམས་སུ་ལོངས། །སྣོད་ལྡན་རྣམས་ལ་སྤེལ་བ་དང༌། །སྣོད་མིན་རྣམས་ལ་གསང་བ་དང༌། །དུས་བབ་འགྲོ་དོན་སྤྱོད་པ་སོགས། །རིག་པས་དཔྱད་ཅིང་ཉམས་དང་བསྟུན། །གདམས་པ་འཚོ་སྐྱོང་ཤེས་པར་གྱིས། །ཐེག་པ་གཉིས་ཀྱི་ཟབ་ཁྱད་རྣམས། །ལམ་འདིར་མ་འདུས་མེད་པའི་ཕྱིར། །དོན་གཉིས་འགྲུབ་ལ་སྨོན་པ་རྣམས། །གདམས་པ་འདི་ནི་གཅེས་པའི་ནོར། །ཡིན་ཕྱིར་དགའ་བས་འབད་ཅིང་སྒྲུབས། །མ་བུ་དགུ་ལས་མང་དང་ཉུང༌། །བྱུང་ན་ལམ་འདི་འཆལ་བར་ངེས། །རྡོ་རྗེ་ཐེག་པའི་བསྟན་པ་རྣམས། །བསྲུང་བའི་སྲུང་མའི་ཚོགས་རྣམས་ལ། །གདམས་པ་འདི་ཡི་གཉེར་ཁ་བཅོལ། །གཅེས་པར་སྲུངས་ཤིག་ཆོས་སྐྱོང་ཚོགས། །སྙིགས་མ་ལྔ་བདོའི་བསྟན་ཞབས་འདིར། །མཆོག་གསུམ་ཡི་དམ་སྲུང་མ་དང༌། །མཁའ་འགྲོར་བཅས་པ་མ་ལུས་ཀུན། །དཔལ་ལྡན་བླ་མ་ལ་འདུས་པའི༑ ༑གདམས་པ་འདི་ནི་ཉིན་སྐར་འདྲ། །དེ་བས་གཅེས་པའི་གནད་དུ་གདམས། །ཉམས་སུ་ལོངས་ལ་གཞན་དོན་དུ། །སྤེལ་མཁས་རྟེན་འབྲེལ་འཛོམ་པར་གྱིས། །འདི་ལ་སྐྱ་སེར་ཕོ་མོ་སོགས༑ ༑གདམ་ང་མི་བྱ་སྣོད་དང་ནི། །ལྡན་ན་སྦྱིན་བྱ་ཉིད་དུ་བསྟན། །དེ་ཕྱིར་གནས་དུས་ཕྱི་ནང་གི། །རྟེན་འབྲེལ་རྟགས་མཚན་ལྡན་པ་གཅེས། །ཀུན་ཀྱང་བསྟན་འགྲོའི་དོན་ཕྱིར་ལས། །རང་འདོད་འཁྲི་བ་སྐྱུངས་ཤིག་ཀྱེ། །ལམ་ཟབ་བླ་མ་སྒྲུབ་པ་ཟབ་པ་བས་ཀྱང་ཆེས་ཟབ་ཅིང་རྨད་དུ་བྱུང་བ་རྫོགས་སོ། །ཞེས་པའང་འཁྲུལ་བའི་རྨི་ལམ་དུ་གང་བྱུང་སྒྲ་ཟུར་བརྗོད་བྱ་རྗོད་བྱེད་སོགས་ལ་བརྗེད་ངས་འཁྲུལ་བའི་དྲི་མ་དང་བྲལ་བ་ཇི་བཞིན་ངེས་པའི་བློ་གྲོས་ཀྱིས།

ལྕགས་མོ་ལུག་ལ་རང་ལོ་སོ་བདུན་པ་ཧོར་ཟླ་དྲུག་པའི་གྲལ་ཚེས་ཉི་ཤུ་ལ། འབྲི་གུང་པ་ཆོས་ཀྱི་གྲགས་པས། ཕོ་བྲང་བཀྲ་ཤིས་ཚུགས་སུ་མ་ནུས་བཞིན་དུ་འབད་པས་བྲིས་པའོ།། །།མངྒ་ལཾ་བྷ་ཝནྟུ།། 