༄༅། །རང་གི་ཚུལ་གྱི་རྟོགས་པ་བརྗོད་པའི་གཏམ་རང་བཞིན་བརྗོད་པའི་རྒྱན་ཁོ་ནས་སྨྲས་པ་གསོང་པོའི་དགའ་སྟོན་ཞེས་བྱ་བ་བཞུགས་སོ།། 

༄༅། །རང་གི་ཚུལ་གྱི་རྟོགས་པ་བརྗོད་པའི་གཏམ་རང་བཞིན་བརྗོད་པའི་རྒྱན་ཁོ་ནས་སྨྲས་པ་གསོང་པོའི་དགའ་སྟོན་ཞེས་བྱ་བ། །བླ་མ་དང་ལྷག་པའི་ལྷ་ལ་ཕྱག་འཚལ་ལོ། །གང་གི་རང་བཞིན་ཟབ་ཞི་སྤྲོས་བྲལ་འདུས་མ་བྱས་པ་ལྷུན་གྲུབ་མཉམ་ཡངས་ཀུན་ཏུ་བཟང༌།་༌། བདེ་སྟོང་གཉིས་མེད་རོ་ལ་རྟག་རོལ་ཁ་སྦྱོར་ཟུང་འཇུག་རྣམ་ཀུན་མཆོག་ལྡན་བདེ་བ་ཆེ། །རྣམ་པ་སྣ་ཚོགས་སྒྱུ་མའི་གར་མཁན་གཅིག་དང་དུ་བྲལ་རོལ་པའི་རྩལ་འཆང་འདོད་དགུར་བསྒྱུར། རྩ་བརྒྱུད་བླ་མ་སངས་རྒྱས་ཆོས་ཚོགས་ཕྱག་འོས་ཀུན་ལ་རྣམ་པ་ཀུན་ཏུ་བདག་འདུད་དོ། །མཚན་དཔེ་བྱེ་བའི་རྒྱན་མང་རྫོགས་ཀྱང་རིན་ཆེན་དུ་མའི་རྒྱན་ལ་རོལ། །སྲིད་ཞིར་སྡང་དང་ཁྲོ་བ་སྤངས་ཀྱང་གླེགས་བམ་རལ་གྲི་ཕྱག་ན་འབར། །རྒྱལ་བ་ཀུན་གྱི་ཡབ་ཏུ་གྱུར་ཀྱང་རྒྱལ་སྲས་གཞོན་ནུའི་ཟོལ་ལ་བརྟེན། །ལྷག་པའི་ལྷ་མཆོག་དཔའ་བོ་ཁྱོད་ནི་བདག་སྙིང་པདྨར་རྟག་རོལ་མཛོད། །སྐྱེས་སྦྱངས་དམན་ཞིང་ཤིན་ཏེར་གྱུར་པ་ཡི། །གྱི་ན་བདག་ལ་ཡི་གེར་འབྲི་འོས་པའི། །རྣམ་ཐར་ཡ་མཚན་ཅན་གྱིས་དབེན་མོད་ཀྱང༌། །དད་ལྡན་གྱིས་བསྐུལ་སླད་དུ་གཡར་ཁྲལ་ཙམ། །དེ་ཡང་རྣམ་པར་ཐར་པ་ཡི་གེའི་ལམ་དུ་སྤེལ་བ་མང་དག་ཞིག་མཐོང་མོད་ཀྱང༌། ཀུན་ཏུ་དཔྱད་གསུམ་དཔྱིས་ཕྱིན་པ་བགྱིས་ན་འདི་ལྟ་སྟེ། འགའ་ཞིག་ནི་ཡ་མཚན་གྱི་ཆོས་མངོན་སུམ་དུ་སྟོན་པའི་གྲུབ་པ་མཆོག་གི་གནས་ཐོབ་པ་རྣམ་ཐར་མཐོང་བ་ཙམ་གྱིས་གོ་འཕང་དམ་པ་ཐོབ་པའི་རྒྱུར་འགྱུར་བ་དང༌། ལ་ལ་ནི་སྐུ་ཚེའི་སྟོད་མདོ་སྔགས་ཀྱི་གཞུང་ལུགས་ཆེན་པོ་རྣམས་སྦྱངས་ཤིང་སྐུ་ཚེའི་སྨད་ལ་སྒྲུབ་པ་སྙིང་པོར་བྱས་པས་ཚེ་འདིར་རྡོ་རྗེ་འཆང་ཆེན་པོ་མངོན་དུ་མཛད་པ་དང༌། ཁ་ཅིག་ནི་སྐྱེས་སྦྱངས་ཀྱི་ཡོན་ཏན་རྨད་དུ་བྱུང་བས་བསྟན་འགྲོའི་ཕན་བདེ་འཕེལ་བའི་སྒོ་གཅིག་པུར་གྱུར་པ་དང༌། ལ་ལ་ནི་རང་ཉིད་མ་གྲོལ་ཡང་ལུང་དང་རིགས་པའི་གཞུང་ལུགས་ལ་རྒྱ་ཆེར་སྦྱངས་པས་རྒྱལ་བའི་བསྟན་པ་ཀློག་པ་ཐོས་བསམ་གྱི་འཁོར་ལོས་འཛིན་པ་དང༌།

འགའ་ཞིག་ནི་རང་རྒྱུད་ལ་གནས་ལུགས་ཀྱི་རྟོགས་པ་ངོ་མཐོང་ཙམ་བྱུང་ནས་དམ་པ་གོང་མའི་མན་ངག་ལ་བརྟེན་ཏེ། གཞན་རྗེས་སུ་བཟུང་བས་སྒྲུབ་པའི་རྒྱལ་མཚན་འཛིན་དུ་འཇུག་པ་སྒྲུབ་པ་ནན་ཏན་གྱི་འཁོར་ལོས་རྒྱལ་བའི་བསྟན་པ་འཛིན་པར་མཛད་པ་དང༌། འགའ་ཞིག་ནི་ཚེ་སྟོད་ཐོས་བསམ་སྒོམ་གསུམ་ཅུང་ཟད་ཙམ་བགྱིས་ནས་སྙན་གྲགས་ཅུང་ཟད་བྱུང་བ་སྙིང་པོར་བྱས་ཏེ་འཁོར་ཚོགས་ཐབས་ཀྱིས་བསྡུ་ཞིང་ཆེན་པོར་རློམ་པ་དང༌། ལ་ལ་དག་ནི་གོང་མའི་ཡིག་ཆ་ནག་ཁྲིགས་ཅུང་ཟད་ཙམ་ལ་བརྟེན་ནས་མཁས་པར་རློམ་པ་དང༌། ཁ་ཅིག་ནི་ཆོ་ག་དང་ཆོས་སྤྱོད་ཙམ་གློ་བར་ཚུད་པས་དམ་པར་རློམ་པ་དང༌། ལ་ལ་ནི་ལེགས་བཤད་ཀྱི་ཆ་མི་འཚལ་བར་ངའི་ཕ་ཆེ་མ་གཉན་རིགས་བཟང་རུས་བཙུན་ཞེས་རང་བསྟོད་ཁོ་ནས་གཞན་སླུ་བ་སོགས་མང་དག་ཅིག་མཐོང་ཞིང་ཐོས་པ་དང༌། བདག་གིས་ནི་དམ་པ་གོང་མ་དེ་རྣམས་ཀྱི་རྣམ་ཐར་འཆད་ཚུལ་བཤད་མ་ཐག་པ་རྣམས་ཕྱོགས་ཙམ་ཡང་མི་འཚལ་གྱི༑ ཕྱི་མ་དེ་གཉིས་ཀྱི་ཚུལ་ལ་གནས་པས་སྣག་ཤོག་གྲོན་ཅིང་ལག་པ་ངལ་ལ་འབད་པ་དོན་མེད་དུ་བྲིས་པ་ལ་དགོས་པ་ཅི་ཞིག་ཆུ་ཤིང་གི་སྙིང་པོ་ལྟར་བས་མོད་ཀྱི། འོན་ཀྱང་བླ་མ་ལྷོ་པ་སྐུ་སྐྱེས་རིང་ནས་བསྐུལ་བ་དང༌། ཉེ་བར་ལ་ཕྱིའི་རྡོ་རྗེ་འཛིན་པ་བླ་མ་ཆོས་ཀྱིས་དག་པའི་མེ་ཏོག་དང་བཅས་བསྐུལ་བའི་ངོར། མོས་ལྡན་དད་པ་དགའ་སྡུག་གི་རྗེས་སུ་འགྲོ་ལྡོག་བྱེད་པ་འགའ་ཞིག་དང་ཚུལ་མཚུངས་པར་མ་མཆིས་པ་དད་ལྡན་དེ་དག་ལ་ལེགས་པར་མ་བཤད་ན་རྩ་བའི་ལྟུང་བ་བཅུ་གཉིས་པ་ཁུར་གྱི་དོགས་པས་འཇིགས་ཏེ་རང་གི་ཚུལ་རྣམས་ཅི་དྲན་གང་དྲན་རྣམས་མེད་པ་ལ་ཡོད་པར་སྒྲོ་བཏགས་པ་དང༌། ཡོད་པ་ལ་མེད་པར་སྐུར་པ་བཏབ་པའི་སྐྱོན་སྤངས་ནས་གནས་ལུགས་གང་ཡིན་གསོང་པོར་སྨྲས་པ་རང་བཞིན་བརྗོད་པའི་རྒྱན་གྱི་མཚན་ཉིད་ཡིན་པས་དེ་ལྟར་འབྲི་བར་བྱའོ། །དེ་ལ་ཡང་སྤྱིར་ངེད་ཅག་འཁོར་འདས་དབྱེར་མེད་ཀྱི་བཙན་ས་མ་ཟིན་པས་འཁོར་བ་གཅིག་ནས་གཅིག་ཏུ་སྐྱེ་བའི་ཕྲེང་བ་འཛིན་པ་ལས་འོས་མེད་ཀྱང༌།

རྒྱལ་དབང་རཏྣའི་སྤྲུལ་པའི་ཆ་ཤས་སུ་གྲགས་པ་ཞིག་བྱུང་འདུག་ཀྱང༌། རྒྱལ་བ་དེ་ཉིད་ཀྱི་དག་སྣང་གི་ཆོས་ཙིནྟ་མ་ཎིའི་རྫུན་བྲིས་དང་པོར། ད་ནི་ལུས་ལེན་སྐྱེ་བའི་མཐའ་རྫོགས་ཤིང༌། ཞེས་གསུངས་པ་དང༌། གཏེར་སྟོན་ཨོ་རྒྱན་གླིང་པས་ཟུང་མཁར་རྡོའི་མཆོད་རྟེན་ནས་གདན་དྲངས་པ་ཐུགས་རྗེ་ཆེན་པོ་ཡེ་ཤེས་འོད་ཆོག་ལས། ད་ལྟའི་ལྷ་སྲས་མུ་ཏིག་བཙད་པོ་འདི། །གང་ལྟར་བྱ་བ་རང་ལ་དབང་ཡོད་ཀྱང༌། །ཨོ་རྒྱན་ང་ལ་མོས་ཤིང་སེམས་ཆགས་པས། །གང་ལ་གང་འདུལ་འགྲོ་བའི་སྣང་ངོ་རུ། །སྐྱེ་བ་དང་པོ་ཕ་བུས་ལས་འབྲེལ་བཏགས༑ ༑བར་དུ་པད་འབྱུང་བདག་དང་སྐབས་སུ་མཇལ། །ཕྱི་མའི་དུས་ན་ཞིང་ཁམས་འབྲི་ཞེས་པར། །རཏྣའི་མཚན་ཅན་སྡེ་དགོན་སྐྱོང་བ་འབྱུང༌། བདུད་སྤྲུལ་དབང་གིས་ཚེ་ཡི་དུས་བྱས་ནས། །ཐ་མའི་དུས་ན་ང་ཡི་ཐུགས་སྤྲུལ་པ། །གཏེར་ཆོས་བརྒྱུད་འཛིན་འགྲོ་ལ་འབྲེལ་གསུམ་འདོགས། །རྒྱལ་སྲས་དབུར་སྨྱོན་ཞེས་བྱར་གྲགས་པ་འབྱུང༌། །ཞེས་དང༌། །ཨ་སྟག་བླ་མ་ཀུན་དགས་རྗེ་དེ་ཉིད་ལ་ཞུས་པའི་དྲིས་ལན་དུ། སྣང་སྲིད་འཁོར་འདས་ཆུ་ཟླ་འཇའ་ཚོན་ལྟར། །ཀུན་ཤེས་ཀུན་རིག་ཡོངས་གྲོལ་གང་དེ་ཡིས། །འཁོར་འདས་བྱེད་པོའི་རྒྱུ་འབྲས་རྟེན་འབྲེལ་ཤེས། །བདག་ལ་ལྟོས་དང་མོས་ཤིང་འབྲེལ་བ་ཀུན། །སྔོན་གྱི་སྨོན་ལམ་རྟེན་འབྲེལ་མི་བསླུ་བས། །འདི་འོག་ངན་སོང་མི་ལྟུང་གཡར་དམ་ཡིན། །ལན་གཅིག་སླར་ཡང་ས་ཕྱོགས་འདི་ཉིད་དུ། །འབྲི་ཡི་མི་བུད་དྷརྨའི་སྲིད་ཉམས་ཐུག །དེ་འདྲའི་དུས་ཤིག་མྱུར་དུ་འབྱུང་ངམ་སྙམ། །དམ་ཅན་ཀུན་ཀྱང་ང་ཡི་ཕྱི་བཞིན་འབྲངས། །བླ་མ་ཡི་དམ་དབྱིངས་ནས་བདག་ཞལ་ཕྱོགས༑ ༑ཕྱོགས་འདིའི་སྲིད་ལ་འཇིག་རྟེན་སྐྱོང་ཀུན་སྨོད། །དེ་དུས་ང་ཡི་སྙིང་གིས་མི་བཟོད་པས། །ཆོས་དང་སྲིད་ཚུལ་འཛིན་པས་བསྟན་ཞབས་སྐྱོང༌། །ཞེས་པ་འདི་ཡང་སྙིང་གཏམ་ཇི་བཞིན་དུ། །སྙིང་གི་བུ་ལ་དབེན་པའི་ཚལ་ནས་བསྐུར། །ད་ལྟ་ཀུན་གྱིས་ཁ་འབྱེར་མཆུ་འཇིབ་ཙམ། །དེ་དུས་ང་ལ་སྙིང་ནས་སྐྱོ་བ་འབྱུང༌། །ཨེ་བདེན་རིམ་གྱིས་གསལ་ལོ་རྡོ་རྗེའི་མཆེད། །ཡི་གེ་འདི་ནི་ཤིན་ཏུ་གསང་བའི་རྒྱ། །ཞེས་སོགས་གསུངས་པ་དང་འགལ་བ་ལྟར་སྣང་ཡང༌།

སྤྱན་སྔ་ཤེས་རབ་འབྱུང་གནས་ཀྱིས། དེ་ནི་སྐད་གཅིག་བསྐལ་པ་རྒྱ་མཚོར་སྟོན། །ཞིང་ཁམས་མཐའ་ཡས་ཕྲ་བའི་རྡུལ་དུ་འཛུད། །མི་མཚུངས་མཛད་པ་དཔག་མེད་བསྟན་གྱུར་ཀྱང༌། །དེ་ནི་མི་འཁྲུལ་གཤིས་ལ་གནས་པ་ལགས། །ཞེས་གསུངས་ལ། གཤིས་དེ་གང་ཞེ་ན། ཇི་སྐད་དུ། གཤིས་དེ་སྟོང་པ་ཉིད་ལ་འགྱུར་བ་མེད། །ཅེས་གསུངས་ཤིང༌། དེས་ན་མི་གཅིག་པ་ལྟར་སྣང་ཡང་དོན་ལ་མ་འགལ་ཏེ། ཇི་སྐད་དུ། སྟོང་ཉིད་ཡིན་པའི་གནད་ཀ་དེས། །ཅིར་ཡང་བསྒྱུར་དུ་བཏུབ་པ་ཡིན། །ཞེས་གསུངས་པས་སྔ་མ་འགྱུར་བ་མེད་པ་གསུངས་པ་ནི་ངོ་བོ་ལ་དགོངས་ལ། ཕྱི་མ་འགྱུར་བཏུབ་པར་གསུངས་པ་ནི༑ རང་མདངས་རང་རྩལ་ལ་དགོངས་པ་ཡིན་པས་ན། དུས་གཅིག་ལ་རྣམ་འཕྲུལ་མང་པོ་བསྟན་པ་ཡང༌། རྒྱལ་དབང་རཏྣས་གཏེར་སྒྲོམ་དུ་དག་པའི་འཁོར་འགའ་ཞིག་ལ་ངའི་སྐྱེ་བ་གཉིས་ལྷན་ཅིག་ཏུ་བསྟན་པ་ལྷ་སྲས་མུ་ཏིག་བཙད་པོ་དང་སློབ་དཔོན་ནམ་མཁའི་སྙིང་པོ་ལྟ་བུ་ཡིན། ཞེས་གསུངས། ཞེས་རྣམ་ཐར་དྲུང་པ་རིན་ཆེན་དཔལ་གྱིས་བསྒྲིགས་པར་བྱུང་བ་དང༌། གཞན་ཡང་ཆོས་ཐམས་ཅད་ཀྱི་གནས་ལུགས་ནི་བསམ་གྱིས་མི་ཁྱབ་པའི་གནས་ཡིན་པས་ན་འགལ་བར་མི་བསམ་མོ། །གཞན་ཡང་གང་ཟག་མཆོག་གི་སྐྱེ་བ་ཡིན་ཟེར་བ་ལ་དེང་སང་ཧ་ཅང་ཁམས་ཆེ་བའི་ཚུལ་མི་སྟོན་པ་ཡང་སྲིད་དེ། བཅོམ་ལྡན་འདས་ཀྱིས། ང་ནི་མྱ་ངན་འདས་འོག་ཏུ། །མི་ཡུལ་བོད་ཀྱི་གྲོང་ཁྱེར་དུ། །མི་དང་འདྲ་བར་སྣང་བར་འགྱུར། །ཞེས་དང༌། རྒྱུད་རྣམས་སུ། གང་ཕྱིར་རྡོ་རྗེ་སེམས་དཔའ་ཆེ། །སེམས་ཅན་ཕན་གདགས་དམིགས་ནས་ནི། །ཐ་མལ་པ་ཡི་ཚུལ་གྱིས་གནས། །ཞེས་གསུངས་པ་སོགས་མང་ན། དོན་ལ་མགོན་པོ་བྱམས་པས། ཆོས་ཉིད་བསམ་མི་ཁྱབ་དྲན་བྱ། །ཞེས་པ་དང༌། བཅོམ་ལྡན་འདས་ཀྱིས། ང་དང་ང་འདྲ་བས་གང་ཟག་གི་ཚོད་འཛིན་པར་བྱ་ཡིས།་་༌།ཁྱོད་དང་ཁྱོད་འདྲ་བས་གང་ཟག་གི་ཚོད་འཛིན་པར་མི་བྱའོ། །ཞེས་གསུངས་པ་ཡིན་ལ། ཡང་ཀརྨ་པ་མི་བསྐྱོད་ཞབས་ཀྱི་གསང་བའི་རྣམ་ཐར་དུ།

ང་ཀརྨ་པའི་མཚན་གྱིས་བྱིན་གྱིས་བརླབས་ཞེས་སྨྲས་པ་ཡིན་གྱི། ང་ཀརྨ་པའི་སྐྱེ་བ་ཡིན་མ་སྨྲས། དེ་མི་སྨྲ་བའི་རྒྱུ་མཚན་སྔར་གྱི་ཀརྨ་པའི་སྒོ་ཁྱིའི་ཡོན་ཏན་ཙམ་ཡང་ད་ལྟའི་ཀརྨ་པ་ལ་མེད་པ་ཡིན་པས་སོ། །ཞེས་གསུངས་པ་ཡང་དོན་ལ་གནས་པ་འདྲ་བསམ། དེས་ན་ང་རང་གི་རྣམ་ཐར་གྱི་འགོ་འདིར་ལུང་སྣ་ཚོགས་དང་བཅས་བཤད་པ་ནི་རང་ཚུལ་ལ་ཡོན་ཏན་མེད་པར་དམ་པ་གོང་མ་ཁྱད་པར་ཅན་མང་པོའི་སྐྱེ་བར་ཁས་བླངས་པ་དེ་དངོས་འགལ་དུ་སོང་དོགས། དེང་སང་གི་དགེ་བཤེས་རྣམས་ཀྱི་བགྲོ་གླེང་གི་སྤྱན་ལྟོས་ལ་དམིགས་རྩེ་གཏད་པའི་རང་རྒྱལ་བཙན་པོ་བཅད་ནས་མ་འོངས་པར་གཞན་རྣམས་ཀྱིས་འཆད་ལོས་སྔོན་བསུས་དོགས་པ་སྔར་བཅད་པའི་སྐམ་རགས་གཅིག་བྱུང་དོགས་ལ་གཉིས་རྒྱབ་པའི་ཤེས་པ་སྔོན་དུ་གཏོང་བ་ཟབ་པ་ཡིན་ཞེས། ཟེར་བ་ལྟར་བྱས་པའི་ཁུལ་ཡིན་ནོ། །ད་ནི་དཀྱུས་ཉིད་འཆད་པར་བྱེད་དེ། ཁོ་བོ་ཅག་གི་རུས་ནི་འགྲུ་སྟེ། མིའུ་གདུང་དྲུག་གི་ཡ་གྱལ་ཡིན་ལ། འདི་ནི་ཡིག་ཆ་རྙིང་པ་རྣམས་སུ་འགྲུ་ཞེས་པ་བྲམ་ཟེའི་རིགས་ཤིང་སཱ་ལ་ཆེན་པོ་ལྟ་བུ་ཞེས་འབྱུང་ལ༑ དགོངས་པ་ཡང་ཟབ་ཏུ། སློབ་དཔོན་ཆེན་པོས་ནི། རྗེའུ་རིགས་རཏྣའི་མིང་དང་ཕྲད་ནས་ཀྱང༌། ཞེས་གསུངས། གང་ལྟར་ཡང་རུས་དེ་ཉིད་ལས་བྱེ་བྲག་ཏུ་རིགས་ནི་གནམ་ནས་བསྐྱུར་བས་སྐྱུ་ར་ཞེས་གྲགས་པ་དག་གི་གདུང་ལས། ཡབ་ཆོས་རྒྱལ་ཕུན་ཚོགས་བཀྲ་ཤིས་དཔལ་བཟང་པོ་ཞེས་པ་སློབ་དཔོན་པདྨས་གཏེར་ལུང་དུ་མར་ལུང་བསྟན་པ་དེ་ཉིད་དང༌། ཡུམ་ནི་ལྷོ་ཀོང་བྱང་ཀོང་གཉིས་སུ་གྲགས་པའི་བྱང་ཀོང་ད་ལྟ་ལོང་པོར་གྲགས་པའི་སྡེ་དཔོན་དེ་ཉིད་ཀྱི་སྲས་མོ་ཨ་ཅེ་གཡང་ཁུག་ཅེས་གྲགས་པ། ལས་ལྡན་རྣམས་ཀྱིས་རྣ་ལྟག་ཏུ་ཕག་ཞལ་ཡོད་པ་དང་ཕག་གི་ངུར་སྒྲ་འབྱིན་པ་ཐོས་པ་སོགས་ལོ་རྒྱུས་མང་པོ་ཡོད་པ་དེ་ཉིད་ཀྱི་ཁབ་ཏུ་བྱུང་ལ། དེ་ཡང་སྔོན་ཡུལ་དམ་པ་ལ་ངག་འཆལ་ཞིག་སྨྲས་པའི་རྣམ་སྨིན་གྱིས་བུད་མེད་ཀྱི་ལུས་ཤིག་ལེན་དགོས་ཡོད་པ་ལས་ངན་ཕྱི་ཐེབས་སུ་བཞག་ཀྱང་དགོས་པ་མེད་ཅིང༌།

རང་གི་ལས་བདག་གིར་བགྱི་བའི་སླད་དུ་སྲས་མོ་ཆུང་ངུ་ཞིག་ཏུ་བསམ་བཞིན་དུ་སྐྱེས། དེ་ཉིད་ཀྱི་མ་གཡར་ཁ་རུ་ལ་ནས་དཔོན་གྱི་ཆུང་མ་ཨ་ཅེ་དབོན་མོ་ཟེར་བ་ཞིག་གིས་བྱས་ཏེ། ལོ་གཉིས་ཙམ་སོང་བའི་ཚེ་བསམ་པར། ལུས་འདི་ནི་མྱོང་འགྱུར་ད་ལྟ་སྨིན་པའི་ཆེད་དུ་བླངས་པ་ཡིན་གྱི། འདིས་རང་གཞན་གྱི་དོན་གང་ཡང་མི་འགྲུབ་པས་ད་ནི་འཕོས་ཏེ་སླར་སྲིད་པ་འཛིན་ནོ་བསམ་པའི་རྒྱུ་བྱས། ཨ་ཅེ་དབོན་མོས་རྒྱབ་ཏུ་ཁུར་ཏེ་རྩེ་བའི་མཆོད་ཁང་དང༌། ཞལ་ལ་སེར་མོའི་བར་གྱི་སྐས་ཐུང་གི་མགོར་ཅུང་ཟད་སྟོད་དུ་བསིགས་པས་ཡ་ཐེམ་ལ་མགོ་བརྡབས་པའི་ཐིག་གིས་རྐྱེན་བྱས་ཏེ་འཕོས་ནས། ཟླ་ཁོངས་ལས་མ་འགྱང་བར་སླར་རིགས་དེ་ཉིད་དུ་ཉིང་མཚམས་སྦྱར་བས་མའི་ཁོག་ཏུ་གནས་པའི་ཚེ་ཟླ་བ་གསུམ་ཙམ་ནས་རང་གི་བདེ་སྡུག་གི་ཚོར་བ་ཤིན་ཏུ་གསལ་བ་བྱུང༌། ཟླ་བ་ལྔ་དྲུག་ནས་ཡུམ་གྱིས་གཞན་ལ་ཚིག་གསུང་བ་དང༌། གཞན་གྱིས་ཡུམ་ལ་ཞུ་བ་གསོལ་བ་སོགས་ཀྱི་ཚིག་དོན་གོ་ཞིང་ཡིན་མིན་སོགས་བརྟག་དཔྱད་རྣམས་ཞིབ་ཏུ་ཐུབ་པར་འདུག །དེ་ནས་ཟླ་གྲངས་ལེགས་པར་ཐེམས་པ་ཤིང་ལུག་ལོའི་རྒྱལ་གྱི་ཟླ་བའི་དམར་པོའི་ཕྱོགས་ལ་རྩེ་བའི་ཀ་བཞིའི་ཕུག་ཏུ་སྐྱེས་འདུག །དེ་ཕྱིན་ཚང་མལ་དུ་གནས་པའི་ཚེ་ཡང་ལུས་ཀྱི་འགྲོ་མི་ཕེར་བ་ཙམ་ལས་སེམས་ལ་ཐམས་ཅད་བཀྲ་ཞིང་གསལ་བར་བྱུང༌། དེ་ནས་ཅུང་ཟད་འགྲོ་བར་བརྩམ་པའི་ཚེ་གོག་པོ་མི་སྒུར་བ་དང༌། གཉིད་ཚེ་མིག་མི་བཙུམ་པ་སོགས་སྐྱུ་རའི་རྟགས་རྣམས་ཚང་བར་བྱུང་འདུག །དེའི་ཚེ་རྣམས་སུ་ཕལ་ཆེར་མཉམ་བཞག་ལ་འབད་པས། ཡབ་ཡུམ་དང་ཉེ་འཁོར་རྣམས་ཀྱིས་ཆོས་རྗེ་ཨི་ཙུ་ཁུ་མ་སྒོམ་རྒྱབ་ཟེར་བའི་ཚེ་སྐྱེངས་པའི་སྣང་བ་བྱུང༌། དེ་དུས་ཐམས་ཅད་དུ་རྩེ་གྲོགས་གཞན་མི་དགོས་པར་བུད་མེད་བཞིན་བཟང་གོས་རྒྱན་ཤིན་ཏུ་མཛེས་པ་ཞིག་གིས་རྩེ་གྲོགས་དང༌། རང་གང་བསམ་ཐམས་ཅད་སྨྲ་མི་དགོས་པར་དེ་རྣམས་ཀྱིས་བྱེད། སྐྱ་སེར་གཞན་ཉེ་སྐོར་དུ་བྱུང་ན་དེ་རྣམས་མི་སྣང་བར་གྱུར་པས་ངུ་བ་ཞིག་ཡོད།

སྐབས་ཞིག་ན་ནད་ཚབས་ཆེ་བ་ཞིག་གིས་ཐེབས་ཏེ། སྨན་པས་བཅོས་ཀྱང་བདེ་བསྐྱེད་མ་བྱུང་བའི་ཚེ། ཡབ་ཆོས་ཀྱི་རྒྱལ་པོའི་གསུང་གིས་འོ་ཅག་དཀོན་མཆོག་སྐྱབས་ཡིན་པས། དེ་རིང་ཆོས་རྗེ་འདི་ཡང་དཀོན་མཆོག་ལ་སྐྱབས་གསོལ། སྔོན་ཆད་སྒོར་འདོན་མ་མྱོང་བས་གོང་པོ་ཉག་ཏུ་ཁྱེར་གསུངས་པར་ཞབས་འབྲིང་རྣམས་ཀྱིས་དེ་ལྟར་གནང་ན་ཐལ་སོང་ཆེས་པས་མི་འཐད་ཞུས་པར། འདི་ང་ལ་བསམ་བཞིན་དུ་འོངས་པའི་བུ་ཞིག་ཡིན་པས་ཤི་མི་འགྲོ་ཞེས་གསུང་དྲང་པོ་དང༌། འོན་ཏེ་ཤི་ན་ཡང་བྱ་ཐབས་ཅི་ཡོད་ཅེས་གསུང་བརླང་པོའི་ཚུལ་དང་བཅས་ཏེ། ཞང་པོ་ལོང་པོ་སྡེ་པ་ཀརྨ་དར་རྒྱས་ཀྱིས་པང་དུ་བདག་ཁྱེར་ནས་ཕེབས། གཟའ་སྐར་དགེ་བའི་སྔ་དྲོ་གོང་པོ་ཉག་ཏུ་ལྷ་བསང་གསོལ་མཆོད་དགྱེས་དགུའི་རྣམ་རོལ་དུ་མ་དང་བཅས་བདག་གི་སྐྲ་བཅད་ཅིང་དགེ་བསྙེན་ཡོངས་རྫོགས་ཀྱི་བཀའ་དྲིན་སྩལ་བའི་མིང་དཀོན་མཆོག་ཕུན་ཚོགས་ཞེས་བཏགས། དམ་པ་རྣམས་ནས་ཆོས་ནོད་པའི་ཐོག་མ་འདི་ཉིད་ཡིན་པས་ལམ་འཇུག་པའི་རིམ་པ་གོ་མ་ལོག་པར་གོ། །དེ་ཉིན་ནས་ནད་ཀྱི་འཚེ་བ་རྩད་ནས་དྭངས། སླར་ཉི་མལ་ཚལ་དུ་དབྱར་དུས་ཀྱི་ཐུགས་སྤྲོ་དང་སྦྲགས་ཏེ་གསོལ་རུ་རྣམས་བསྒྲིལ་བའི་ཁྲོད་དུ་ཕེབས། སྦྲ་ཁ་རྣམས་ཀྱིས་བསྙེན་བཀུར་བློའི་ཡུལ་ལས་འདས་པས་མཆོད་ཅིང༌། བདག་གི་རིམ་འགྲོར་ཚེ་ཐར་བརྒྱ་རྩ་གཏོང་བ་སོགས་མཛད། གཞན་ཡང་བྱིས་པའི་དུས་དེར་སྐྱེས་པ་དང་བུད་མེད་ཆས་བཟང་མང་པོས་བྲོ་གར་དང་གླུ་གཞས་ཚད་མེད་པས་དགའ་བ་བྱེད་པ་དང༌། སྐྱེས་པ་དང་བུད་མེད་དུར་ཁྲོད་ཀྱི་ཆས་གོས་གྱོན་པ་མང་པོས་སྔགས་ཀྱི་གླུ་ལེན་པ་དང་རྡོ་རྗེའི་གར་སྔོན་ཆད་ཐོས་མཐོང་མེད་པ་མང་པོས་བདག་དགའ་བར་བྱེད་པ་ནི་གྲངས་ལས་འདས། དུས་ཤིག་གི་ཚེ་ཀ་བཞིའི་སྟེང་གི་ཉི་འོད་དུ་ཡབ་ཆོས་ཀྱི་རྒྱལ་པོ་བཞུགས་པའི་སྐུ་པང་དུ་བདག་གིས་མགོ་བཞག་ཕྱི་གན་དུ་བསྡད་པའི་ཚེ་གོང་པོ་ཉག་གི་ཐད་ནས་འོད་ཟེར་ཚད་མེད་པ་སྣ་ཚོགས་འཁྲུགས་པའི་ཟླུམ་པོའི་ནང་དུ་འཁོར་ལོ་སྡོམ་པ་ལྷ་ལྔའི་དཀྱིལ་འཁོར་རྟེན་དང་བརྟེན་པར་བཅས་པ་གསལ་ལ་རྫོགས་པ་ཞིག་ཉི་མ་ལྟར་མཁའ་ལམ་དུ་བྱུང་བ།

བདག་གིས་ཆོས་ཀྱི་རྒྱལ་པོའི་མགུལ་ལ་འཁྱུད་ནས་ཡ་ཀི་བདག་ལ་ད་ལྟ་ཉིད་དུ་དགོས་ཞེས་ཞུས་པས། གསུང་ཆེན་པོས་བཞད་ཅིང་ཡ་ཀི་ཁྱོད་རང་ལ་གདོད་ནས་ཡོད་པ་ཡིན། འོན་ཀྱང་ཁྱོད་ལ་འགྱང་མེད་དུ་སྦྱིན། ད་ལྟ་གར་འདུག་གསུངས་པར་བལྟས་པས་གར་ཡང་མི་འདུག །ཡང་རྩེ་བའི་ཚོམས་སུ་རྩེད་མོ་བྱེད་སྐབས། བུད་མེད་རྒྱན་གོས་དཀར་པོ་བགོས་པ་ཞིག་གིས་ལག་ཏུ་རིན་པོ་ཆེའི་པྲོག་ཞུ་ཞིག་སྟེར་བའི་ཚུལ་བྱེད་འདུག་པ། དེ་དགོང་ཆོས་ཀྱི་རྒྱལ་པོ་ལ་ཞུས་པས་དེ་གཏེར་སྒྲོམ་གྱི་སྨན་མོ་ཡིན་འདུག་པ། ད་ནངས་ངའི་རྩར་ཡང་བྱུང་གསུངས་ཤིང་བདག་ཅག་དེར་འཁོད་རྣམས་ལ་ཆོས་ཀྱི་རྒྱལ་པོ་ཉིད་སྐུ་ན་ཕྲ་བའི་ཚེ་དག་པའི་སྣང་བ་བྱུང་ཚུལ་འགའ་ཞིག་གསུངས༑ དེ་ནས་རང་ལོ་ལྔ་པ་ཕག་ལོ་གསར་པའི་དགེ་མཚན་གྱི་དགའ་སྟོན་ཀ་བཞིའི་སྟེང་གི་ཉི་འོད་དུ་གནང་ཞིང་སྲོད་ལ་བྲོ་གར་གླུ་གཞས་སོགས་རྫོགས་ལྡན་གྱི་སྐྱེ་དགུ་རྣམས་ལ་འཁུ་བ་ཙམ་མཛད་པའི་དུས། བདག་ཆོས་ཀྱི་རྒྱལ་པོའི་ཞབས་པུས་ལ་བརྟེན་ནས་བསྡད་པའི་མདུན་མཁར་དྲང་སྲོང་ཆེན་པོ་རཱ་ཧུ་ལ་གཟི་བརྗིད་བཟོད་པར་དཀའ་བ་ཞིག་མཐོང་བ་ཇི་ལྟར་ཡིན་སྙམ། ཆོས་ཀྱི་རྒྱལ་པོའི་ཞལ་དཀྱིལ་ལ་མཇལ་བས། སྤྱན་སྡང་མིག་དྲང་སྲོང་ལ་གཟིགས་ཤིང༌། ཁྱོད་སློབ་དཔོན་པདྨའི་བཀའ་ལྟར་བསྟན་པ་མི་སྲུང་བར་ལྟོ་ཕྱིར་རང་རྒྱུ་བ་ངོ་མི་ཚའམ་ཐུ་ཐུ་ཞེས་ལྗགས་ཆབ་ཅིག་གནང་སོང་བས་འཇའ་ཡལ་བ་ལྟར་སོང་བའི་མོད། བདག་ལ་ངེད་འདིར་ཡོང་བ་གཏོར་བསྡོས་ཕྱིས་པ་སྙོག་ཏུ་འོང་བ་ཡིན་འདུག་ཅེས་གསུངས། དེར་ཚོགས་ཕལ་ཆེར་གྱིས་ནམ་མཁའི་དབྱིངས་སུ་མེ་རྒྱུག་པ་མཐོང་འདུག །སྐབས་ཤིག་ཞལ་ངོ་རྣམས་ལ་སྒྲ་མི་སྙན་པའི་ཚེ་དབང་བརྒྱ་རྩ་ཞིག་གཟིམས་ཆུང་རབ་གསལ་དུ་གནང་བའི་དུས། དགོང་རེ་བཞིན་ཚེ་ཆང་ཀ་པཱ་ལའི་སྟེང་དུ་ཚེ་དཔག་མེད་མངོན་རྟོགས་དང་མཐུན་པ་མཐེབ་སོར་གང་བ་ཞིག་སྤྱན་བདག་ཉིད་ལ་གཟིགས་ཤིང་འཛུམ་མདངས་མཛད་པ་དང༌།

ནུབ་ཐ་མའི་དགོང་ཆོས་ཀྱི་རྒྱལ་པོའི་སྐུ་མི་སྣང་བར་འོད་གོང་དམར་པོ་འོད་ཕྲེང་འཕྲོ་ཞིང་འབར་བ་ཞིག་མཇལ། དེ་ནས་དཔོན་ས་གཡང་ཁུག་དང་བླ་མ་རིན་པོ་ཆེ་སངས་རྒྱས་རིན་ཆེན་པས་གསོལ་བ་བཏབ་ཅིང༌༑ གཙོ་བོར་སྡེ་གཟར་སྔ་ཕྱིའི་སྒྲིབ་སྦྱོང་ལ་དགོངས་ནས་ས་ཕོ་བྱི་བ་ལོའི་དགུན་གྱི་རིང་བཀའ་བརྒྱད་བདེ་གཤེགས་འདུས་པ་མངའ་བདག་ཉང་གི་གཏེར་ཁ། དེ་ཡང་དེང་སང་གི་བཀའ་བརྒྱད་བདེ་གཤེགས་འདུས་པ་ཡིན་ཟེར་བའི་སྣ་ཚོགས་སྤུ་ཚོགས་བསྡུས་པའི་གླེགས་བམ་བོངས་ཆེ་ཞིང་གྲངས་མང་བ་ཉིད་ལ་མཆོར་ཆས་བྱེད་པའི་ལུགས་ལྟར་མ་ཡིན་པར། བདེ་གཤེགས་འདུས་པ་རྩ་བའི་རྒྱུད་ཀྱི་འགྲེལ་པ་སློབ་དཔོན་པདྨ། ཤྲཱི་སིངྷ། ནམ་མཁའི་སྙིང་པོ། བཻ་རོ་ཙ་ན་དང༌། ལོ་པཎ་བཞིས་མཛད་པའི་ནང་དུ་བདེ་གཤེགས་འདུས་པའི་ཆོས་ཀྱི་རྣམ་གྲངས་ལྔ་ཚན་ལྔ་ཚན་དུ་མཛད་པ་ཆོས་ཚན་བརྒྱ་དང་སུམ་ཅུ་རྩ་ལྔ་པོའི་ལུང་རྣམས་རྫོགས་པར་གནང༌། སྒྲུབ་ཆེན་གནང་བའི་ཉེར་བསྡོགས་སུ་རྒྱལ་དབང་རཏྣའི་ཞབས་ཟིན་བླ་མ་སྒྲུ་པ་སྐུ་སྐྱེ་ཟེར་བ་ཞིག་སྒྲུའི་རི་བྲག་དུ་བཞུགས་པ་རྩེ་བར་སྤྱན་དྲངས། གྲྭ་ཚང་བ་རྣམས་ལ་འཆམ་སློབ་པའི་ཚེ་བརྩོན་འགྲུས་ཀྱིས་རྩེའི་མཆོད་ཁང་དུ་བདག་ཁུར་བཞིན་པར་བླ་མ་དེས་རྔ་འཆམ་ནན་ལྟར་བསླབས་པས་བདག་ལ་འཇགས་ནས་ཤིན་ཏུ་བྱང་བ་བྱུང༌། དེའི་དབྱར་དེ་ཉིད་ཀྱི་བཞུགས་ཁྲི་བྱང་གཟིགས་འདིའི་ཐད་དུ་གུར་ཆེན་ཁམས་གསུམ་ཟིལ་གནོན་ཕུབ་སྟེ། ཕྱོགས་མཐའི་དབང་ཞུ་བ་བྱང་བདག་བཀྲ་ཤིས་སྟོབས་རྒྱལ་ཡབ་སྲས་གསུམ་ལ་སོགས་པའི་ཆེ་དགུ་གྲངས་ལས་འདས་པ་དང་རང་རེའི་དགོན་སྡེ་སོ་སོའི་བླ་མ་གྲྭ་རིགས་དཔོན་སྐྱ་མི་དམངས་སོགས་གྲངས་ལས་འདས་པ་ཚོགས་པ་ལ། བཀའ་བརྒྱད་བདེ་གཤེགས་འདུས་པའི་དཀྱིལ་འཁོར་ཕོ་བྲང་ཆེན་པོ་ཉི་མ་དགུ་ཤར་རྡུལ་ཚོན་ལས་གྲུབ་པ་གཟའ་སྐར་བཟང་པོར་དབུ་བཙུགས་ནས། དབང་སྒྲུབ་སྦྲགས་པ་དང་སྨན་སྒྲུབ་སོགས་རྒྱལ་དབང་རཏྣའི་ཕྱག་བཞེས་གཙང་མ་ཇི་ལྟ་བའི་ཕ་འབབ་བཟང་པོས་སྣོད་ལྡན་མཆེད་ལྕམ་དེ་དག་ཚིམ་པར་མཛད་པའི་ཚེ།

ཉི་མ་ཁ་ཤས་སུ་རྡུལ་ཚོན་གྱི་དཀྱིལ་འཁོར་མེད་པར་གཞལ་ཡས་ཁང་འཇའ་ཚོན་ལྟ་བུའི་ནང་དུ་ཞི་ཁྲོ་བདུན་བརྒྱ་ཉེར་ལྔ་མ་འདྲེས་གསལ་རྫོགས་སུ་སྣང་བ་དང༌། སྐབས་ལ་ལར་རྡུལ་ཚོན་གྱི་བར་སྣང་ལ་དཀྱིལ་འཁོར་ཉི་མ་དགུ་ཤར་འཇའ་ལྟར་བཀྲ་བ་དང༌། སྟེང་དུ་ཚངས་པའི་དམུ་ཐག་ལ་ལྷ་དང་ལྷ་མོ་མང་པོ་རོལ་མོ་ཐོགས་པའི་ཁྲོད་དུ་བླ་མ་ཡི་དམ་མཁའ་འགྲོ་མང་པོ་གར་མཛད་ཅིང་བྱོན་པ་དང༌། ཉིན་གཅིག་དད་ལྡན་རྣམས་ཀྱིས་གསོལ་བ་བཏབ་པའི་ངོར་དབུ་ཞྭ་པདྨ་ཁ་འབུས་དང་ཕོད་ཀ་ཁྲོམ་ཟིལ་གནོན་སོགས་རྒྱལ་དབང་རཏྣའི་སྐུ་ཆས་རྣམས་རྫོགས་པར་བཞེས་ཏེ། དབང་བསྐུར་མཛད་པའི་ཉིན་ཐོག་མཐའ་ཐམས་ཅད་དུ་ཆོས་ཀྱི་རྒྱལ་པོའི་སྐུའི་སྣང་བ་ཡེ་མེད་པར་རིག་འཛིན་ཆེན་པོ་རྡོ་རྗེ་ཆོས་མངོན་སུམ་དུ་མཐོང་ཞིང་དེ་ཉིད་ཁོ་ན་ཡིན་པའི་སྣང་བ་རྦད་ཆོད་ཀྱིས་དུས་འདའ་བ་བྱུང༌། སྒྲུབ་ཆེན་གྱི་ཐོག་མཐའ་བར་གསུམ་དུ་རྔ་འཆམ། བྲུབ་འཆམ་ཟོར་སོགས་གོང་མའི་ཕྱག་ལེན་ལྟར་མཛད་པའི་ཟོར་འཆམ་ལ་ཆོས་ཀྱི་རྒྱལ་པོ་ཉིད་ཕེབས་པའི་ཚེ་ཞབས་ཟུང་ས་ལ་མ་རེག་པར་འཆམ་པ་སོགས་མཛད། ཉིན་རེ་བཞིན་ཆོས་ཀྱི་རྒྱལ་པོ་དབང་འགྲེམ་པར་ཕེབས་པའི་ཚེ་བླ་མ་རིན་པོ་ཆེ་སངས་རྒྱས་རིན་ཆེན་པས་བདག་སྐུ་པང་དུ་བསྣམས་ནས་ཆོས་ཀྱི་རྒྱལ་པོའི་བཞུགས་ཁྲིའི་སྟེང་དུ་བསྐྱལ་ནས། བུའི་གདན་ཁར་ཕ་སྡོད་པ་བབས་ཐོབ་ཡིན་གསུངས་པ་སོགས་སྔོན་གྱི་སྐྱེས་རབས་ལ་དགོངས་ནས་མཛད་པར་སྣང༌། གཞན་ཡང་སྒྲུབ་ཆེན་དེའི་རིང་ལྷ་དང་བླ་མ་མཇལ་བ་སོགས་མཐའ་ཡས་པ་བྱུང་ཡང་ཕལ་ཆེར་ནི་རང་བློ་འཁྲུལ་པས་བསྒྲིབས་ནས་བརྗེད་སོང་བ་མང་འདུག །དཀྱིལ་འཁོར་ཆེན་པོར་མེ་ཏོག་དོར་བའི་ཉིན་བདག་གི་མེ་ཏོག་དེ་སྔར་མ་མཐོང་བའི་མེ་ཏོག་ཁ་དོག་སྣ་ཚོགས་པ་བཀྲ་བའི་ཕྲེང་བ་ཞིག་དུ་གྱུར་ནས། དཀྱིལ་འཁོར་དབུས་སུ་བདེ་འདུས་འབྲིང་པོ་གསལ་ལ་རྫོགས་པ་འཇའ་ཚོན་ལྟར་བཞུགས་འདུག་པའི་མགུལ་དུ་འཁྲིལ་སོང་བ་ཞིག་མཐོང༌།

གསང་མཚན་ཆེ་མཆོག་འདུས་པ་རྩལ་ཞེས་གནང༌། སྨན་ཁང་དུ་ལྷ་མོ་མང་པོ་གར་བྱེད་སྡགས་ཀྱི་གླུ་ལེན་པ་དང༌། འོད་དང་དུ་བ་དང་སྒྲ་ལ་སོགས་པ་དུས་རྟག་ཏུ་མཐོང་བ་སོགས་ཀྱང་བྱུང༌། ཉིན་རེ་བཞིན་ལྷ་དང་མཁའ་འགྲོ་སྡེ་བརྒྱད་འཇིགས་རྔམ་ཅན་མང་པོ་ཡང་ཆོས་གྲལ་གྱི་གསེབ་རྣམས་སུ་འདུག་པ་མཐོང་ཚུལ་སོགས་ཆོས་ཀྱི་རྒྱལ་པོར་ཞུས་པས། ང་ལ་དེ་འདྲ་བའི་ཆོས་ཉན་པ་ཅི་ལ་འོང་ལྐུག་པ་ཁྱོད་རང་མིག་འཁྲུལ་བ་ཡིན་མོད་ཅེས་ཁེངས་པ་བསྐྱུངས་ཏེ་གསུངས། དུས་དེ་ནས་བཟུང་བདག་ལ་ལྐུག་པ་ཁོ་ན་གསུང་བ་ཞིག་ཡོད་དོ། །ཨེ་མ། རྡུལ་ཚོན་སྤྲུལ་པའི་འཁོར་ལོར་སྟོན་ནུས་ཤིང༌། །ལྷ་དང་མཁའ་འགྲོ་དྲེགས་པའི་འཁོར་འདུ་བའི། །དམ་པ་འདི་ནི་སྙིགས་མའི་པདྨ་འབྱུང༌༑ ༑ངེས་པར་མིན་ནམ་འོན་ཏེ་རས་བྲིས་ལ། །བརྟེན་ཅིང་དཔེ་ཀློག་བྱེད་ཚེ་ཡི་གེ་ཡང༌། །ཤར་གྱིས་མི་ཀློག་ལྷ་དང་དྲེགས་པ་ཡི། །འཁོར་ཚོགས་ལྟ་ཞོག་ཤེས་ལྡན་ཀུན་ཁྲེལ་བའི། །དེང་སང་རིག་འཛིན་རུ་ལུ་རུ་ལུ་ཕཊ྄། གཞན་ཡང་མཆོད་ཁང་རྩེར་བདེ་མཆོག་སྒ་ལོ་ལྷ་ལྔའི་དབང་བསྐུར་ཞུས་པའི་ཚེ་ཆོས་ཀྱི་རྒྱལ་པོ་ཧེ་རུ་ཀར་འདུག་པས་བདག་གི་བསམ་པར། དེ་རིང་བཞུགས་ཁྲིའི་ཁར་ལྷ་སྐུ་ཞིག་བཞག་འདུག་ཆོས་ཀྱི་རྒྱལ་པོ་གར་ཕེབས་སམ་སྙམ་པའི་ཚེ་ཆོས་ཀྱི་རྒྱལ་པོ་ཉིད་དུ་བསྟན་ནས་ཤིག་ཙམ་བཞད་རྗེས་ལྐུག་པ་ཚོ་གྲུང་མདོག་བྱེད་ས་མིན། ཁ་རོག་པར་དབང་ཞུས་གསུང་དགྱེས་པའི་རྣམ་འགྱུར་མཛད་ཀྱིན་འདུག །ཡང་ལོཀ་ཏྲིའི་དབང་ཞུས་པའི་ཚེ་བཞུགས་གདན་ཁར་དྲང་སྲོང་དྲི་མེད་ཡིན་འདུག་པ་ཞིག་མཐོང་བར་བདག་ཆུང་བས་དྲང་སྲོང་ཡིན་པ་མ་ཤེས་པར། དེ་རིང་བཞུགས་ཁྲིར་རྒན་པོ་མགོ་དཀར་ཁ་སྤུ་ཅན་གཅེར་བུ་འདི་སུ་ཡིན་སྙམ་པའི་ཚེ། དབང་གྲོལ་ནས་ཆོས་ཀྱི་རྒྱལ་པོས་བདག་གི་མགོ་ལ་ཕྱག་ཐལ་མོས་རེག་ཅིང་ལྐུག་པ་འདིས་དེ་རིང་རྒན་པོ་གཅིག་ལ་ཡང་དབང་ཞུས་ཨང་ཞེས་གསུངས་སོ། །གཞན་ཡང་ཆོས་ཀྱི་རྒྱལ་པོའི་དྲུང་དུ་ལྔ་ལྡན་གྱི་ཁྲིད་དང༌།

ཡང་ཟབ་ཞི་ཁྲོའི་དབང་སོགས་དམ་པའི་ཆོས་ཀྱི་བགོ་སྐལ་འགའ་ཞིག་ཐོབ་པ་ནི་ཐོབ་ཡིག་ཏུ་གསལ། དེ་ནས་ལྕགས་མོ་གླང་ལོར་རྫོང་གསར་བཀྲ་ཤིས་ཚུགས་རྨང་བཏིང་བའི་ཚེ། སྡེ་དགོན་ཐུགས་འདོད་ཅུང་ཟད་མ་མཉམ་པའི་ཟང་ཟིང་མང་དུ་བྱུང་བར་བློ་མ་བདེ་ཡང་བྱ་ཐབས་ནི་མ་རྙེད། དེའི་ཕྱི་ལོ་ཆུ་སྟག་ལོར་ཡང་རི་སྒར་པ་བླ་མ་མགར་སྤྲུལ་སྐུས་དབུ་མཛད་ཁམས་ནས་འཁོར་ཞིང་འབུལ་ནོད་ཚད་ལས་འདས་པ་ཕུལ། རྩེ་བའི་བཞུགས་ཁྲི་བྱང་གཟིགས་འདིའི་སྟེང་ནས་རྒྱལ་དབང་ཀུན་དགའི་བཀའ་འབུམ་རྣམས་ཀྱི་ལྗགས་ལུང་གནང་སྐབས། དགོང་རེ་ལྗགས་ལུང་གྲོལ་བའི་ཚེ་སྐྱ་སེར་ཐམས་ཅད་ཆོས་ཀྱི་རྒྱལ་པོ་ཆོས་ཁྲིའི་ཁར་བཞུགས་པ་ལ་སྐོར་བ་བྱེད་པའི་ཁྲོད་དུ་བདག་ཀྱང་བརྩོན་འགྲུས་ཀྱིས་ཁུར་ནས་སྐོར་བ་བྱེད་པའི་སྐབས་ཤིག །ཆབ་མདོ་རྗེ་དྲུང་བསྟན་པ་རྒྱ་མཚོས་ཕུལ་བའི་མུ་ཏིག་གི་ཕྲེང་བ་མཛུབ་མོའི་མགོ་ལས་མི་ཆུང་བའི་ཡ་མཚན་ཅན་གྱི་ཕྱག་ཕྲེང་དེ་ཕྱག་ཏུ་བཞེས་འདུག་པ་ཕུད་ཅིང་ཉིས་སྐོར་དུ་བདག་གི་སྐེ་ལ་གཡོགས་ནས། ལྐུག་པ་རང་གིས་གྱོན་མ་འགྱང་བར་དགོས་པ་ཁྱད་པར་ཅན་འོང་བ་ཡིན་གསུངས་པ་ནི། ཕྱིས་མྱ་ངན་ལས་འདས་པའི་སྐུ་གདུང་གི་ཕྲ་ལ་བདག་གིས་འབུལ་བ་སོགས་མངོན་པར་མཁྱེན་པ་ཡིན་འདུག །ལར་ངེད་རང་ཆུང་བའི་རིང་རྗེ་བཙུན་ཆོས་ཀྱི་རྒྱལ་པོ་ཉིད་ལ་གཞན་གྱི་སྐུ་གྲིབ་སོགས་བྱུང་ཚེ་ཆོས་རྗེ་ཆུང་བའི་ཆུས་ཁྲུས་གསུང་བདག་གི་དྲི་ཆུས་སྐུ་ཁྲུས་མཛད། རྩེ་བར་ནམ་བཞུགས་པའི་རིང་ནུབ་རེ་གཟིམས་མལ་དུ་ཕེབས་ཁར་བདག་ཕྱག་ཁྱོར་དུ་བསྣམས་ནས་དབུ་སྟེང་དུ་འཇོག་པ་སོགས་མཛད། བདག་གིས་ཀྱང་རྗེ་ཆོས་ཀྱི་རྒྱལ་པོའི་གྲལ་མགོར་སྡོད་པ་དང་ཡབ་ལ་ཆོས་རྗེ་དང་གདུང་བརྒྱུད་ཅེས་འབོད་པ་ཞིག་ཡོད། དེ་ནས་སྟག་ལོ་ཟླ་བ་བདུན་པ་ནས་རྫོང་གསར་དུ་སྐུ་ཁམས་བསྙུན་པའི་ཚུལ་བསྟན། སླར་དོ་ལིར་སྤྱན་དྲངས་རྩེ་བའི་མཆོད་ཁང་རྩེར་བཞུགས་ཡུལ་ཕབ༑ བསྙུན་པ་ནི་ཚབས་ཆེ་བར་ཡོད།

ཀོང་པོ་ཆོས་མཛད་ཨོ་རྒྱན་ཡང་བསྙུན་གཡོག་པའི་གྲལ་ཡིན་པས་ཉིན་རེ་བཞིན་ཁོང་རང་བཏང་ནས་སྐུ་ཞབས་སུ་ཤོག་གསུངས། ཕྱིན་པས་སྐབས་འགའ་ཞིག་ཏུ་སྐུ་རྩེད་གསུངས། སྐབས་ལ་ལར་ཆོས་ཀྱི་འབྲེལ་བ་མང་པོ་གསུངས། ཕལ་ཆེར་ནི་སྤྱན་ནམ་མཁར་ལྟ་སྟངས་དང་ཕྱག་སེ་གོལ་ཁོ་ན་མཛད། དེ་གོང་སྐུ་ཞབས་སུ་ཛོ་ཀི་གཞོན་ནུ་སྟོད་སྒུར་ཡོད་པ་མིང་ལ་ཐ་ར་པུ་རིར་འབོད་པ་ཞིག་ཡོད་པ། བདག་ལ་ཡང་ཟེ་སྒུར་ཡོད་པས་དེ་དང་འདྲ་བར་མིང་ཡང་དེ་ལྟར་གསུང་བ་ཞིག་ཡོད་པས། སྐུ་བསྙུན་བའི་རིང་རེས་འགའ་ཆོས་རྗེ། རེས་འགའ་ལྐུག་པ། རེས་འགའ་ཐ་ར་པུ་རི་ཞེས་འབོད་པ་གནང་ཞིང་འཕྲལ་ཡུན་གྱི་བསླབ་བྱ་ལྷུག་པར་སྩལ་བས། བདག་གིས་ཀྱང་སྐུ་མི་འཚོ་བར་ཐག་ཆོད་པར་བྱུང༌། ཉེར་བདུན་གྱི་སྔ་དྲོ་ཞི་བར་གཤེགས་པའི་ཚུལ་བསྟན་པ་ནས་བཟུང༌། པུར་མ་སྦྱངས་བར་ཉིན་རེ་བཞིན་སྐུ་གདུང་ཡིད་བཞིན་གྱི་ནོར་བུ་རིན་པོ་ཆེའི་དྲུང་དུ་ཡན་ལག་བདུན་པ་རེ་ཕུལ་ནས། རང་གཞན་ཕྱོགས་མེད་ཀྱི་དོན་གཉིས་འགྲུབ་པའི་སྨོན་ལམ་ཁ་ཞེ་མེད་པ་བསམ་རྒྱུད་དང་འདྲེ་ངེས་ཤེས་པ་རེ་བྱས་པས། བསམ་ན་ཚེ་འདིའི་བྱ་བ་བྱས་པའི་ནང་ནས་དེ་ཉིད་དོན་ཆེ་བར་འདུག་བསམ་སེམས་དགའ་ཡེལ་ལེ་བ་རྟག་ཏུ་བྱུང་ངོ༌། །བློ་བདེ་རུ་ལུ་རུ་ལུ་ཨང༌། དེ་ནས་གསང་ཁོག་ཏུ་ཐང་འགྱེད་གྲལ་གཙོར་སྟག་ལུང་ཞབས་དྲུང་ཀུན་དགའ་བཀྲ་ཤིས་ཕེབས་ཀྱང་ངོས་ཀྱིས་མཇལ་བ་མ་བྱུང༌། དགོངས་རྫོགས་ཆོག་མང་གྲལ་དབུར་རྗེ་ཞྭ་དམར་ཅོད་པན་འཛིན་པ་དྲུག་པ་ཕེབས་ནས་བཞུགས་ཡུལ་འཚོ་བྱེད་འབྲུག་དཀོན་མཆོག་ཚང་འདིར་གནང༌། སྒར་དམངས་ཀྱང་མཚེར་སོ་སོར་བཏབ། བདག་ཀྱང་གཟིམས་ཆུང་དུ་མཇལ་བར་ཕྱིན། རྗེ་ཞྭ་དམར་བ་དང་མཇལ་བའི་ཐོག་མ་འདི་ཡིན། དེ་ནས་བཟུང་ཉིན་རེ་བཞིན་སྐུ་ཞབས་སུ་ཤོག་གསུངས་ནས་ཕྱིན། ཐུགས་ཤིན་ཏུ་དགྱེས་པ་ཁོ་ན་མཛད། ངེད་རང་ན་སོ་ཕྲ་ཞིང་ཡབ་ཆོས་ཀྱི་རྒྱལ་པོ་འདྲ་བའི་དམ་པ་བསྟེན་པས་དམ་པ་གཞན་ལ་མིག་མ་ཕབ་པ་འདྲ་བས་སྐུ་རྩེད་ལ་སྙད་པ་ཁ་ཡར་ཞུས་པས།

དེང་སང་འབྲི་གུང་པའི་ཁྲོད་ན་ཁྱོད་ལས་གྱོང་བ་མི་འདུག་པས། འབྲི་གུང་པའི་རྭ་ཅོ་ཡིན་པས་མིང་འབྲི་རྭར་ཐོགས་གསུངས་སྐུ་རྩེད་གནང་བས། སྐབས་དེར་སྐུ་རྩེད་ལྟར་སྣང་ཡང་ངེས་དོན་དུ་རྟེན་འབྲེལ་བཟང་པོའི་སྒོ་འདུ་མཛད་པར་གོ། །དེ་ནས་དགོངས་རྫོགས་ཆོག་མང་མཚེའུ་ཁར་གནང་བ་གྲུབ་ནས་སླར་རྩེ་བར་ཕེབས་སྐབས་ཤིག་ཟུ་རེ་བྲག་དཀར་གྱི་གནས་གཟིགས་ལ་ཕེབས། བདག་ཀྱང་ཕྱག་ཕྱིར་འགྲོ་གསུངས་པས་ཕྱིན། ལྷ་ལུང་ངུར་བཞུགས་ཞག་གཅིག་གནང་བའི་ཕྱི་ནངས་དད་འདུས་ཐམས་ཅད་ཀྱིས་ཚོགས་ཀྱི་འཁོར་ལོ་མཛད་པའི་གྲལ་དུ་བྲག་དཀར་གྱི་གནས་བསྟོད་ཅིག་གསུང་རྩོམ་གནང་བའི་ཚེ། བདག་ལ་རིག་འཛིན་ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་བའི་སྡེ་ཞེས་མིང་འདོགས་པར་མཛད། སླར་རྩེ་བར་ཕེབས་ནས་ཀ་དྲུག་འདིར་ཁྱབ་བདག་དུས་ཀྱི་འཁོར་ལོ་འབྲོ་འགྱུར་གྱི་བྱིས་པ་འཇུག་པའི་དབང་བདུན། མཆོག་དབང་གོང་མ་དང༌། རྡོ་རྗེ་སློབ་དཔོན་བདག་པོའི་དབང་སོགས་རྡུལ་ཚོན་གྱི་དཀྱིལ་འཁོར་ལ་བརྟེན་པ་མཛད། རྗེ་ཞྭ་དམར་བའི་དྲུང་དུ་ཆོས་ཀྱི་བདུད་རྩི་འཐུང་བའི་སྔ་མ་འདི་ཡིན། དེ་རྗེས་བཞུགས་ཁྲི་བྱང་གཟིགས་འདིའི་སྟེང་ནས་སྐྱ་སེར་མང་བར་ཕག་མོ་དམར་ཆུང་གི་དབང་ཞིག་གནང་བ་ཞུས། དེ་ནས་རྗེ་ཞྭ་དམར་བ་ཡངས་པ་ཅན་བརྒྱུད་གཙང་ཕྱོགས་སུ་ཕེབས། རྡོ་རྗེ་འཆང་མཁན་ཆེན་རྣམ་འཇོམས་ཕུན་ཚོགས་ཡང་རི་སྒར་པ་རགས་བསྡུས་དང་བཅས་ཁམས་སྟོད་དུ་དངུལ་གདུང་གི་འབུལ་སྡུད་ལ་ཕེབས། བླ་མ་རིན་པོ་ཆེ་སངས་རྒྱས་རིན་ཆེན་པས་དངུལ་གདུང་གི་ཐིག་རྩ་ཞལ་བཀོད་དང༌། གདུང་གཡོག་གི་གཙོ་བོར་མཆོད་ཁང་རྩེར་བཞུགས་པ་ལ། ཞབས་དྲུང་སྤྲོ་ལུང་གི་བདེ་གཤེགས་དང༌། བདག་དཔོན་གཡོག་ལྷན་ཅིག་རྗེ་མི་ལའི་མགུར་འབུམ་མཛོད་ནག་མ། དྭགས་པོའི་བཀའ་འབུམ། ཕག་གྲུའི་བཀའ་འབུམ། རྒྱལ་སྲས་ཐོགས་མེད་པའི་བཀའ་འབུམ། མ་ཎི་བཀའ་འབུམ་སོགས་བཀླག་ལུང་མང་དུ་ཞུས། བླ་མ་དམ་པ་འདི་པའི་གསུང་གིས་བསྐུལ།

དྭགས་པོ་བཀྲ་ཤིས་རྣམ་རྒྱལ་བའི་བསྟན་བཅོས་གསང་སྔགས་སྤྱི་དོན་བཟུང༌། སློབ་གཉེར་བྱེད་པའི་ཐོག་མར་འདི་ཡིན། དེ་ཟིན་ནས་རང་ལུགས་ཀྱི་བསྐང་གསོལ་རྣམས་བཟུང་བའི་ཚེ། བདེ་མཆོག་ལྷན་སྐྱེས་ཐེངས་འགའ་མཇལ། ནངས་ཤིག་མགོན་པོའི་བསྟོད་ཆེན་བྱང་ཤར་ནགས་འདབ་མ་གཤར་བའི་ཚེ། དེའི་ཚིག་ཏུ་གང་ཡོད་ཀྱི་ལྷ་གཙོ་འཁོར་ཐམས་ཅད་ཡུན་རིང་པོའི་བར་དུ་མཇལ་བས་གཙོ་འཁོར་མང་ཞིང་བྱ་གཅན་སོགས་ཟང་ཟིང་ཤིན་ཏུ་མང་པོ་འདུག་པ་ཉམས་མཚར་ཆེ་བས་ཉིན་རེ་བཞིན་དེ་ཉིད་ཁོ་ན་ཡིད་ལ་འཆར་བ་ཞིག་བྱུང༌། ཨ་ཕྱིའི་ཕྲིན་ལས་མྱུར་མགྱོགས་བཟུང་བའི་ཚེ་ནངས་ཤིག་མདུན་མཁར་བསྟན་སྲུང་མ་ཞབས་ཐང་མཁའ་འགྲོ་བཞི་དང་བཅས་པ་བྱོན། གཙོ་མོས་ཤེལ་དཀར་གྱི་ཕྲེང་བ་ཞིག་བདག་གི་སྐེ་ལ་གཡོགས་བྱུང་བས་དགའ་དྲག་བཀའ་དྲིན་ཆེ་ཞེས་ཞུས༑ ཞིང་སྐྱོང་དཔའ་བོ་རྣམ་རོལ་གཤར་བའི་ཚེ་ནངས་ཤིག་ཞིང་སྐྱོང་ཡབ་ཡུམ་འཁོར་བཅས་དང༌། དགོང་ཞིག་ཡུམ་སི་ན་ར་མ་སྤྲེའུ་གཉིས་ཀྱིས་མཐའ་བརྟེན་པའི་སྤྲེའུ་དེ་གཉིས་ཀྱིས་གར་འཆམ་གྱ་མ་དོ་མང་པོ་བྱེད་པ་ཞིག་མཐོང་བས་ཕྱི་ནངས་ཀ་བཞིར་སྤྲེའུའི་ལད་མོ་ལྟར་འཁྲབ་པས། ཡུམ་གྱིས་ཆོས་རྗེའི་འཆམ་དེ་འདྲ་སུས་བསླབས་གསུངས་པར། ང་རང་བྱིས་པའི་ཉམས་ཀྱིས་ལགས་སྤྲེའུས་བསླབས་ཞེས་ཞུས་པར་ཐམས་ཅད་ཀྱིས་མཚར་མོ་མཛད་པ་འདུག །བཀའ་སྲུང་སྨུག་ནག་ལྕམ་དྲལ་ཧ་ར་གཟའ་མེ་རླུང་འཁྱིལ་པ་རྩི་དམར་བའི་བསྐང་གསོལ་སོགས་ནི་སྔར་གྱི་བག་ཆགས་ཀྱིས་བློ་ལ་བྱང་བར་འདུག་པས་ཆེད་དུ་མ་བསླབས། དེའི་གོང་ཆོས་ཀྱི་རྒྱལ་པོ་འཕན་ཡུལ་མཁར་རྩེར་ཕེབས་པའི་སྐབས་ཤིག་ཡར་རྒྱབ་དཔོན་ཆེན་འདས་པའི་བྱང་ཞུས་རྟེན་གོས་ཆས་ཇ་གོས་དར་རིན་པོ་ཆེའི་རིགས་སོགས་དཔག་ཏུ་མེད་པ་ཕུལ་བྱུང་བ་ཆོས་ཀྱི་རྒྱལ་པོ་མཁར་རྩེར་བཞུགས་གཤིས་མིང་ཡིག་ཕུལ། བྱང་རྟེན་རྣམས་ཡུམ་གྱི་ཕྱག་ཏུ་ཚགས་གནང་བའི་ཁྲོད་དུ་རྒྱབ་གྲི་ཆུང་ངུ་ཤུབ་ཁྲ་མཛེས་པོ་ཞིག་འདུག་པ་བདག་ལ་གནང་བྱུང་བ་སྐྱེ་བ་སྔ་མ་ནས་གསོག་འཇོག་དང་སེར་སྣ་ལ་གོམས་ཆེས་པས།

གྲི་ཆུང་དེ་ལ་རྩིས་ཆེ་ཆེ་ལྟར་བྱས་པའི་ལེན་པ་འདྲ་བས་རིང་ཞིག་ལོན་ནས། སྐབས་ཤིག་རྨི་ལམ་དུ་ངེད་རང་རྫོང་གི་གཡོན་ངོས་ང་རང་གིས་ཆུ་མིག་བཏོན་པའི་ལུང་པ་དེ་འདྲ་བ་ཞིག་གི་མདོར་རྩེ་ཞིང་འདུག་པའི་སྐབས༑ ཐག་རིང་ཞིག་ནས་སྒྲ་མི་སྙན་པ་ཧ་ཧ་ཧི་ཧི་སོགས་བསྒྲགས་བྱུང་བར་བལྟས་པས། དོམ་གད་ཀྱི་ཐད་ཙམ་ཡིན་པ་འདྲ་བ་ཞིག་ནས་རོ་ལངས་ཐལ་མདོག་བོངས་ཐོག་སོ་བཅུ་ཙམ་ཡོད་པ་ལྟོ་བ་འཕྱང་ཞིང་ཡན་ལག་རགས་པ་ཤ་རྒྱས་པ་སྐྲ་ཁམ་སེར་གྱེན་དུ་འབར་བ་ལག་པས་སྦར་མོ་གདེངས་ཤིང་བརྒྱུགས་ནས་བདག་ངོས་སུ་འོང་འདུག་པར། ཡིད་སྣང་ལ་ཡར་རྒྱབ་དཔོན་ཆེན་གྱི་རོ་ལངས་ཡིན་ཞིང་བདག་གི་གྲི་ཆུང་གི་ར་མདར་ཡིན་འདུག །ཅི་མགྱོགས་བྲོས་པ་དྲག་གོ་སྙམ་འབད་པས་བྲོས་ཤིང་བལྟས་པ་དང་རོ་ལངས་སྦྲང་མདའ་ཙམ་དུ་འབྱོར་ནས་དྲག་ཏུ་རྒྱུག་འདུག་པ་བདག་གིས་གོས་ཀྱི་ཐུ་བ་བརྫེས་ནས་གྱེན་ལ་འཛེགས་པར་དབུགས་རྩེག་ཅིང་ངལ་བའི་ཚེ། རོ་ལངས་ནི་ར་སོགས་ལྕགས་ཐོན་ནས་ཆེར་རྒྱུག་ཅིང་ཧ་ཧ་ཧི་ཧི་ཧུ་ཧུ་ངས་ཁྱོད་བཏང་ངོ༌། །ཟ་ཡི་འཐུང་གི་གསོད་ཀྱི་ཟེར་ངར་སྐད་འབྱིན་ཅིང་རྐང་པ་རྒྱུག་འདྲལ། ལག་པ་རོལ་སྟབས། མགོ་བོ་སྤྲུག་ཅིང་བྱུང་བས། བདག་ཤིན་ཏུ་བྲེད་ཅིང་གྱེན་ལ་འཛེགས་པས། འགྲོ་བར་མི་ནུས་པ་ཙམ་ལ་ཐུག་པའི་ཚེ། ལུང་ཆུང་དེའི་དབུས་སུ་བྲག་དེའུ་ཆེན་པོ་ཞིག་འདུག་པའི་རྩ་བར་སླེབས། རོ་ལངས་ནི་རྭ་སོག་གདོང་དུ་འབྱོར་བྱུང་བའི་ཚེ། བར་སྣང་ནས་ཨོཾ་ཧྲཱིཿཧ་ཧ་ཧུཾ་ཧཱུྂ་ཕཊ྄་ཅེས་པའི་སྒྲ་ས་སྦིར་ཐུབ་པ་ཞིག་བྱུང་བས་མར་ལ་བལྟས་པས་རོ་ལངས་དེ་ཁུམ་ཁུམ་ཆུམ་ཆུམ་ཉམ་ཆུང་བ་ལྟར་ཕྱི་འཐེན་ཕྱི་འགྲོས་སུ་འགྲོ་འདུག །ཡར་བལྟས་པས་དེའུ་དེའི་རྩེར་མི་སྔོ་ནག་འཇིགས་སུ་རུང་བ། ཐོད་སྐམ་ལྔ་བཅིངས་ཤིང་རལ་པ་ཐོར་ཚུགས། མི་མགོའི་ཕྲེང་བ་རྣམས་ཆུ་རྫ་ཆེ་ཤོས་ཙམ་པ་ལ་ལ་མིག་ཧྲིག་ཧྲིག་ལ་ལ་ཁ་ནས་ཁྲག་འཛག །འགའ་ཞིག་ཁ་གདངས་ལྕེ་བསྐྱོད་པ་སོགས་འཇིགས་པའི་རྣམ་འགྱུར་དུ་མ་བྱེད་པ།

སྟག་ཤམ་བསྣམས་ཤིང་ཞབས་གཡས་བརྐྱང་གཡོན་སྐུམ། ཕྱག་གཡས་རྡོ་རྗེ་ནག་པོ་རྭ་རྣམ་པར་གདེངས་པ་ནམ་མཁར་འཕྱར་བ། གཡོན་དྲིལ་བུ་ནག་པོ་དཀུ་ལ་བརྟེན་པ། གར་སྟབས་ཤིགས་ཤིགས་འཇིགས་རྔམ་དུ་མ་དང་ལྡན་པ་ཞིག་བཞུགས་འདུག །དེ་འཕྲལ་གཉིད་སད་པའི་ཕྱི་ནངས་ཚུལ་དེ་ཉིད་བླ་མ་རིན་པོ་ཆེ་སངས་རྒྱས་རིན་ཆེན་ལ་ཞུས་པས། ཧའི་ཡ་འཇིགས་རང་འཇིགས་ཁྱོད་རོ་ལངས་ཀྱི་གདོན་གྱིས་བར་གཅོད་རྩོམ་པར་ཆས་འདུག་པ་དེ་འཁོར་ལོ་སྡོམ་པས་བསྐྱབས་པར་འདུག །ད་ཕྱིན་བདེ་མཆོག་བསྙེན་ན་སྒྲུབ་མི་དགོས་པར་གྲུབ་པ་ལྟ་བུ་འབྱུང་ངོ་གསུངས་པས། དེ་ཉིན་ནས་བསྟོད་པ་ཁྲག་རྒྱམ་མ་དང་ཡིག་བདུན་ཅི་འགྲུབ་རེ་བཟླ་བར་དམ་བཅས། དེ་ནས་ཧ་ཅང་མ་འགྱང་བར་ནུབ་ཅིག་རྨི་ལམ་དུ་ཡུལ་ལྗོངས་སླེབས་མ་མྱོང་བའི་ནགས་ཚལ་དང་སྨན་ལྗོངས་རྫིང་བུ་ལ་སོགས་པ་ཡིད་ལས་འདས་པའི་བཀོད་པ་ལྷ་གནས་ཀྱང་ཟིལ་གྱིས་གནོན་ནུས་པ་ཞིག་ཏུ་ལྷ་དང་ལྷ་མོ་མང་པོ་གླུ་གར་བྱེད་ཀྱིན་འདུག་པའི་ཁྲོད་དུ་བདག་ཀྱང་སླེབས་པས། བྱིས་པའི་རྒྱུ་ལངས་པས་འཁྲབས་ཤིང་དེ་རྣམས་ཀྱི་གླུའི་ལད་མོ་ཤེས་པས་དར་ཅིག་སོང་བའི་མོད་མིག་ཡེངས་པ་འདྲ་ཞིག་ལ། ཡུལ་ལྗོངས་སྐྱིད་པོ་དེ་ནི་དུར་ཁྲོད་འཇིགས་སུ་རུང་བ་འདྲེ་སྲིན་མ་རུངས་པ་དང་རོ་ལངས་རྣམས་གར་དང་རྒྱུག་འདྲལ་བྱེད་པ། གཅན་གཟན་གདུག་པ་ཅན་དང་དུར་བྱ་ལ་སོགས་མི་སྡུག་པའི་སྒྲ་འབྱིན་ཅིང་འཕྱོ་བ། རོ་སྐམ་རློན་བམ་རུལ་བསྲེགས་པ་དང་འཐོར་བ་དང་གསལ་ཤིང་ལ་འཕྱང་བ་སོགས་འཇིགས་ཤིང་སྐྱི་གཡའ་བ་ཞིག་གི་དབུས་སུ། དུར་ཁྲོད་ཀྱི་གཞལ་མེད་ཁང་ཆེན་པོའི་ནང་དུ་གླུ་གར་དང་རོལ་མོ་མང་པོ་བྱེད་ཀྱིན་འདུག་པ་ཐོས་པས། འདི་ན་སུ་ཡོད་པ་ཡིན་སྙམ་པའི་ཚེ་སྒོ་རྩ་དེར་བུད་མེད་ཁྭ་ཏའི་མགོ་ཡོད་པ་ཞིག་དོན་བྱུང་ནས་བདག་ལ་མཛུབ་མོས་ཤོག་ཅིག་པའི་བརྡ་བྱས་བྱུང་བར་ནང་དུ་ཕྱིན་པས། སྔར་དེའུ་སྟེང་གི་ཧེ་རུ་ཀ་དེ་དབུས་སུ་ལངས།

དེ་འདྲ་བ་མང་པོ་དང་བུད་མེད་ཁྲོ་འཛུམ་ཅན་མང་པོ་གཅིག་ལ་གཅིག་འཁྱུད་ཅིང་རོལ། ངག་ཏུ་མ་ཧཱ་སུ་ཁ་སུ་ཁཾ་ནིརྟ་སྱ་ལ་མི་ཏ་ཞེས་སོགས་ཚིག་དོན་གོ་རྒྱུ་མེད་པ་མང་པོ་འཐེན། ལུས་ཀྱི་གར་སྟབས་འཇིགས་རྔམ་གྱི་ཚུལ་མང་པོ་བྱེད་འདུག །དར་ཅིག་སོང་ནས་གཙོ་བོ་དེ་ཧེ་རུ་ཀ་ནག་པོ་ཐོར་ཚུགས་ཅན་ཐོད་སྐམ་གྱི་དབུ་རྒྱན་དང་མགོ་རློན་གྱི་དོ་ཤལ་མི་ལྤགས་ཀྱི་སྟོད་གཡོགས། སྟག་གི་ཤམ་ཐབས་ཅན། གཡས་རྡོ་རྗེ་གཡོན་དྲིལ་བུ་དང་བཅས་པས་ཐོད་ཁྲག་ཐོགས་པ། རོ་གདན་ལ་གཡས་བརྐྱང་གི་སྟབས་ཀྱིས་བཞུགས་པ་དེ་ལ་སྐྱེས་པ་བུད་མེད་ཧེ་རུ་ཀའི་ཆས་བྱས་པ་འབའ་ཞིག་གིས་བསྐོར་ཞིང་ཚོགས་འདུག་པའི་ཁྲོད་དུ་བདག་ཀྱང་སླེབས། ཚོགས་འཁོར་བཟང་པོ་ཞིག་བྱས་པའི་མོད། གཙོ་བོས་བདག་མདུན་དུ་བཞག །ཐོག་མར་རྡོར་དྲིལ་མགོ་བོར་བཞག ༑དེ་རྗེས་ཐོད་པའི་ཁྲག་ཁར་བླུགས་བྱུང་བ་འཐུང་བས་དྲི་རོ་བརྗོད་ལས་འདས་པ་ཞིག་འདུག །དེ་ནས་ཕྱག་ཞབས་གཉིས་ཀ་མགོ་བོར་བཞག །འཁོར་ལོ་སྡོམ་པའི་སྔགས་རྣམས་ཚར་གཅིག་གསུངས། མཐར་གཙོ་འཁོར་ཐམས་ཅད་ཀྱིས་རྐང་བརྒྱད་གཉིས་ལ་སྙན་པའི་གདངས་དང་བཅས་གསུངས། དེ་རྗེས་ཕྱག་གིས་སོང་ཞིག་པའི་བརྡ་བྱུང་བས་སྒོ་ནས་ཕྱིར་རྒྱང་ཙམ་ཕྱིན། ཕྱི་མིག་བལྟས་པས་གར་སོང་མི་འདུག །ཕྱིས་བསམ་པར་རྒྱལ་དབང་རཏྣའི་ཐུགས་དམ་གྱི་གཙོ་བོ་འཁོར་ལོ་སྡོམ་པར་མཛད་འདུག་པ་སོགས་ཀྱི་རྒྱུ་བྱས། རོ་ལངས་ཀྱིས་དེད་པས་རྐྱེན་བྱས་ཏེ་བྲག་དེའུའི་སྟེང་དུ་འཁོར་ལོ་སྡོམ་པའི་ཞལ་བསྟན། སྐབས་འདིར་སྤྲུལ་པའི་དཀྱིལ་འཁོར་དུ་དབང་བསྐུར་བ་ཡིན་ངེས་ཤེས་པའི་གདེང་ཚད་ཐོབ། དེ་ཕྱིན་ནས་མིག་བཙུམ་མ་ཐག་འཁོར་ལོ་སྡོམ་པའི་སྐུ་ཆེ་ཆུང་ཇི་ལྟར་ཡང་གསལ་ལ་རྫོགས་པ་རེ་ད་ལྟའི་བར་དུ་བྱུང་ངོ༌། །ཀྱེ་མ། སྨོན་ལམ་རྒྱུ་མཐུན་དག་པ་དང༌། །ལས་ཀྱི་འཕེན་པ་སོགས་དག་པས༑ ༑སྐལ་དམན་ངས་ཀྱང་སྡོམ་པ་ཡི། །སྤྲུལ་པའི་དབང་ནོད་བློ་བདེ་དཔལ། །སྐབས་ཤིག་ལ་མདུན་ཐང་དུ་ཨོ་རོང་བ་དང་འཐབ་པས་ཅུང་ཟད་འཐབ་ཉེས་བྱུང་བར་བརྟེན་རྒྱལ་དབང་རཏྣའི་ཞབས་ཟིན་བླ་མ་མཐའ་ཡས་ཕུན་ཚོགས་ཟེར་བ་གཤིན་རྗེ་ལ་མཁས་པ་ཞིག་མལ་གྲོའི་དགོན་པ་ཞིག་ན་བཞུགས་པ་གདན་དྲངས།

གཤིན་རྗེའི་སྒྲུབ་པ་ཟླ་བ་གཉིས་བསྟུད་མར་སྔ་མ་རྩེ་བའི་མཆོད་ཁང་དང་ཕྱི་མ་ཀ་དྲུག་ཏུ་མཛད་པས་སྒྲ་སྐད་ཐོན་པའི་རྟགས་བྱུང༌། བླ་མ་དེར་ཡང་ཟློག་གི་ངག་འདོན་སོགས་འདོན་ཆའི་དབྱངས་རྣམས་ཁྲིད་ཅིང་ངེས་པར་བྱས། དེ་ནས་སྐབས་ཤིག་བླ་མའི་རྣལ་འབྱོར་ཞིག་རྩེ་བའི་ཚོམས་སྐུ་གདུང་རིན་པོ་ཆེའི་སྐུ་གཞོགས་སུ་བླ་མ་རིན་པོ་ཆེ་སངས་རྒྱས་རིན་ཆེན་པས་བཀས་བསྐུལ། ཡང་རི་སྒར་པའི་ཚོགས་ལ་བྱས་པའི་ཚེ་བླ་མ་གསར་པར་སོང་བའི་ཆོས་བཤད་མ་འགྲིམ་དོགས་རིག་པ་སྒྲིམ་བློ་བྱས་ནས་བཤད་པས་སྐྱོན་མེད་ཙམ་བྱུང༌། གཞན་ལ་ཆོས་བཤད་པའི་སྔ་ཤོས་འདི་ཀ་ཡིན། དེ་ནས་ཐོག་མ་ནས་ཡི་གེ་ཀློག་པ་རེ་བྱང་ཞིང་རང་བཞིན་དུ་ཤེས་པ་བྱུང་ཡང་འབྲི་གུང་མཐིལ་ཀློག་འདི་ཡ་མཚན་ཆེ་བར་བསམས། གདན་ས་ཆེན་པོ་འབྲི་གུང་མཐིལ་གྱི་སློབ་དཔོན་ལས་ཐོག་པ་དགེ་འདུན་རྒྱ་མཚོ་སྤྱན་དྲངས་མཐིལ་ཀློག་རྣམས་རིམ་པར་ནན་ཏན་དུ་སྦྱངས། དེའི་ཚེ་ཡང་རི་སྒར་པ་རྩ་བརྒྱད་སྒང་དུ་བཞུགས་ཤིང་སྒར་གྱི་བླ་མ་མགར་སྤྲུལ་སྐུ་ཡིན་པས་ཁོང་པས་བདག་ལ་རྒྱ་ནག་གི་སྒམ་བུ་ཡེ་ཕའུ་དང་ཟི་ཕའུ་ཕེབས་བྱམ་ལ་སོགས་པ་བྱིས་པར་མཁོ་བའི་ཡོ་བྱད་དང༌། བུམ་པ་ཆུང་ངུ་སོགས་བྱིན་ནས་ཀློག་རེམ་པར་སློབས་ཤིག །ཇི་ལྟར་བྱང་བ་ཙམ་གྱི་བདག་གིས་དངོས་སྤྱད་འདི་འདྲ་བ་འབུལ་ལོ་ཞེས་ཀྱང་གསུངས་པས་སེམས་ཁྲིད། ཀློག་ཤིན་ཏུ་བྱང་བར་བྱས་པའི་བླ་མ་དེ་བདག་ལ་དྲིན་ཆེ་བར་བྱུང༌། སྐབས་ཤིག་སྐུ་རིམ་གཏོར་ཟློག་གནང་བའི་གསེར་སྐྱེམས་སྒོ་དབྱེའི་འཆམ་བྱས་པར་ཐམས་ཅད་ཀྱིས་འཆམ་དར་འདོགས་པ་སོགས་བྱས། འཆམ་བྱེད་པའི་ཐོག་མ་འདི་ཡིན། དེ་ནས་རྡོ་རྗེ་འཆང་མཁན་པོ་ཡང་ཁམས་ནས་ཕེབས། གསེར་དངུལ་རྟ་ནོར་སོགས་གྲངས་ལས་འདས་པ་ཕུལ། དངུལ་གདུང་རིན་པོ་ཆེ་དབྱེན་བསྡུམ་པའི་མཆོད་རྟེན་ཡང་འགྲུབ་ཏུ་ཉེ། འདིའི་གོང་ཙམ་ནས་ཐབ་ཆེན་རྩེ་བ་ནས་རྫོང་དུ་བསྒྲིལ་གྲུབ་པ་ཡིན་ཡང་རགས་བསྡུས་རྩེ་བར་ཕེབས།

ཆོས་ཀྱི་རྒྱལ་པོའི་སྐུ་གདུང་ཡིད་བཞིན་ནོར་བུ་རྒྱས་པའི་སླད་དུ་རྡོ་རྗེ་འཆང་མཁན་ཆེན་པས་རྡོ་རྗེ་སློབ་དཔོན་གྱི་བྱ་བ་མཛད་ནས་འཁོར་ལོ་སྡོམ་པ་ལྷ་ལྔའི་དཀྱིལ་འཁོར་དུ་ཞུགས་ཕུལ། ཐུགས་གསུམ་དང་ལྗགས་སྤྱན་རིང་བསྲེལ་ཡིག་འབྲུ་དབུ་སྐྲ་མེ་ཐུབ་སོགས་ངོ་མཚར་བའི་རྟེན་ཁོ་ནར་བྱོན་པའི་ཐུགས་གཅིག་དང་གདུང་རུས་སྦར་མོ་གང་བཅས་མཐིལ་དུ་སྤྱན་དྲངས། དངུལ་གདུང་གྲུབ་ཅིང་ཐོག་མར་མཚུངས་མེད་ཆོས་ཀྱི་རྗེ་ནཱ་རོ་པས་རབ་གནས་མཛད། ངེད་ཅག་རྫོང་དུ་བསྡད། དེ་རྗེས་སྐབས་འགའ་ཞིག་ཏུ་རྒྱལ་དབང་རཏྣའི་བཀའ་འབུམ་སོགས་དབང་ལུང་མང་པོ་སྩལ། སྐབས་ཤིག་འབྲུག་དཀོན་མཆོག་གི་ནང་འདིར་རྗེ་ནཱ་རོ་པའི་དྲུང་དུ་ཡང་ཟབ་ཀྱི་དབང་བསྐུར་ཡོངས་རྫོགས་ཆབ་མདོ་རྗེ་དྲུང་གིས་ཞུས་པ་དང་ལྷན་ཅིག་ཏུ་ཐོབ་པའི་ཚེ། ཉིན་རེ་བཞིན་སློབ་དཔོན་པདྨའི་དྲུང་དུ་བར་ཁང་གཡུ་ཞལ་དུ་དགོངས་པ་ཡང་ཟབ་བཀའ་བབ་གཏད་རྒྱ་དང་བཅས་པ་ནོད་པའི་དྲན་སྣང་ཤ་སྟག་བྱུང༌། དེ་ནས་རྗེ་ཞྭ་དམར་བ་དངུལ་གདུང་རབ་གནས་ལ་མཐིལ་དུ་ཕེབས། བདག་ཞབས་ཕྱིར་འབྲངས། འཇིག་རྟེན་གསུམ་གྱི་མགོན་པོའི་ཆོས་ཀྱི་སེང་གེའི་ཁྲི་ཆེན་པོའི་སྟེང་ནས། མཐིལ་ཚོགས་ཆེན་ལ་ལྡ་ལྡན་གྱི་ཁྲིད་བཤད་སྩལ་བ་མནོས། ད་རེས་དེ་ཙམ་ལས་རྗེ་ཞྭ་དམར་བའི་དྲུང་དུ་དབང་ཆོས་ཐོབ་པ་མ་དྲན། སླར་རྫོང་དུ་བསྡད་ཅིང་སྐབས་ཤིག་ཉེ་སྐོར་ཐམས་ཅད་དུ་འབྲུམ་པའི་འཚེ་བ་མང་རབས་ཤིག་བྱུང་བའི་ཚེ། རྩེ་བར་ཐབ་ཆེན་བསྒྲིལ་རྗེ་ནཱ་རོ་པ་སྐུ་འབྲུམ་སྔར་ནས་བཞེས་ཟིན་པས་མདུན་ས་དང་སྔོ་མདོག་ཚང་དུ་བཞུགས། བདག་ཅག་མིང་སྲིང་རྣམས་གཞིས་ཀར་བསྡད། དེ་སྐབས་བདེ་མཆོག་གི་མཚམས་ཁོག་ནས་དགོངས་གཅིག་རྡོར་ཤེ་མ་སྣེ་གདོང་པར་གྱི་སྟེང་ནས་ཚོམས་བདུན་གསུང་བཞི་བཅུ་པ་སོགས་གསལ་བྱེད་དང་རྣམ་ཐར་མིན་ཤོས་ནག་འཛིན་བྱས། སླར་རྫོང་དུ་སླེབས། ཆོས་ཀྱི་རྒྱལ་པོའི་གྲྭ་པ་དགེ་སློང་ཕུན་ཚོགས་ཚེ་རིང་ཟེར་བ་ཞིག་ཡོད་པར་དུས་འཁོར་གྱི་ཐིག་རིང་དང་མན་ངག་ཐིག

།བཀའ་བརྒྱད་སོགས་གསར་རྙིང་གི་དཀྱིལ་འཁོར་མཐའ་དག །མདོར་ན་མངའ་དབུལ་རི་རབ་ཀྱི་ཐིག་དང་པདྨའི་བཅུད་ཐིག་ལས་བཞིའི་སྦྱིན་སྲེག་གི་ཐབ་ཁུང་སོགས་ཐིག་རྩ་མ་ལུས་པ་སྦྱངས་ཤིང༌། དེ་དག་གི་དགུན་དུས་རྣམས་སུ་རྡུལ་ཚོན་བྲི་བའི་རིམ་པ་ཤིན་ཏུ་བཟོ་ཞིང་བྱང་བར་བསླབས་པས། ཕྱིས་ན་སོ་ཕྲ་ཞིང་མིག་དང་ལག་པ་བདེ་བའི་ཚེ་ཇ་ཞལ་ཆེ་ཆུང་འཚམ་པ་རེའི་ཞབས་ར་ཙམ་གྱི་ཁ་རྒྱར་དཀྱིལ་འཁོར་ཡོངས་རྫོགས་རྡུལ་ཚོན་གྱིས་བྲིས་པ་སོ་སོར་བཀྲ་ཞིང་གསལ་ལ་དག་པ་དང༌། རྡུལ་ཚོན་བྲིས་པ་དང༌། ལྷ་བཟོ་མཁས་པའི་དཀྱིལ་ཐང་དང་བསྡུར་ན་རྡུལ་ཚོན་གྱི་བརྒྱའི་ཆར་ཡང་རས་བྲིས་ཀྱིས་མི་སླེབས་པ་དེ་འདྲ་མང་པོ་བྲི་མྱོང༌། ད་ལྟའི་བན་རྒན་སྐྲ་དཀར་སོ་བུད་མིག་དང་རྣ་བ་ཉམས། ལངས་རེ་མེད་པ་འདི་འདྲ་རང་ཞིག་སྔར་མེད་པ་ཡིན། ད་ལྟའི་གཞོན་པ་ཀུན་ཀྱང་ན་སོ་གཞོན་རིང་ཡོན་ཏན་གང་དགོས་བསླབ་པ་རང་དྲག་པ་འདུག་གོ། །ཡང་མི་སློབ་ཀྱང་ང་ལ་ནི་ཁྱད་མི་འདུག་མ་ཎི་པདྨེ་ཧཱུྂ་ཧྲཱིཿ གཞན་ཡང་བསྟན་སྙིང་གི་ལེགས་བཤད་ལུང་གི་རྒྱ་མཚོ། དྭགས་པོའི་བཀའ་འབུམ། དྭགས་པོའི་ཐར་རྒྱན་སོགས་འགའ་ཞིག་བཟུང༌། སྐབས་ཤིག་བར་སྣང་ཁམས་སུ་མེ་དཔུང་འབར་བའི་ཀློང་དུ་ལྷ་མཐིང་ནག་ཞལ་གསུམ་ཕྱག་དྲུག་དུར་ཁྲོད་དང་དཔལ་ཆས་གྱོན་པ་ཕྱག་གཡས་པ་གསུམ་འཁོར་ལོ་རྡོ་རྗེ་རལ་གྲི། གཡོན་དང་པོ་ལྕགས་ཀྱུ་ཐ་མ་སྡིགས་མཛུབ་ལ་བར་མ་དེ་ཤིང་བུ་སྐེད་ཉག་འདྲ་བ་ཞིག་བསྣམས་འདུག་པ་རྗེ་ནཱ་རོ་པར་ཞུས་པས། བཞད་གད་ཆེར་མཛད་ཕྱག་བརྡབས། ལྷ་དེ་གཤིན་རྗེ་ཚེ་བདག་ཡིན། གཡོན་གྱི་ཕྱག་མཚན་བར་མ་དེ་ལ་གཏུན་ཤིང་ཟེར་བ་ཡིན། ཚེ་རབས་སྔོན་ནས་འབྲེལ་ཆེ་བ་ཞིག་ཡིན་འདུག་གསུངས། རེ་ཞིག་གྲིབ་ཆམ་ལ་བརྟེན་ཁམས་མ་བདེ་བ་ཞིག་བྱུང་བར་གྲིབ་མདོས་དང་གླུད་བཏང་བའི་དགོང༌། རྟ་དམར་ཟག་མགོ་མེད་པ་ཞིག་ལ་བན་གཟུགས་མི་སྡུག་པ་ཞིག་ཞོན། འཁོར་མ་རུངས་པ་དུ་མས་བསྐོར་བ་ཞིག

།ཆོས་སྐྱོང་རྩི་དམར་བ་ཁྲབ་རྨོག་གྱོན་རྟ་སྔོན་པོ་ཞོན་མདུང་ཞགས་འཁྱེར་འཁོར་རྟ་པ་མང་པོ་དང་བཅས་པས་ཕྱིར་དེད་ནས་སོང་བ་མཐོང་ཚེ་རྗེ་ནཱ་རོ་པ་ལ་ཞུས་པས། ཁྱོད་ཁམས་མ་བདེ་བའི་ནད་བདག་འགོང་པོ་ཞིག་འདུག་པ་མདོས་གླུད་བླངས་ནས་འགྲོ་བ་དེད་མི་ངེད་རང་གི་ཨ་ཁུ་བར་འདུག །ཨ་ཁུ་བ་འདི་ཡང་ངེད་རང་ཚོར་མཁོ་མོ་ཞིག་ཡིན་གསུངས། དེ་དགོང་ཡང་ཁྲོ་བོ་མི་གཡོ་བ་རལ་གྲི་གདེངས་ཤིང་ཧཱུྂ་སྒྲ་འབྱིན་པ་དང༌། སྔགས་འཆང་ཕོད་ཁ་མཐིང་ནག་ཞྭ་ཐེབ་ནག་པོ་གྱོན་པས་གདོན་ངོས་སུ་ཕུར་པས་བསྒྲིལ་ཞིང་དམོད་པ་བྱེད་པ་མཐོང་བ་ནས་བཟུང་རྒྱལ་འགོང་དེའི་གནོད་པ་ཡེ་ནས་མ་བྱུང༌། དེ་ནས་སྐབས་ཤིག་ཡང་རི་སྒར་པའི་མཚམས་གྲྭ་བརྗེ་ལེན་གྱི་སྟེང་ཞབས་དྲུང་སྤྲོ་ལུང་བདེ་བར་གཤེགས་པ་དེ་ཉིད་ཀྱིས་ཡང་ཟབ་ཞི་ཁྲོའི་དབང་ཕྲེང་གནང་བ་མནོས། ང་རང་གི་གཡར་ཁྲལ་དུ་གུ་རུ་ཞི་བའི་དབང་ཞིག་བགྱིས་པའི་ཚེ་མེ་ཏོག་གི་ཆར་དང་འཇའ་ཚོན་མང་པོ་འདུག་ཟེར་མི་ཐམས་ཅད་ལབ་འདུག་ང་རང་གིས་ནི་མ་མཐོང༌། འབྱུང་བའི་གཤིས་ལ་ཅི་ཡང་ཡོང་གི་འདུག་པས་ཆ་མ་འཚལ། བརྗེ་ལེན་གྲུབ་ནས་རྩ་བའི་བླ་མ་གནས་ལུགས་ཆོས་སྐུར་ངོ་སྤྲོད་ཅིང་བདེ་སྟོང་ཟུང་འཇུག་གི་གདམས་པས་ཡན་ལག་བདུན་ལྡན་གྱི་རོལ་པ་སྐད་ཅིག་ལ་སྟེར་བར་མཛད་པའི་རྡོ་རྗེ་འཆང་མཁན་ཆེན་རྣམ་འཇོམས་ཕུན་ཚོགས་དེ་ཉིད་ཀྱིས། ནངས་རེ་བཞིན་སྤྲོ་ལུང་གི་ཞབས་དྲུང་བདེ་གཤེགས་དང་བདག་དཔོན་སློབ་སོགས་ལ་རྫོང་གི་ཟུར་འཕྱོང་ཤར་དུ་རྒྱབ་ཆོས་ལ་རྗེ་འཇིག་རྟེན་གསུམ་གྱི་མགོན་པོའི་བཀའ་འབུམ་ཡོངས་རྫོགས་དང༌། གཞི་ཁྲིད་ཟབ་ལམ་ནཱ་རོ་ཆོས་དྲུག་གི་ཁྲིད་གཞུང་རྒྱལ་དབང་རཏྣའི་གསུང་རྩོམ་རིན་པོ་ཆེ་དབང་གི་རྒྱལ་པོའི་སྟེང་ནས་དམིགས་རྐང་རྣམས་རྒྱས་བཤད་བཅས་སྩལ་ཅིང༌༑ གཏུམ་མོའི་སྐབས་སུ་སྔོན་འགྲོ་ལུས་སྦྱོང༌། དངོས་གཞི་བདེ་དྲོད་ཀྱི་འཁྲུལ་འཁོར་སོགས་རང་ལུགས་གང་ཡིན་རྣམས་གཞན་ཟེར་གྱི་རྗེས་ཟློས་དང༌།

ལུགས་མང་པོའི་བསྲེ་བསླད་སོགས་ཅི་ཡང་མེད་པར་ནཱ་རོ་ཞབས་ཀྱི་དགོངས་པ་དཔྱིས་ཕྱིན་པ་རྣམས་ཁྲིད་དུ་སྩལ། འཁྲུལ་འཁོར་རྣམས་གཙོ་བོར་དམ་པ་དེ་ཉིད་ཀྱི་ཕྱག་ཁྲིད་དང༌། བསྐྱར་དགོས་པ་རྣམས་ཆོས་ཀྱི་རྒྱལ་པོའི་གྲྭ་རིགས་རྩ་རླུང་གི་རྩལ་འབྱོངས་པ་བླ་མ་ཤཱཀྱ་རིན་ཆེན་པས་ནན་ཏན་དུ་མཛད། ལེགས་པར་བསྒོམས་པས་གཏུམ་མོ་ལ་བདེ་དྲོད་མི་རྟོག་པ་སོ་སོར་བོགས་ཐོན་པས་རང་ཡིད་ཆེས་ཤིང་གདེང་ཐོབ་པ་བྱུང༌། ཐོབ་ཆོས་སུ་མ་བཞག་པར་ལོ་ཁ་ཤས་ཀྱི་རིང་འཁྲུལ་འཁོར་ལ་ཤིན་ཏུ་བྱང་པར་སྦྱངས། དེའི་དགུན་རྗེ་ནཱ་རོ་པའི་ཞབས་དྲུང་དུ་སྤྲོ་ལུང་གི་བདེ་གཤེགས་དང་བཅས་མཐིལ་དུ་ཕེབས། མགོའི་ཟླ་བའི་ཚེས་བཅོ་ལྔའི་ནུབ། རས་འབུད་ཀྱི་གྲལ་ལ་བསྡད་པས་དམིགས་རླུང་འཁྲུལ་འཁོར་ཡང་མ་བྱས་པར་ད་ལྟ་དབྱར་དུས་ཞ་ཐུལ་གྱོན་པ་ལས་ཀྱང་དྲོད་སྟོབས་ཆེ་བ། ལུས་ཐམས་ཅད་དྲོད་འབར་བའི་ངོ་བོ་བདེ་ཉམས་ཚད་ལས་འདས་ཤིང༌། སེམས་མི་རྟོག་པ་ནམ་མཁའ་འདྲ་བ་ལ་རྗེ་ས་པཎ་བཞེད་པའི་ཕྱག་རྒྱ་ཆེན་པོ་དེ་འདྲར་མ་སོང་བའི་ཉམས་ཀྱིས་མཚན་འདའ་བ་བྱུང༌། སྐབས་ཤིག་རྭ་སོག་ཐང་དུ་ཡང་རི་སྒར་པ་དང་ལྷན་ཅིག་རྡོ་རྗེ་འཆང་མཁན་ཆེན་པའི་དྲུང་དུ་ཟབ་ཆོས་ཞི་ཁྲོ་དགོངས་པ་རང་གྲོལ་གྱི་དབང་ལུང་སྩལ་བའི་དབང་དངོས་གཞིའི་བྱིན་འབེབས་ལ་པཎྜི་ཏ་སོགས་དགོས་འདུག་པ་མཐོང་བའི་རྐྱེན་གྱིས། དེ་ནུབ་མལ་སར་ཉལ་བའི་ཚེ་གཉིད་དང་མངོན་སུམ་གཉིས་ཀ་མིན་པ་འདྲ་ཞིག་ལ་པཎྜི་ཏ་སྣམ་སྦྱར་གྱོན་པ་དང་རས་རྡོ་ཚོས་མའི་ཀནྟ་གྱོན་པ་ཐམས་ཅད་པཎ་ཞྭ་མནབས། གླེགས་བམ་ཁུར། ལྷུང་བཟེད་དང་གསེག་ཤང་ཐོགས་པ་དྲི་ཞིམ་པོ་བྲོ་བ་བཅུ་ལྷག་ཙམ་གྱིས་གར་སྣ་ཚོགས་པ་བསྒྱུར་ཞིང༌། ངག་ཏུ་ཐོས་གྲོལ་གྱི་རྩ་སྔགས་ལ་ཨཱ་ཝེ་ཤ་བཏགས་པ་ཤ་སྟག་འདུག་པ་ང་རང་ལ་ཐག་ཉེ་བ་ཞིག་ལ་པཎྜི་ཏ་རྣམས་གང་ནས་བྱོན། དགོས་པ་ཅི་ཡིན་དྲིས་པས་ཟངས་མདོག་དཔལ་རི་ནས་འོང༌། ཁྱོད་ལ་བྱིན་རླབས་བྱེད་ཅེས་བོད་སྐད་དང༌།

མ་ཧཱ་གུ་རུ་པདྨ་རཱ་ཛ་མ་ཧཱ་ཨ་ཛརྫ་ཤིཀྵ་པཎྜི་ཏ་ནིརྨཱ་ཎ་ཧོཿཞེས་པ་དང༌། གཞན་མི་གོ་བའི་རྒྱ་སྐད་ཊི་པི་ཊི་མང་པོ་ཟེར་བས་མཚན་མོ་ཐལ། ནམ་ལངས་པ་དང་གར་སོང་ཆ་མེད་དུ་ཐལ། སློབ་དཔོན་ནུས་པ་ལྡན་པ་དང༌། །སློབ་མ་དད་གུས་འཕེལ་བ་དག །འཛོམས་ན་པདྨ་འབྱུང་གནས་ཀྱི། །དབང་བསྐུར་དངོས་དང་དཀའ་བ་མིན། ཧེ་ཧེ་ལགས། དེ་ནས་རང་ལོ་བཅུ་གཅིག་པར་རྗེ་ནཱ་རོ་པའི་དྲུང་དུ་གཏེར་ཁ་གོང་འོག་གཉིས་ཀའི་དྲང་སྲོང་ལོཀ་ཏྲི་པཱ་ལའི་ཆོས་སྐོར་རྣམས་ཀྱི་དབང་ལུང་ལག་ལེན་དང་བཅས་པ་རྫོགས་པའི་བཀའ་དྲིན་གྱི་ཕ་འབབ་བཟང་པོ་མནོས་པའི་མོད་ཁོ་ནར། དེང་སང་གི་དབང་ལུང་ཐོབ་པ་རྣམས་ཀྱི་ལུགས་ལྟར་ཡལ་བར་མ་བོར་བར་ངག་མཚམས་རྒྱུན་རིང་བ་ཞིག་བགྱིས་པའི་རིང་ལ་སྙན་ངག་མཁན་གྱི་ལུགས་དྲང་པོར་འཁྲུལ་སྣང་རང་བཞིན་བརྗོད་པ། བསྟོད་ར་བྱས་ན་ཕུལ་བྱུང་གི་རྒྱན་ཏེ་དག་པའི་སྣང་བ་ཟེར་དགོས། དོན་ལ་ལྷ་རིག་འདྲེ་རིག་ཚད་ལས་འདས་པ་བྱུང་བ་རྣམས་ནི་དཔེ་ཚན་ལོགས་སུ་བྲིས་ཡོད་པ་ལྟར་ཡིན། དུས་ཀུན་ཏུ་རཱ་ཧུ་ལ་དངོས་དང་མེའི་རྣམ་པས་རྐེད་པ་ལ་འཁྱུད་པ། ཉེར་སྤྱད་ཀྱི་རྡོ་དྲིལ་ཌཱ་མ་རུ་དཀར་ཡོལ་གྱི་ནང་སོགས་ལ་འཕྲོ་ཞིང་འཁྱུད་པ་ནི་ཉིན་མཚན་ཕལ་ཆེར་དུས་འདའ་བ་བྱུང༌། དེ་ནས་སྐབས་ཤིག་རྗེ་ཞྭ་དམར་བ་དྲུག་པ་དེ་ཉིད་འབྲི་གུང་དུ་སྤྱན་དྲངས་རྫོང་གསར་དུ་ཕྱག་ཕེབས་ཤིང༌། བདག་སོགས་ལ་སྦྱོང་རྒྱུད་དཀྱིལ་འཁོར་བཅུ་གཉིས་དང༌། རྗེ་དུས་གསུམ་མཁྱེན་པའི་ཐུགས་དམ་ལྔ་ཚན་ལྔ་སོགས་ཀྱི་དབང་སྩལ། རྫོང་དུ་དུས་ཀྱི་འཁོར་ལོའི་སྒོ་ནས་ཞི་བའི་སྦྱིན་སྲེག་ས་ཆོག་གི་གར་དང་བཅས་པ། འཁོར་ལོ་སྡོམ་པའི་སྒོ་ནས་རྒྱས་པའི་སྦྱིན་སྲེག །རྡོ་རྗེ་རྣལ་འབྱོར་མའི་སྒོ་ནས་དབང་གི་སྦྱིན་སྲེག་རྣམས་མཛད། གཟིམས་ཆུང་དུ་ཕེབས་ནས་བདག་ལ་སྐུ་རྩེད་དང་སྦྲགས། ངའི་གར་དང་སྦྱིན་སྲེག་སོགས་ཡག་པོ་ཨེ་འདུག་གསུངས་པར། ཅི་ལབ་ཚད་མ་མཆིས་པ་གདའ་ལགས་ཞུས་པས།

ཁྱོད་ཤེས་ན་བསམ་ཨེ་བྱུང་གསུངས་པར། ཤེས་ན་བསམ་བྱུང་ཏེ་མི་ཤེས་པ་གདའ་ལགས་ཞུས་པས། བསླབ་ན་ཤེས་ཡོང་མ་བསླབ་ན་མི་ཤེས་ངས་ཀྱང་བསླབས་པས་ཤེས་པ་ཡིན་གསུངས། དེ་འདྲ་སློབ་འདོད་ཀྱང་ཕྱོགས་འདིར་དེ་འདྲའི་སློབ་དཔོན་མེད་ཞུས་པས། འོ་ན་རེ་ཤིག་དེ་འདྲ་ཚོ་སློབ་པར་ངའི་ཟླར་ཨེ་འགྲོ་གསུངས་པར། ཤིན་ཏུ་འགྲོ་འདོད་ཀྱང་ང་རང་ལ་དབང་མེད་རྗེ་ནཱ་རོ་པ་དང་ཡུམ་ལ་བཀའ་བཀོད་གནང་རོགས་ཞུ་ཞུས་པས། ཁོང་ཡུམ་སྲས་ལ་བཀའ་བཀོད་གནང་འདུག་པ་དེ་ཀ་འཐད་པའི་བཀའ་སྒྲོས་མཐུན་གྲུབ་སྒར་ཆེན་སྔོན་ལ་བཏེགས། བདག་གིས་གུང་དཀར་ཐང་བར་ཕེབས་སྐྱེལ་ཞུས། སླར་རྫོང་དུ་འོངས་ཟླ་བོ་སོགས་གྲབས་ཆུབ་པར་བྱས་ཏེ། ཆུ་ལུག་རང་ལོ་བཅུ་གསུམ་པར། རྒྱ་མ་ཁྲི་ཁང་དུ་སྒར་ཆེན་གྱི་ཞབས་ཕྱིར་སླེབ་པར་ཕྱིན༑ རྒྱ་མའི་ལ་རྒྱུད་ཐོག་མར་བསམ་ཡས་དོམ་ཐང་དུ་བཞུགས་སྒར་ཕབ། ཆོས་སྐྱོང་དང་མཇལ་ཉིན་བདག་ལ་ཁྱོད་འདིར་ཅི་ལ་འོང་གནས་སྐོར་ལ་འཁྱམ་དགོས་པའི་མི་རིགས་མིན་སོགས་སྒར་ཆེན་ལ་འུར་འཇོམས་ཀྱི་བཀའ་ཕེབས་དྲག་པོ་མང་དུ་བྱུང༌། སྒར་པ་རྣམས་ཤིན་ཏུ་འཚབ་ཅིང་བྲེད་དངངས་ཆེ་བར་བྱེད་འདུག །བདག་ཚོའི་ཕ་མེས་ཀྱི་སྲུང་མ་ཡིན་པས་དགའ་ཚོར་དང་དག་སྣང་ལས་སྤྲོས་པ་བྲེད་འཇིགས་ཅི་ཡང་མ་བྱུང༌། དབུ་རྩེ་མགོ་མར་གནས་འབྲེལ་བགྱིས་ནུབ། བྱང་ཆུབ་ཆེན་པོ་བདག་ཅག་གི་སྟོན་པ་དངོས་སུ་བཞུགས་པའི་སྣང་བ་ཁོ་ན་ཤར། བར་ཁང་དུ་གནས་ཞག་བགྱིས་ནུབ་སྔོན་མཁན་སློབ་རྗེ་འབངས་གདན་འཛོམས་པའི་ཚེའི་དྲན་སྣང་ཤིན་ཏུ་མང་བས་རེས་འགའ་དགའ་བྲོད་དགོད་འཆོར་བ་དང༌། རེས་འགའ་སྐྱོ་ཤས་ཀྱིས་མཆིལ་མ་འཆོར་བས་མཚན་མོ་འདས། དབུ་རྩེ་གོང་མར་རྣམ་སྣང་བཞི་སྒྲོམ་གྱི་སྐུ་གཞོགས་སུ་གནས་ཞག་བགྱིས་སྐབས་སྐུ་རྣམས་ལས་འོད་འཕྲོ་བ་སོགས་མཐོང་སྣང་ཁ་ཤས་བྱུང༌། ཧས་པོ་རིའི་རྩེར་ཕྱིན་སྐབས་སྔོན་ལྷ་སྲས་ཀྱིས་བཞེངས་པའི་དམ་པ་རྒྱང་གི་ལྷ་ཁང་ཡོད་པའི་བཀོད་པ་རྣམས་དྲན།

ད་ལྟ་རྫིང་དུ་སོང་བའི་མིང་དམ་པ་རྫིང་དུ་གྲགས་པ་མཐོང་བས་མི་རྟག་པའི་དྲན་ཤེས་བཟོད་གླགས་མེད་པ་བྱུང༌། མཁན་ཆེན་ཞི་བ་འཚོའི་གདུང་འབུམ་ཅུང་ཟད་ཅིག་འདུག་པ་སྒར་ཆོས་སྡེ་ཐམས་ཅད་ཀྱིས་ཞིག་གསོས་མཛད་པར་བདག་ཅག་གིས་ཀྱང་ས་རྡོ་རྒྱབ་ཁུར་མང་དུ་ཕུལ། སླར་མཆིམས་ཕུར་ཕེབས། མཁའ་འགྲོ་གསང་ཕུག་ཏུ་རྗེ་ཞྭ་དམར་བ་སྐུ་མཚམས་བདུན་ཕྲག་གཅིག་གནང་བའི་ཞབས་ཕྱིར་བསྡད། དེར་ལོ་ཆེན་བཻ་རོ་ཙ་ནའི་ཕྱག་བྲིས་འབུམ་ཤ་སྒྲོ་མ་བཞུགས་པའི་སྟེང་ནས་བཀླག་ལུང་ཞུས། དེ་ནས་དཔའ་བོ་མཁའ་འགྲོའི་གླུ་གར་སོགས་ཡ་མཚན་དཔག་ཏུ་མེད་པ་མཐོང༌། བློན་པོ་མགུལ་དུ་ཕེབས། གུར་དཀར་ཕུག་ཏུ་གནས་ཞག་གནང་བའི་ནུབ། རྗེ་ཞྭ་དམར་བའི་དྲུང་དུ་དཔའ་བོ་མཁའ་འགྲོ་ལྷ་དང་ལྷ་མོ་མང་པོས་ཕྱག་སྐོར་བྱེད་ཅིང་ཆོས་ཉན་པ་ནུབ་གང་མཐོང་བས་ཕྱི་ནངས་ནས་རྗེ་དེ་སློབ་དཔོན་ཆེན་པོ་དང་ཁྱད་མེད་པའི་དད་པ་འགྱུར་བ་མེད་པ་ཐོབ། ཡང་གྲུབ་ཐོབ་མེ་ལོང་རྡོ་རྗེའི་སྒྲུབ་གནས་སྐྱིད་ཕུག་ཏུ་ཕེབས། དེར་གྲུབ་ཐོབ་ཀྱི་ཕྱག་མཛུབ་ཀྱིས་བྲག་ལྡེབས་ལ་སྐྱིད་སྐྱིད་ཟེར་བ་མང་པོ་བྲིས་འདུག་པས་མཇལ། སྔོན་མེ་ལོང་རྡོ་རྗེར་སྐྱེས་དུས་རྫོགས་པ་ཆེན་པོ་ཉམས་སུ་བླངས་པའི་ཚུལ་དྲན་པས་སྣང་བཞིའི་འཆར་སྒོ་ཚད་རྫོགས་པ་དུས་དེ་ཉིད་དུ་བྱུང་བས་དབེན་པ་གཞན་དུ་ལོ་གསུམ་རྫོགས་ཆེན་བསྒོམས་པ་ལས་གནས་དེར་སྐྱེ་བ་དྲན་པ་དེ་གཤོག་ཆེ་བ་བྱུང༌། གཞན་ཡང་བླ་མ་ཞང་གི་སྒྲུབ་གནས་གཡུ་བྲག་ལ་ཕེབས་པའི་ཚེ་བླ་མ་ཞང་བེམ་པོ་སེར་པོ་ཞིག་དང་དབུ་ཞྭ་རྒོད་གཤོག་མ་མནབས་ནས་ཞལ་འཛུམ་དང་བཅས། ཨེ་མ་ཨ་ལ་ལ། སྣང་སྲིད་འཁོར་འདས་འདི་རང་སེམས་སུ་འདུག་གི། །རང་སེམས་འདི་གཞི་མེད་རྩ་བྲལ་དུ་གདའ་ཡི༑ ༑གཞི་རྩ་བྲལ་བ་དེ་འོད་གསལ་ཆེན་པོ་རུ་འདུག་གི། །འོད་གསལ་ཆེན་པོ་དེ་བདེན་དོན་ངེས་གྲུབ་དུ་གདའ་ཡི། །ཞེས་སོགས་ཕྱག་རྒྱ་ཆེན་པོའི་མགུར་མ་གདངས་སྙན་ལ་གསུང་ངར་བ།

གཡང་གཡང་གཡང༌། ཧོར་རོ་རོ། ཏིང་ཏིང་ཏིང་ཞེས་ཕྲ་སྦོམ་སྣ་ཚོགས་འགྱུར་སྐད་དུ་མཛད། སྐུ་མེར་མེར་ཤིགས་ཤིགས་གྲོལ་ཉམས་དང༌། དབུ་གུག་གུག་དབུ་ཞུ་ཆེན་པོ་ལྷབ་ལྷེབ་མང་པོ་དགྱེས་པའི་རྣམ་རོལ་དུ་མཛད་པ་མཇལ། གཞན་ཡང་ངང་ཕུག །གཡང་རིལ་ཕུག་སོགས་སྒྲུབ་གནས་ངོ་མཚར་ཅན་དུ་མ་མཇལ། བསྒྲགས་སྔགས་གྲྭར་སྒར་ཕབ། བསྒྲགས་ཡང་རྫོང་ཤེལ་གྱི་བྲག་ཕུག་མཇལ་བའི་ཞབས་ཕྱིར་ཕྱིན། སྒྲུབ་ཕུག་གོང་མར་སློབ་དཔོན་ཆེན་པོ་རྒྱལ་པོའི་ཆ་ལུགས་ལྷ་མོ་གཉིས་ཀྱིས་མཐའ་བརྟེན་པ་སོགས་མཇལ། འོན་གྱི་སྟག་ཚང་མཐོང་སྨོན་གྱི་སྒྲུབ་ཕུག་ཏུ་སེང་གདོང་མའི་སྔགས་ཀྱི་རང་སྒྲ་སྒྲོག་པ་ཐོས། དེར་བྲག་ལོགས་ལ་ལག་པའི་རྗེས་ཞིག་ཀྱང་བྱུང༌། ཟངས་རི་མཁར་དམར་མཇལ་དུས་མ་ཅིག་ལབ་ཀྱི་སྒྲོལ་མའི་སྐུ་བྱིན་རླབས་ཅན་ཉིད་ཀྱི་ན་བཟའ་རས་གོས་སྒྲོན་པ་ཞིག་འདུག་པར་བྱིན་རླབས་ཞུས་པས་སྐུ་དེས། ཕྱི་གཉན་ས་འགྲིམ་པ་ཕྱི་ཡི་གཅོད། །ནང་ཉོན་མོངས་གཅོད་པ་ནང་གི་གཅོད༑ ༑གསང་བ་རྣམ་རྟོག་གཅོད་པ་གསང་བའི་གཅོད། །བཅད་བྱ་གཅོད་བྱེད་བྲལ་བ་དོན་གྱི་གཅོད། །ཅེས་གསུངས་པར་རྗེ་ཞྭ་དམར་བས་ཅི་ཟེར་བ་རེད་གསུངས་པར། བདག་གིས་ལབ་ལོབ་མང་པོ་མཛད་ཀྱི་འདུག་ཞུས་པས་ཅང་མི་གསུང༌། ཐོད་སྨྱོན་བསམ་གྲུབ་ཀྱི་སྐུ་རྫི་ཞྭ་དང་བེར་ནག་བཞེས་པ་ཞིག་འདུག་པ་བདག་གིས་མཚར་འདོད་ཀྱིས་རྫི་ཞྭ་དེ་སྒྲོན་ཕུད་མང་པོ་བྱས་པས་སྐུ་དེ་ཤིག་ཙམ་ཞིག་བཞད་བྱུང་བའི་ཚེ་ཞྭ་དམར་བ་བདག་གི་གདོང་ལ་ཅེར་གྱིས་གཟིགས་ཤིང་ཧའི་མཚར་བ་ལ་ཨང་གསུངས་བྱུང༌། དེ་ནས་བྲག་ཁའི་ཉ་མགོ་ན་ཁར་བཞུགས་སྒར་བཏབ༑ སྡེ་པ་བདེ་ལེགས་རབ་ཚེས་ཀྱིས་དཀར་དྲོ་ཚོགས་འཁོར་བརྒྱ་འབུལ་ལ་སོགས་པ་ཚད་ལས་འདས་པས་བསྙེན་བཀུར། བདག་ན་སོ་ཕྲ་ཡང་ཁམས་རིག་བཀྲ་བ་ཞིག་ཡོད་པས་སྡེ་པ་དེས་བདག་ལ་ཤིན་ཏུ་བརྩེ་བར་མཛད། ཆོས་རྗེ་དགེ་ལེགས་ཕུན་ཚོགས་ཀྱིས་བོས་ནས་རིན་ཆེན་བྲག་དང༌། བླ་མ་སྔགས་འཆང་གིས་བོས་ནས་འོད་གསལ་སྡིང་རྣམས་སུ་བདག་རང་ཕྱིན།

དགོན་པ་གོང་དུ་རྗེ་ཞྭ་དམར་བའི་ཞབས་ཕྱིར་ཉ་མགོ་གྲུའི་བཞུགས་སྒར་དུ་དགོན་པ་གོང་མ་དང་རས་ཆུང་ཕུག་པའི་གྲྭ་པ་རགས་བསྡུས་ཀྱིས་སྙན་བརྒྱུད་ཀྱི་འཁྲུལ་འཁོར་སྤྱན་འབེབས་ཞུས་པར་བདག་གིས་ཀྱང་བལྟས། ཐག་མང་ཡང་སྡེ་པ་བགྲེས་པོ་ཞིག་འདུག་པ་དེས་ཀྱང་བདག་ལ་ཤིན་ཏུ་བྱམས་པ་ཞིག་བྱུང༌། དེ་ནས་བཏེག་གདན་ས་ཆེན་པོ་དཔལ་གྱི་ཕག་མོ་གྲུ་ཀུན་ཏུ་བཟང་པོའི་ནགས་ཁྲོད་དུ་ཕེབས་པའི་ཚེ་གྲྭ་ཚང་ཁག་གཉིས་ཀྱི་བླ་མ་ཆེ་བགྲེས་སོགས་ཀྱིས་ཐབ་བསུ། འདུས་པའི་ཚོགས་ཀྱིས་མཆོད་རྫས་དུ་མ་ཐོགས་ཤིང་སྣམ་སྦྱར་སྒོམ་ཞྭ་དང་བཅས་སེར་སྦྲེངས་ཀྱིས་བསུས༑ བཞུགས་ཡུལ་ཡང་དགོན་ནང་སོར་གཟིམས་ཆུང་ཁྲ་མོ་དང་ཀ་བཞི་སྟེང་མདོ་ཕུགས་སུ་ཕྱག་ཕེབས། བདག་ལ་ཡང་ནུབ་ངོས་དེར་ཁང་ཆུང་སྐྱིད་པོ་ཞིག་ཡོད་ཀྱང་ཕལ་ཆེར་རྗེའི་ཞབས་དྲུང་དུ་བསྡད། ཆོས་སྡེ་ཁག་རྣམས་གླིང་གསེབ་དུ་སྒར་བཏབ། ཞག་ཤས་ལོན་ནས་ནང་རྟེན་དེ་བཞིན་གཤེགས་པ་ཉན་ཐོས་ཆེན་པོ་གཉིས་དང་བཅས་པའི་ཚེམས་དང༌། མཁན་ཆེན་ཞི་བ་འཚོའི་ཞལ་འགྲམ་སོགས་ནང་རྟེན་བློའི་གཞལ་བྱས་དཔག་པར་མི་ནུས་པ་ཆེས་མང་བ་རྣམས་རྟེན་གཤོམ་གནང༌། དེའི་ཚེ་བདག་ལ་སྐྲ་སྤ་ལོ་ཡོད་པས་བཞར་བ་འགབ་ཚུལ་ཕེབས་བྱུང་བར་བདག་གི་ཟླ་བོ་རྣམས་ཀྱིས་སྔོན་རྗེ་གོང་མའི་སྐབས་ཀྱང་དབུ་སྐྲ་བཞར་བས་སྐུ་ཚེའི་བར་ཆད་བྱས་པ་ཡིན་ཟེར་ཞུ་འབུལ་བྱེད་འདུག །ང་རང་གི་བསམ་པར་སྐྱེ་བ་སྔ་མ་དེ་ལྟར་བྱུང་བ་བདེན། སྐྱེ་བ་འདི་ལ་སྐྲ་བཞར་མ་བཞར་གྱིས་རྗེས་སུ་ཚེ་རིང་ཐུང་གི་འགྲོ་འོང་བྱེད་པའི་མཚན་ལྟས་ནི་མེད་བསམ། ཡིན་མིན་ཅི་ཡང་མ་ལབ། དེ་ནས་འབྲི་གུང་དུ་ཡུམ་སྲས་ལ་ཞུ་སྐོར་བྱས་པར་དེ་གོང་ནས་རྗེ་ཞྭ་དམར་བ་དང༌། སྲས་ཡུམ་བདག་གི་སྐྲ་འབྲེག་པའི་བཀའ་བགྲོས་མཐུན་ཡོད་འདུག་པས། དེ་སྐབས་སྐྲ་འབྲེག་པ་སོགས་དཔོན་སློབ་རིན་པོ་ཆེའི་དགོངས་པ་དང་བསྟུན་ཞེས་སོགས་ཕེབས་བྱུང་བར་སྒྱོགས་མདའ་ན་ཁར་སོང་ཟིན་འདུག་པས།

གཟའ་ཚེས་སྐར་མ་སྦྱོར་བྱེད་མཆོག་ཏུ་བཟང་པོར་འཇག་སྤྱིལ་དུ་སྐུ་འདྲ་མཐོང་བ་དོན་ལྡན་ཀྱི་དྲུང་དུ་དེ་བཞིན་གཤེགས་པའི་ཚེམས་སྤྱན་དྲངས་མཆོད་པ་དང་བཅས་པའི་དྲུང་དུ། མ་ཎི་བ་ཆེན་མོ་གཉན་འཇོ་ཟེར་བ་རྗེ་ཉིད་ཀྱི་དབུ་སྐྲ་ཡང་ཞུ་མཁན་ཡིན་པ་དེ་ཡང་ལག་བྱམས་པའི་དབང་གིས་མདུན་གཡས་ཟུར་ནས་བཟུང༌། ཆན་པས་འབྲེག་པར་བརྩམས་པས་ཇི་ལྟར་བྱས་ཀྱང་མ་ཆོད་པར་ལན་བུ་ལ་ལྕགས་དྲེགས་ཆགས་འདུག །དེ་ནས་རྗེ་ཞྭ་དམར་བ་ཉིད་ཀྱི་ཕྱག་གིས་སྤ་ལོ་གཞན་རྣམས་ཆན་པས་བྲེགས། ཆན་པ་མ་སོང་བའི་སྤ་ལོ་དེ་རྗེས་སུ་བྲེགས་ནས་ལྕགས་དྲེགས་ཆགས་པའི་ཐད་དེར་དར་དམར་པོ་ཞིག་དཀྲིས་ནས་སྐུ་ཕྲག་ཏུ་ཐུགས་ཚགས་གནང༌། སྐྲ་ལྷག་མ་རྣམས་མ་ཎི་བས་ལེགས་པར་བཞར་གྲུབ་ནས་མ་ལུས་པ་ཚགས་བྱས། རྗེ་ཉིད་སྐུ་འདྲའི་གཡོན་ཟུར་དུ་འགྲེང་སྟེ་བཞུགས་པར་བདག་གིས་སྐྲ་ཕྱག་འབུལ་ཞིང༌། ན་མོ་སྣང་སྲིད་རྣམ་དག་གི་བླ་མ་ལ། །ཞེས་སོགས་རྐང་པ་གསུམ་འདོན་གྱིན་ཕྱག་ཕུལ་བས་བར་མའི་ཚེ། སྐུ་འདྲ་རིན་པོ་ཆེར་རྗེ་ཞྭ་དམར་བཞི་པས་ཕུལ་བའི་དངུལ་གྱི་སྒོམ་ཞྭ་ཚ་གསེར་གསོལ་བ་ཤིན་ཏུ་ལྗི་བ་ཞིག་ཡོད་པ་ཡུད་ཀྱིས་ཕུད་དེ་སྐུ་པང་དུ་ཆགས་སོང་བར། རྗེ་དེས་བདག་ལ་ཁྱོད་རང་ད་ལྟ་ཕན་ཁྱིམ་པ་ལ་ད་ནངས་རབ་ཏུ་འབྱིན་པར་བརྩམས་པས་དཔལ་ཕག་མོ་གྲུ་པས་ཀྱང་ཞྭ་ཕུད་མཛད་འདུག་ཅེས་གསུངས། དེ་འཕྲལ་སྟེང་གི་གཟིམས་ཆུང་ཀ་བཞིའི་སྟེང་ལ་ནང་རྟེན་ཁྲོད་དུ་དེ་བཞིན་གཤེགས་པའི་ཚེམས་ཀྱང་བཞུགས་སུ་གསོལ་བའི་སྐུ་མདུན་དུ་མ་ན་ཧོ་དང་གཡང་ཊི། ཤེལ་དང་གསེར་དངུལ་འབའ་ཞིག་གི་སྣོད་རྣམས་སུ་ཆུ་གཙང་དྲི་དང་ཁ་དོག་བསྒྱུར་བ་དང་མ་བསྒྱུར་བའི་ཡོན་ཆབ། ཁ་དོག་སྣ་ཚོགས་བཀྲ་བའི་མེ་ཏོག །སྦྱར་བ་དང་རང་བཞིན་གྲུབ་པའི་བདུག་པ། མར་དང་དྲི་བཟང་པོས་སྦགས་པའི་སྣང་གསལ་དང༌། ག་བུར་དང༌། གུར་ཀུམ་ཙནྡན་སིཧླ་སོགས་སྦྱར་བའི་དྲི་ཆབ། འབྲས་ས་ལུ་སོགས་ཀྱི་བཤོས་གཙང༌༑

གཞན་ཡང་ཉེར་སྤྱོད་ལྔ་དང༌། རྒྱལ་པོའི་སྲིད་ལ་འོས་པ་བདུན་ལ་སོགས་པ་མཆོད་པའི་ཡོ་བྱད་དུ་མས་བརྗིད་ཆགས་པར་བཤམས་པའི་གཡས་ངོས་སུ། སེང་གེ་དང་དར་ཟབ་ཀྱི་ཁྲི་ལ་སངས་རྒྱས་དཀོན་མཆོག་ཡན་ལག་གི་ངོ་བོ་དོན་གྱི་སླད་དུ་མཚན་ནས་སྨོས་ཏེ་རྗེ་ཞྭ་དམར་བ་ཅོད་པན་འཛིན་པ་དཔལ་གར་དབང་ཆོས་ཀྱི་དབང་ཕྱུག་རྡོ་རྗེ་དགའ་བ་དོན་ཀུན་ཡོངས་སུ་གྲུབ་པ་ཕྱོགས་ཐམས་ཅད་ལས་རྣམ་པར་རྒྱལ་བ་ཁྱབ་བདག་བསྟན་པའི་ཉི་མ་དེ་ཉིད་ཀྱིས། ནང་རྟེན་ཁྲོད་ནས་འཕགས་པ་ཤཱ་རིའི་བུའི་སྣམ་སྦྱར་མནབས་ཏེ་མཁན་པོའི་བྱ་བ་མཛད། ཡང་རིའི་དྲུང་པ་ཤག་རོགས་པ་དེ། སྐབས་དེར་རྗེ་འདི་ལ་ཤིན་ཏུ་མོས་ཤིང༌། གཞན་དུ་ཅི་འདྲ་ནའང་དེ་སྐབས་བསླབ་གཙང་ཁོ་ན་ཡིན་པས་ལས་ཀྱི་སློབ་དཔོན་མཛད། ཟུ་རིའི་དྲུང་པས་དུས་བསྒོ་བ། ཅོག་གྲྭ་དྲུང་པས་གྲོགས་དན། ཉིན་བྱེད་གླིང་སློབ་དཔོན་པ་སྨྲ་སེང༌། འཕེལ་རྒྱས་གླིང་པའི་ཆོས་སྒོ་བ་སླད་སྡིངས་པ། མཛེས་རྒྱན་གླིང་པའི་སློབ་དཔོན་པ་ཀརྨ་བཀྲ་ཤིས་རྣམས་ཀྱིས་ཁ་སྐོང་མཛད་དེ། བདག་གཅིག་པུ་ལ་དགེ་ཚུལ་གྱི་སྡོམ་པ་ལེགས་པར་སྩལ། ཁ་སྐོང་རྣམས་ཀྱི་རྣམ་གཞག །རབ་ཏུ་བྱུང་བའི་དགའ་སྟོན་གྱི་མང་ཇ་གྲྭ་ཚང་ཁག་ཐམས་ཅད་ལ་ཕྱག་མཛོད་གཞུང་རང་ནས་གནང་སྟེ། ལུགས་གཉིས་ཀའི་བཀའ་དྲིན་གྱི་ཕུང་པོ་དངོས་ཅན་དུ་བདོག་ན་ནམ་མཁའི་ཁོངས་སུ་ཡང་ཆ་ཙམ་ཤོང་པར་མི་ནུས་པས་རྗེས་སུ་འཛིན་པར་མཛད། བདག་ལ་རས་ཟི་ཧུན་གྱི་བླ་གོས་ཤིག་དང༌། པཎ་ཞྭ་ཐལ་སྦྱར་དམར་པོ་ཞིག་གིས་གཙོས་པའི་ལེགས་ཆའི་གནང་སྐྱེས་བཟང་པོ་ཡང་སྩལ། དེ་གྲོལ་ནས་སྐུ་རྩེད་ལྟ་བུར་དེ་རིང་ནས་བསྟན་བཅོས་ལྟ་བུ་རྩོམ་ཡང་སྦྱར་བྱང་ལ་ཤཱཀྱའི་བཙུན་པ་ཟེར་བ་བྱས་ན་རྣམ་དཔྱོད་ཡོང་བ་ཡིན་གསུངས། དེ་ནས་རྗེ་དྲུང་ཉིད་ནས་སྤྱི་དོན་ལེགས་བཤད་རྒྱ་མཚོ་འཛིན་ཆོས། སྡེ་པ་ཕྱག་མཛོད་པ་དཀོན་མཆོག་སྙན་ངག་ཤིན་ཏུ་མཁས་པ་ཡིན་འདུག་པས་དཎྜིའི་ཚིག་རྒྱན་མེ་ལོང་མའི་དོན་རྒྱན་སྒྲ་རྒྱན་གབ་ཚིག་གི་རྒྱན་རྣམས་ཡོངས་སུ་རྫོགས་པ་རྩོམ་རྒྱུགས།

རྒྱལ་བའི་དབང་པོ་དབང་ཕྱུག་རྡོ་རྗེའི་དྲུང་ཡིག་ཆེན་མོ་སྡེ་པ་ལུམ་པ་བས་ཡིག་བྲིས་ཀྱི་བྱང་སྟན་རྣམས་སློབ་པའི་དབུ་གཙུགས། འཛིན་ཆོས་ཉིན་རེ་པར་གྱི་ཤོག་ལོགས་རེ། སྙན་ངག་གི་རྩོམ་རྒྱུགས་ཤོ་ལོ་ཀ་བཅུ་ཕྲག་རེ། ཡི་གེ་བྱང་སྟན་ཆེན་པོ་ཡིག་ཕྲེང་བདུན་རེ་ཤོང་པའི་བྱང་སྟན་སྔ་དྲོ་གསུམ་ཕྱི་དྲོ་གསུམ་རེ་རྣམས་ཆད་མེད་དུ་སྦྱངས། དེ་དག་གི་མཚམས་རྣམས་སུ་ཉམས་མཚར་དང་སྦྲགས་རྗེ་དྲུང་ཉིད་ནས། ལྷ་ཡིན་ན་བོན་པོའི་ལྷ་ཡིན་པ་འདོད་ཟེར་བྱུང་ན། བནྡེའི་ལྷ་ཆོས་ཅན། སོགས་རྡིས་རྐང་ལྔ་དྲུག་རེ་ཡང་བསླབས། ནངས་ནུབ་འཛིན་ཆོས་ཞུས་པ་རྣམས་གཤར་སྦྱངས་དང༌། དེའི་ཞར་ལ་ཐུན་མོང་བསྡུས་ཚིག་དང་བསྟན་བཅོས་བསྡུས་པའི་སྡོམ་ཚིག་སོགས་རྟོག་གེའི་གཞུང་ལུགས་འགའ་ཞིག་ཀྱང་སྦྱངས། དེ་ནས་ཕྲེང་བའི་དབང་བསྐུར་དང་བཀའ་འགྱུར་གྱི་ལུང་སོགས་གསོལ་བ་བཏབ་པས། ཕྲེང་བའི་ལྗགས་བཟླས་ཁ་གསོ་བའི་ཕྱིར་ཟླ་བ་གཅིག་མཚམས་བཅད་གནང༌། ཀ་བཞིའི་སྟེང་དུ་ཕྲེང་བའི་རས་བྲིས་རྣམས་གཏོར་མཆོད་དང་བཅས་ཏེ་བཤམས། ཉིན་རེ་བཞིན་དཀྱིལ་འཁོར་རེ་རེའི་ལྗགས་བཟླས་དང་དེ་ཉིད་ཀྱི་སྦྱིན་སྲེག་རེས་མོས་ཀྱིས་འཇམ་རྡོར་ལ་ཞི་བ། མི་བསྐྱོད་པར་རྒྱས་པ་སོགས་ཚར་རྒྱས་པ་རེ་གནང༌། ཞར་ལ་བདག་ལ་ལག་ལེན་སློབ་པའི་ཕྱིར་སྐུ་དྲུང་དུ་བཅར་སྡོད་བཅུག །དེ་ནུབ་སྦྱིན་སྲེག་གང་གནང་དེའི་ཕྱག་ལེན་རྣམས་ནངས་ཞོགས་སྤྱན་ལམ་དུ་ལད་མོ་ཞུས་ནས་འབེབས་ཤིང་བྱུང་བ་རྣམས་ཅང་མི་གསུང༌། མ་བྱུང་བ་རྣམས་ལ་ཚར་གཅོད་མཛད། དེ་ལྟར་ལྗགས་བཟླས་ཐེམས་ནས་གདན་ས་ཆེན་པོའི་བླ་གཡེལ་དུ་དཀྱིལ་འཁོར་ཐམས་ཅད་རྡུལ་ཚོན་འབའ་ཞིག་ལ་བསྒྲུབས་ཤིང༌། དེ་ཡང་བོད་རྒན་ལ་ལའི་མཁས་འདོད་དང༌། བཟེད་གཟོང་འདི་རུང་མཐུས་དང༌། འཐད་ལེགས་ཁ་སྐོང་སོགས་ལ་མིང་བཏགས་པའི་བསྲེ་བསླད་སྤུ་ཙམ་ཡང་མེད་པར། སློབ་དཔོན་ཆེན་པོ་འཇིགས་མེད་འབྱུང་གནས་སྦས་པའི་ཞབས་ལ་རྡོ་རྗེ་རྣལ་འབྱོར་མས་དངོས་སུ་སྩལ་བའི་བཞེད་པ་ཇི་ལྟ་བར།

གསང་འདུས་འཇམ་རྡོར་ནས་དུས་ཀྱི་འཁོར་ལོའི་བར་རྩ་བའི་དཀྱིལ་འཁོར་ཉེར་བརྒྱད་པོ་བླ་མེད་ཁོ་ནའི་ལུགས་སུ། སྒར་གཞུང་ཡང་ཟུར་ཅོག་གྲྭ་ཉིན་བྱེད་གླིང༌། མཐིལ་པའི་འཕེལ་རྒྱས་གླིང་པ་དང༌། མཛེས་རྒྱན་གླིང་པ་སོགས་འདུས་པ་བགྲང་གིས་མི་ལང་བ་རྣམས་ལ། རྗེ་ཕྲིན་ལས་པ་ཕྱི་མའི་ལྗགས་བསྒྲིགས་སྒྲུབ་ཐབས་རྣལ་འབྱོར་རྫོགས་ཕྲེང་དང་དཀྱིལ་ཆོག་འཇིགས་མེད་དགོངས་རྒྱན་ལྟར་བཀའ་དྲིན་དུ་བསྩལ། དེའི་ཡང་ཉིན་རེ་བཞིན་སྦྱིན་སྲེག་གི་སྐབས་ལྟར་དབང་བསྐུར་བའི་ལག་ལེན་དང་དོགས་གནས་ཐམས་ཅད་གཅོད་པར་མཛད། དེ་གྲུབ་ནས་རྒྱལ་བའི་བཀའ་འགྱུར་རོ་འཚལ་གྱི་ལྗགས་ལུང་བཀླག་ལུང་རང་མིན་ཙམ་ཕལ་ཆེར་ཤོག་བུ་རེ་རེའི་ཐོག་མཐའ་བར་གསུམ་དང་གལ་འགག་ཆེ་བ་རྣམས་དང༌། བརྒྱད་སྟོང་ཕྲེང་བ་ཅན་རྣམས་བཀླག་ལུང་དུ་གནང་ཞིང་མཐར་པོད་དབང་སོགས་ཡིད་ཀྱི་རེ་བ་ཡོངས་སུ་ཚིམ་པར་གནང༌། བཀའ་འགྱུར་གྱི་ལྗགས་ལུང་ཐོག་མའི་སྐབས་ཆོས་ཉན་གཟིམས་ཆུང་ཁྲ་མོར་མི་ཤོང་བ་ཙམ་བྱུང་ཡང༌། མཇུག་ཏུ་བདག་ཅག་ལྔ་དྲུག་ལས་མ་བྱུང་བ་ནི་བླ་མས་ཆོས་འཆད་པ་ནུས་ཀྱང་སློབ་མས་རྣ་བ་ཉན་ནས་ཁ་རོག་པར་སྡོད་མི་ནུས་པ་དེང་སང་གི་སློབ་མའི་ཐུགས་གཤིས་དཀྱུས་གཅིག་པར་གདའ། དེ་ཚེ་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་གྱི་ཁྲིད་ཀྱང་གསུངས་པས། གདན་ས་ཆེན་པོར་ཟླ་བ་རིལ་པོ་ལྔ་གདན་ཕབ་པའི་རིང་ལ་དབང་ལུང་སློབ་སྦྱང་སོགས་ཉིན་མོ་སྐད་ཅིག་ཀྱང་བཏང་སྙོམས་སུ་སྡོད་པའི་གོ་སྐབས་མེད་པར་བྱས། ཡ་མཚན་དུ་མ་དང་ལྡན་པའི་འཕན་ཞལ་ཆེན་མོ་སྐུའི་ལྷུ་སོ་སོར་མཆོད་ཁང་ཆེན་མོའི་ལྷོ་ལྡེབས་སུ་ལན་གཅིག་བཤམས། སླར་གདན་སའི་ཤར་ངོས་གྲོ་འཇོའི་སྤང་ལྡེབས་སུ་ལྷུ་བསྒྲིགས་ནས་ལན་གཅིག་བཤམས་པའི་ཚེ། རོང་ཆ་དཀར་སོགས་རྒྱང་རིང་ནས་མཐོང་བ་ཀུན་གྱིས་ད་ནངས་གྲོ་འཇོའི་སྤང་ལ་མེ་ཤོར་འདུག་ཟེར་བ་སོགས་བྱུང་ངོ༌། །རྒྱལ་བ་གར་གྱི་དབང་པོའི་བཀའ་དྲིན་ལས། །བླ་མེད་ཆོས་ཀྱི་བདུད་རྩི་ངོམས་བཏུངས་པས། །གདམས་ཆུང་མན་ངག་ཆང་སྐྱུར་འབྱང་མ་དགོས། །རྒྱལ་བའི་གསུང་རབ་དྲི་བྲལ་ལུང་མནོས་པས། །བསྟན་བཅོས་རང་བཟོའི་ལུང་རྒྱུན་སྙེགས་མ་དགོས། །ལྷན་ཅིག་སྐྱེས་སྦྱོར་ཉམས་ཁྲིད་བསྐྱངས་པའི་མཐུས། །ཁ་བཤད་ཚིག་ལ་ལྟ་སྒོམ་རེ་མ་དགོས། །མཁས་པའི་དྲུང་དུ་མཁས་པར་སྦྱངས་པའི་མཐུས། །རང་བཟོའི་མཁས་རློམ་རྐང་འདྲེན་བྱེད་མ་དགོས། །ཧ་ཧ།

དེ་ནས་སྐར་མ་རི་ཥི་ཤར་བའི་ཆབ་ཁྲུས་ལ་ཐག་མ་ལྕང་གསེབ་ཏུ་ཕེབས་པའི་ཞབས་ཕྱིར་ཡང་ཕྱིན། དེ་དག་གི་གསེང་སྲུབས་ནམ་བྱུང་ཕྱག་མཛོད་དཀོན་མཆོག་གིས་ཡི་གེ་འབྲུ་ཚ། ཆོས་རྗེ་གླིང་པས་སྣེའུ་གདོང་འབྲུ་པར་ཀྱང་བསླབས། དེ་ནས་རྗེ་ཞྭ་དམར་བ་སོག་པོ་ཆོས་ཁུར་གྱིས་ཟུལ་ཕུ་དགོན་པར་སྤྱན་དྲངས་པའི་སར་ཕེབས། བདག་དེ་བར་དུ་བསམ་ཡས་ས་ཕུག་ཏུ་སྔར་བསླབས་པ་རྣམས་བསྐྱར་སྦྱངས་དང་སྦྲགས་མཚམས་མལ་དུ་སྡོད་ཅིག་པའི་བཀའ་ཕེབས་པ་ལྟར་ས་སྦུག་སྒྲུབ་སྡེར་མཚམས་བཅད་ནས་བསྡད་པའི་སྐབས། ཟན་གཡང་མཐིལ་དུ་ཆོས་སྐྱོང་ཆེན་པོས་ཤོག་གསུངས་པར་ཕྱིན་པས་འབྲི་གུང་དགེ་བཤེས་ཁྱོད་ཞྭ་དམར་དགེ་བཤེས་ཀྱི་རྩར་རེ་ཞིག་བསྡད་ནས་ཤེས་བྱ་བསླབས་ན་བསམ་པ་ཡིན་ཡང་རང་ཡུལ་དུ་གོང་ཡལ་དོགས་འདུག་པས་ཅིས་ཀྱང་སྤྲེའུ་ལོར་རང་ཡུལ་དུ་སླེབ་པར་སོང་ཞིག་ཅེས་ནན་ཏན་དང་གཞན་ཡང་ཞལ་ཏ་སློབ་སྟོན་མང་དུ་གནང་བྱུང༌། དེ་ནས་ཟླ་བ་གཅིག་ཙམ་སོང་ནས་རྗེ་ཞྭ་དམར་བ་གཞིས་ཀ་གོང་རི་དཀར་པོར་ཕྱག་ཕེབས་འཕྲལ་བདག་ཀྱང་ཤོག་གསུངས་འབོད་མི་གནང་བྱུང་བ་ལྟར་ཕྱིན། ལམ་བར་དྲང་སྲོང་སྲིན་པོ་རིའི་འཁོར་ལོ་སྡོམ་པ་བྱིན་རླབས་ཅན་མཇལ་བའི་སྨན་སྐུ་མ་ཡིན་པར་སྡོམ་པ་དངོས་ཀྱི་གསུང་རྔམ་ཞིང་སྙན་པའི་གདངས་ཀྱིས་ཨོཾ་ཤྲཱི་ཧེ་རུ་ཀ་ས་པ་རི་ཝཱ་ར་ཨ་ཀརྵ་ཡ་ཨཱ་ཝེ་ཤ་ཀཱ་ཡ་ཝཱཀ་ཙིཏྟ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ་ཞེས་གསུངས། དེ་ནས་གོང་དཀར་དུ་སྐུ་ཞབས་སུ་འབྱོར་ཞིང་ཟླ་གཅིག་ཙམ་བསྡད་ནས་དབང་ལུང་འཕྲོ་མ་རྣམས་རྫོགས་པར་ཞུས། དེ་དག་གི་རིང་ཐམས་ཅད་དུ་ནངས་ནུབ་ཀྱི་གཟིམས་མལ་འཆོས་པ་སོགས་བྱས། རྗེ་ཉིད་ཀྱིས་སྐུ་རྩེད་ལྟ་བུར་ཁྱོད་ཆོས་ཕྱོགས་ནས་ངའི་སློབ་མ་ཡིན། འཇིག་རྟེན་ནས་ནུ་བོ་ཡིན་པས། ཟླ་བོ་མ་འདུས་དགུ་འདུས་རྣམས་ཀྱིས་ངའི་རོགས་བྱེད་པ་དང་མི་འདྲ་ཁྱོད་ཀྱིས་གྱིས་ཞེས་གསུངས་པ་ལ། བདག་གི་བསམ་པར་བཀའ་ལུང་འདི་འདྲ་ཆེས་མཆོག་ཏུ་བཀའ་དྲིན་བསྐྱངས་པར་འདུག་གི།

རྒྱུ་མཚན་ཇི་སྐད་དུ། གང་ཕྱིར་རྡོ་རྗེ་སློབ་དཔོན་མཆོག །དེ་ཉིད་མཉེས་པར་བྱས་པ་ན། །ལྷ་ཡི་རྒྱལ་པོའི་དངོས་གྲུབ་ཀྱང༌། །བློ་ཆེན་དེས་ནི་དཀའ་བ་མིན། །ཞེས་དང༌། འབྲོམ་སྟོན་གྱིས་ཇོ་བོ་ལ། ཁོ་བོ་ཁམས་སུ་བསྡད་པའི་ཚེ་ཆོས་བྱས་པ་རྣམས་ལམ་དུ་སོང་ངམ་ཞུས་པས་ཇོ་བོས། སེ་བཙུན་གྱི་རྟ་འཚོ་བ་དང་རང་འཐག་འཐག་པ་ཚུན་བྱས་པ་རྣམས་ལམ་དུ་སོང་གཞན་ཡེ་མ་སོང་གསུང་བ་ཡིད་ལ་བརྣགས་པས་ཇི་ལྟར་གསུངས་པའི་ལས་ཀ་རྣམས་ཇི་ལྟར་དགྱེས་དགྱེས་བཞིན་དུ་བྱས། གོང་དཀར་དུ་སླེབས་ནས་སླར་རྣལ་འབྱོར་རྫོགས་ཕྲེང་འཇིགས་མེད་དགོངས་རྒྱན་སོགས་ཀྱི་བཀླག་ལུང་ཆོས་དབང་ཕྲན་བུ་ཞུ་དགོས་པ་རྣམས་ཞུས། ཆོས་སྐྱོང་གི་གསུང་རིགས་རྣམས་ཞུས་ཤིང་རེ་ཞིག་རང་ཡུལ་དུ་ཆས་པའི་དགོངས་པ་ཞུས་པར། རེ་ཞིག་འདི་མུས་སུ་བསྡད་ན་བསམས་ཀྱང་ཆོས་སྐྱོང་གི་ཟེར་རིགས་ཀྱིས་ཕྱིན་པ་ཡང་འགབ་ཅེས་དགོངས་པ་ཁྲོལ་ཞིང༌། ཡོང་ཁར་ངེད་རང་སྐུ་མཆེད་སྡེ་གོག་གི་འཛིན་སྐྱོང་ལས་རྒྱལ་ཁམས་ཕྱོགས་མེད་འདི་ཀ་སྡིག་མི་གསོག་ཅིང་བསྟན་འགྲོར་སྨན་པ་ཡོང་ཚུལ་སོགས་བསླབ་བྱ་མཐར་ཕྱིན་པ་དང་ལུགས་ཟུང་གི་གནང་སྐྱོང་ཚད་མེད་པ་དང་བཅས་སྒར་ཆེན་གྱི་ཐབ་སྐྱོང་གིས་རྒྱང་ཙམ་བསྐྱལ། དེ་ནས་ཆས་ཏེ་ཆོས་འཁོར་ལྷ་སར་སླེབས། གནས་ཞག་དལ་བ་ཞིག་བྱེད་རྩིས་ཡིན་ཡང༌། གཙང་སྐུ་ཡར་རྒྱབ་པ་སོགས་སྡེ་ཚོགས་དང་རང་རེའི་ཞབས་དྲུང་ནཱ་རོ་པ་ཡང་ཕེབས་འདུག་པ་མཇལ་བས། འདིར་ནད་མུག་དང་མི་ཚོགས་ཆེ་འདུག་པས་ཡུན་རིང་བསྡད་པ་མི་འགབ་ཚུལ་ཕེབས་བྱུང་བས་ཇོ་ཤཱཀ་སོགས་ཤུར་ཙམ་མཇལ། འོད་ཟེར་འཕྲོས་པའི་ལྷ་རྣམས་འོད་ཟེར་འཕྲོ་བ་སོགས་ཉམས་སྣང་འགའ་ཞིག་བྱུང༌། དེ་ནས་བཏེག་ཡེར་པར་སླེབས་ནས་ཕྱི་ནངས་གནས་མཇལ་རྣམས་བྱས་ཚེ་རྒྱལ་པོ་ཟས་གཙང་གི་སྐུ་ལ་བྱིན་རླབས་ཞུས་པའི་ཚེ་མགུལ་གྱི་ནོར་བུའི་དོ་ཤལ་ཁྲོད་ནས། ནོར་བུ་གཅིག་བྲུལ་ནས་བདག་གི་སྒལ་སྟེང་དུ་བབ་བྱུང་བ་རྟེན་འབྲེལ་ཡོང་བསམ་ཚགས་བྱས།

ལྷ་རི་སྙིང་པོ་མཇལ་ཚེ་སྔོན་ཇོ་བོ་རིན་པོ་ཆེའི་སྤྱན་སྔར་ཁུ་རྔོག་འབྲོམ་སོགས་གདན་འཛོམས་པའི་ཚེ། རྩ་ཤེར་ལས། བདག་ལས་མ་ཡིན་གཞན་ལས་མིན། །གཉིས་ལས་མ་ཡིན་རྒྱུ་མེད་མིན། །དངོས་པོ་གང་དང་གང་ལ་ཡང༌༑ ༑སྐྱེ་བ་ནམ་ཡང་ཡོད་མ་ཡིན། །ཞེས་པ་ལས་འཕྲོས་པའི་གསུང་གླེང་མང་པོ་བྱུང་བ་དྲན། དཔོན་ས་སྟག་ལུང་མས་བསྙེན་བཀུར་གྱ་ནོམ་པ་མཛད། ཕན་ཡུལ་རྒྱལ་ཆེན་རྩེར་འབྱོར། སྒོ་མོའི་གནས་སོགས་མཇལ་ཚོགས་བདག་བི་ནཱ་ཡ་ཀས་བསུ་བའི་སྣང་བ་བྱུང༌། འཕན་ཡུལ་བརྒྱུད་ཁྲ་ཕུ་དང་རི་ཆོས་ཀྱི་མགོན་པོ་རྫ་སྐུ་སོགས་མཇལ་བས། མགོན་པོའི་རྫ་སྐུ་ལ་ཞལ་བཞི་པ་དངོས་སུ་བཞུགས་པའི་མཚན་མ་མཐོང༌། སྡིངས་སུ་ཕྱིན་ཞབས་ཏོག་བཟང་བར་བྱུང༌། སླར་ན་བོ་ལ་དང་ཁ་གསུམ་ལ་རྒྱུད་སྒོམ་ཤོངས་སུ་ཞག་སྡོད་བྱས། ཕྱི་ནངས་རིམ་པས་སྤྱིལ་བུ་སོགས་མཇལ། ར་འཛབ་མཇལ་བའི་ཚེ་སྔོན་ཆད་རྒྱ་གར་དུ་རང་ཉིད་ཀྱིས་བཞེངས་པའི་འཕགས་པ་བཅུ་གཅིག་ཞལ་ངོས་བཟུང་གཞན་ཡང་དགེ་གོང་གི་ཇོ་བོ་དར་འཛིན་མ་དང༌། བརྒྱད་ར་མི་གཡོ་བ་སོགས་ཀྱང་དེ་སྐབས་ཆུ་ཆུང་བ་དང་འགྲིགས་པས་མཇལ་ནས་རིམ་གྱིས་རྩེ་བ་སོགས་རྒྱུད། རྫོང་གསར་དུ་སླེབས་ནས་ཟླ་བོ་བཅུ་ལྷག་ཙམ་མ་གཏོགས་གཞན་རྣམས་གྲྭ་ཚང་སོགས་གང་བདེར་བཞག །དེ་ནས་མི་རིང་བར་ཆོས་སྐྱོང་གིས་ཟེར་བ་ལྟར་ཡུམ་སྐུ་ཟོ་ངན་ཞིང་སྐུ་ན་སྨིན་པའི་སྟབས་ཀྱིས་སྐུ་རླུང་ལ་བརྟེན་པའི་མཉེལ་གཞི་བྱུང་བར་དབང་འབུལ་བ་དང་སྙུང་གཡོག་སྐུ་བྱུག་སོགས་གང་བྱས་ཀྱང་མ་ཕན་པར་ས་སྤྲེལ་ཟླ་བ་ལྔ་པའི་ཉེར་དྲུག་ལ་སྐུ་གཤེགས། རྒྱང་ཙམ་གསངས་ནས་སླར་གསང་བརྟོལ་དང་དགོངས་རྫོགས་རྣམས་རྗེ་ནཱ་རོ་པས་འགན་བཞེས་ཀྱིས་ལེགས་པར་གྲུབ། ཡང་རི་སྒར་པ་བླ་མ་སྡིང་པ་དང་བཅས་བྱོན་པ་བླ་མ་ལམ་དུ་འདས་ཤིང་སྒར་པ་ཡང་འབྱོར་མཚམས་གྲྭ་བརྗེ་ལེན་ཐོག་རྡོ་རྗེ་འཆང་མཁན་ཆེན་པས་ཚོགས་སུ་བླ་མ་ནོར་བུ་རྒྱ་མཚོའི་དབང་ལུང་སྩལ་བ་བདག་གིས་ཀྱང་མནོས་ཤིང་བརྗེ་ལེན་མགྱོགས་པར་མཛད།

ཡང་རི་སྒར་གྱི་མགོ་འདྲེན་དུ་ཞབས་དྲུང་སྤྲོ་ལུང་གི་བདེ་བར་གཤེགས་པ་དེ་ཉིད་ཀྱིས་ཐུགས་ཁུར་བཞེས་ཏེ་མི་རིང་བར་ཀླུང་ཤོད་རྒྱུད་མདོ་ཁམས་སུ་བཏེག །དེ་ནས་སྐབས་ཤིག་བླ་མ་རིན་པོ་ཆེ་སངས་རྒྱས་རིན་ཆེན་རྫོང་གསར་དུ་སྤྱན་དྲངས། ཚེ་བདག་ལྕགས་སྡིག་གནུབས་ལུགས་ཀྱི་ལྕགས་སྡིག་ཁམས་ལྔའི་འོད་མདངས་ལས་བྱུང་བ་དབང་ཆོག་མུ་ཏིག་ཕྲེང་བ་ཞུས་ཤིང༌། དེ་འཕྲལ་གནུབས་ལུགས་ལྕགས་སྡིག་ལ་ཕྱི་སྐོར་ལྕགས་འདྲ། ནང་སྐོར་ཐོག་འདྲ། གསང་བ་གནམ་ཐོག་མེའི་སྐོར་རྣམས་ཀྱི་བཀླག་ལུང་ཡོངས་སུ་རྫོགས་པ་དང༌། གཞན་ཡང་དབང་ཆོས་མང་དུ་ཞུས་པ་ཐོབ་ཡིག་ཏུ་གསལ། དེ་རྗེས་རྗེ་ནཱ་རོ་པའི་དྲུང་དུ་གཤིན་རྗེ་ཡང་ཟློག་མེའི་སྤུ་གྲིའི་དབང་ལུང་ཡོངས་རྫོགས་མན་ངག་ལག་ལེན་དང་བཅས་པ་ཞུས་ཤིང༌། མི་རིང་བར་ཟུར་འཕྱོང་ཤར་དུ་བདག་ཅག་བཅུ་དྲུག་གིས་སྒྲུབ་པ་ཚེས་གཅིག་ནས་བརྩམས་ཏེ་ཉེར་དགུའི་བར་རྒྱལ་དབང་རཏྣ་ཡབ་སྲས་ཀྱི་ཕྱག་བཞེས་ཇི་ལྟ་བ་བགྱིས་པའི་ཚེ། གཤིན་རྗེ་ཚེ་བདག་ཞལ་མཇལ་ཐེངས་ལྔ་ཙམ་དང༌། གཞན་ཡང་ལྷ་གྲུབ་པ་དང་ལས་སྦྱོར་ཚད་དུ་ཕྱིན་པའི་ལྟས་དང༌། ལྷ་འདྲེའི་ཆོ་འཕྲུལ་སོགས་བསམ་གྱིས་མི་ཁྱབ་པ་བྱུང་ཞིང༌། ཉེར་དགུ་དང་གནམ་སྟོང་ལ་ལས་མཇུག་སྲེག་འཕང་མནན་པ་ལ་སོགས་པ་ཐམས་ཅད་ཚང་བར་བགྱིས། སྒྲུབ་པ་འདིའི་དབུ་ཞབས་ཀུན་ཏུ་རྗེ་ནཱ་རོ་པའི་ཞལ་བཀོད་ཀྱིས་ཁྱབ་པར་གནང་བས་འདི་སྐོར་གྱི་ལག་ལེན་རབ་ཏུ་བྱང་ཞིང་གཞན་དྲིང་སྤུ་ཙམ་འཇོག་མི་དགོས་པ་དུས་དེ་ཉིད་ནས་བྱུང༌། ཡང་སྐབས་ཤིག་རྫོང་གི་ཟུར་འཕྱོང་ཤར་དུ་བཀའ་སྲུང་གསུམ་གྱི་ལས་སྦྱོར་གྱི་སྒྲུབ་པ་ཞིག་བདག་ཅག་དགུས་ཚེས་གཅིག་ནས་གནམ་སྟོང་གི་བར་དུ་བགྱིས་པའི་གཏོར་མ་གསུམ་སོ་སོར་ཞལ་རྔམ་འདོན་པའི་ཕྱག་ལེན་ཡོད་པ་ལྟར་བགྱིས་པའི་ཚེ། བཀའ་སྲུང་གི་རྟགས་མཚན་ཞལ་སྟོན་དངོས་ཉམས་རྨི་ལམ་དུ་ཡང་ཡང་བྱུང་ལ། སྒྲུབ་རོགས་ཐམས་ཅད་མཐོང་བར་མ་མོའི་གཏོར་ཞལ་ནས་རཀྟའི་རྒྱུན་འཛག་པ་དང༌།

དྲང་སྲོང་གི་གཏོར་མར་མེ་སྟག་དང་དུ་བ་འཕྲོ་ཞིང་སྦྲང་བུ་བབ་པ་ཐམས་ཅད་སྐད་ཅིག་ལ་འཆི་བ་དང་དམ་ཅན་པའི་གཏོར་མའི་ཚེམས་མཆེ་བ་རྣམས་གཏོར་མ་འཆོས་པའི་དུས་ལས་སོར་དོ་རེ་ཙམ་གྱིས་རིང་དུ་སོང་བ་དང༌། སྒྲུབ་ཁང་དུ་མེ་དང་དུ་བ་འཁྲིགས་པ་སོགས་དང༌། སྡེ་བརྒྱད་ཀྱི་ཆོ་འཕྲུལ་སྡིག་ཆོམ་གཟུགས་མེད་པའི་སྐད་འབྱིན་པ་སོགས་ཡ་ང་བའི་རྣམ་པ་མང་དུ་བྱུང་ཞིང༌། ལྷག་པར་འབོད་རྦད་བསད་མནན་གྱི་རྟགས་རྣམས་བརྟན་པོ་མཐོང་བས་དགུ་སྟོང་ལ་ལས་ཀྱི་མཐའ་སྡུད་སྲེག་འཕང་མནན་པའི་སྦྱོར་བ་རྫོགས་པར་བྱས་པའི་ཚེ། ཚེས་གཅིག་ནས་གཞན་སུ་ལ་ཡང་མེད་པར་བདག་ཅག་སྒྲུབ་པ་པོ་རྣམས་ལ་དལ་ཡམས་བབས་ལྗི་བ་རང་མིན་པ་ཞིག་བྱུང་བ་རྡོ་རྗེ་འཆང་མཁན་ཆེན་པར་ཞུས་པས། བཀའ་སྲུང་སྒྲུབ་ཡུན་ཅུང་ཟད་རིང་བ་ཐལ་བའི་རྣམ་པ་ཡིན་འདུག་ཀྱང༌། ལྷ་རྟགས་ཡིན་པས་ཉེར་འཚེ་ཆེ་བ་མི་ཡོང་གང་ལྟར་བདག་གིས་ཐབས་བྱའོ་གསུངས། རྩ་གསུམ་ལས་བྱང་དང་བཀའ་སྲུང་ལ་མཆོད་གཏོར་ཚོགས་མཆོད་རྒྱས་པ་ཞིག་གནང་སོང་བས་བདག་ཚོ་ཕྱི་ནངས་ནས་ནད་གཞི་མེད་དུ་སངས་འདུག །ཡང་དུས་ཤིག་གི་ཚེ་བདག་གཅིག་པུས་རྫོང་གི་རབ་གསལ་དུ་གཟའ་དུག་གི་སྤུ་གྲིའི་སྒྲུབ་པ་ཡུན་རིང་བ་ཞིག་བྱེད་སྐབས་དངོས་ཉམས་སུ་དྲང་སྲོང་འཁོར་བཅས་འདུ་བ་དང༌། སྔགས་པ་ཕོད་ཞྭ་ནག་པོ་གྱོན་པ་གཟི་བརྗིད་ཅན་གྱིས་ཐུན་གཏོར་དངོས་སུ་ལེན་པ་སོགས་རྟགས་མཚན་མང་དུ་བྱུང་ཞིང་སྒྲུབ་མཇུག་ཀྱང་རྫོགས་པར་བྱས། ཡང་དུས་རེ་ཞིག་བདག་ཟླ་གྲོགས་བཞི་དང་བཅས་པས་དགོངས་པ་ཡང་ཟབ་ཀྱི་གཟའི་གསང་སྒྲུབ་དུག་གི་འཁོར་ལོ་ཉིན་ཞག་ཕྲུགས་གཅིག་རྫོང་གི་རབ་གསལ་དུ་བགྱིས་པའི་ཚེ། ནུབ་མོ་ཕྱི་འཁྱམས་སུ་རྒྱུ་འགྲུལ་བྱེད་པ་རྣམས་ཟླ་བོ་དང་སྡེབས་པ་མ་གཏོགས་གཅིག་པུར་འགྲོ་མི་ནུས་པའི་འཇིགས་རྔམ་དང༌། ཐམས་ཅད་ཀྱིས་ཚོར་བར་སྡིག་ཆོམས་དང་ཀུ་སྒྲ་དང་བསོ་སྒྲ་སྒྲོག་པ་དང༌། མེ་འོད་འཁྲུགས་པ་སོགས་བྱུང་འདུག

།སྒྲུབ་ཁང་དུ་མེ་གཡོ་བ་དང་དུ་བ་འཁྲིགས་པ་དང་གཞུང་དུ་བཤད་པའི་རྟགས་རྣམས་རྫོགས་པར་བྱུང་བས། ཉི་མ་ནུབ་ལ་བབ་དུས་ལས་སྦྱོར་རྫོགས་པར་བྱས། ཡང་རྗེ་ནཱ་རོ་པའི་དྲུང་དུ་བསྟན་སྲུང་ཨ་ཕྱིའི་སྐོར་གྱི་དབང་ལུང་རྣམས་རྫོགས་པར་ཞུས་འཕྲལ་དེ་ཉིད་ཀྱི་བསྙེན་སྒྲུབ་རྒྱལ་དབང་རཏྣས་མཛད་པའི་སྒྲུབ་ཐབས་སྙིང་པོ་གསལ་བ་ལྟར་བགྱིས་པའི་ཚེ། བདུན་ཕྲག་གསུམ་པའི་ཉི་ཤར་གྱི་ཐུན་ལ་སྐད་མེད་ཀྱང་སྣང་བ་བདེ་བ་ཞིག་བྱུང་བས་བསྟོད་པ་ཀ་མ་ལོ་འདབ་མར་གདངས་བྱས་པའི་ཚེ། རབ་གསལ་གྱི་ཕྱོང་ཁའི་བར་སྣང་དུ་བསྟན་སྲུང་མ་གཙོ་འཁོར་ལྔ་ཞབས་ཐང་མཛད་ནས་བསྟོད་པའི་གདངས་དང་བསྟུན་པའི་གར་འཆམ་ཡིད་འཕྲོག་པ་ཞིག་མཛད་བྱུང་བར། སྐུ་རྫི་བརྩོན་འགྲུས་ལངས་ནས་ཕྱག་གད་རྒྱག་འདུག་པ་ཕྱི་ལྟས་བྱས་ནས་ཅི་རེད་ནག་ཡུད་ཡུད་ཟེར་འདུག་པས་ཐུན་གྲུབ་ནས་བདག་གི་བསམ་པར། ནག་ཡུད་མ་རེད་དཀར་ཡུད་རེད། །དཀར་ཡུད་རྒན་མོའི་བཅོས་གོག་རེད། །སྐད་མེད་སྣང་བདེ་བསྟོད་དབྱངས་ལེན། །རྒན་མོ་དགའ་ནས་གར་འཆམ་བྱས། །ཟེར་བ་ཞིག་སམ་ཊར་ལག་དལ་དུ་བྲིས་ནས་བཞག །དེ་རྗེས་རྗེ་ནཱ་རོ་པས་གུ་རུ་ཆོས་དབང་གི་ཀླུ་བརྒྱད་ལྟོ་བའི་ཟབ་གཏེར་སྔགས་སྡེབས་སྙིང་གཟེར་ནག་པོ་གཞུང་འགྲེལ་གྱི་ལུང་དང༌། སྡེབས་དང་གཤེད་ཀྱི་འཁོར་ལོའི་ལག་ལེན་སོགས་དཔྱིས་ཕྱིན་པ་གནང་ཞིང་བྱང་ཆུབ་པར་བྱས། རྗེས་སུ་དྲག་སྔགས་འཁོར་ལོ་གསང་སྡེབས་ཀྱི་རྒྱུད་འགྲེལ་པ་དང་བཅས་པ་དང༌། གསང་སྔགས་སྔགས་ལྔ་འཁྲུལ་འཁོར་རྒྱ་སྡེབས་པའི་རྒྱུད་སོགས་ལ་རྟོག་པ་ཞིབ་ཏུ་བཅུག་པས་སྙིང་གཟེར་ལ་དགོས་ཤིང་དེར་མེད་པའི་ཟབ་གནད་མང་དུ་རྙེད་ཅིང་བློར་ཚུད། གཞན་ཡང་དྲག་པོ་རྒྱ་སྡེབས་སྙིང་གི་མེ་ལོང༌། དྲག་སྔགས་ཀྱི་ས་སྡེབས། ཐུགས་གསང་བ་རིན་པོ་ཆེ་དཔལ་གྱི་བེའུ། སྡེབས་ཀྱི་རྒྱུད་ཐོད་པ་ནག་པོ་སོགས་སྔགས་སྡེབས་ཀྱི་སྐོར་མང་རབས་ལའང་བྱང་བར་བགྱིས། སྐབས་ཤིག་བན་གྲོང་ཤོད་པའི་སྤོ་བོ་རྣམ་སྲས་ལས་ནག་རྩིས་ཀྱི་སྐོར་རྣམས་བྱང་བར་བྱས་ཤིང༌།

དེར་མ་འཐུས་པ་རྣམས་ལས་རུ་མཁན་ཆེན་པའི་དབོན་པོར་ཁྱུང་ནག་སྒང་དྲིལ་དང༌། རྒྱ་རྡོལ་གྱི་རིགས་མི་འདྲ་བ་དྲུག་བདུན་ཙམ་སོགས་རྒྱ་ཆེ་ཞིང་ལག་ལེན་གནད་དྲིལ་དུ་བསླབས་ཤིང༌། རྩ་རྒྱུད་རིན་པོ་ཆེ་ཀུན་འདུས། ཟངས་ཁྱམས་ཁྱི་མོ་འགྲོས། སྟོན་ཆུང་ཨ་བོའི་ཟངས་ཁྱམས། གཤིན་བཤད་ཞིབ་མོ་བརྒྱ་ཡི་དར་ཚགས། ཐེམས་ཡིག་བེའུ་བརྒྱད་ཅུ་པ། ཟངས་ཁྱམས་འཕར་བ་གོང་རྒྱུག །དྲང་སྲོང་དགོ་བ་སྤུ་ཅན་དང་སྤུ་གྲི་གཡུལ་རྒྱལ་སྐོར། གྱིམ་ཤང་ཞགས་པ་ནག་པོ། གྱིམ་ཤང་གའུ་མགོ་ནག །གཤིན་བབས་གསལ་བའི་མེ་ལོང༌། དམག་རྩིས་ཤེལ་མེ་རུ་དར་སོགས་ནག་རྩིས་ཀྱི་གཞུང་ལུགས་ཆེན་པོ་རྣམས་ཀྱང་བྱང་བར་བྱས་མོད། དེང་སང་གི་རྩིས་མཁན་གསོན་རྩིས་བྲེ་གང་རྡེལ་དྲུག །བག་རྩིས་ཁྲ་མོ་དགུ་སྐོར། གཤིན་རྩིས་རྡོ་དོན་བཅུ་གསུམ་པ་སོགས་ཙམ་བྱང་བས་ནག་རྩིས་ང་མཁས་ཟེར་བའི་རྦད་ཁམས་ནི་འུ་རང་གིས་མ་ཐོན་ཨང་ལགས། ཡང་སྐབས་ཤིག་རྗེ་ནཱ་རོ་པའི་དྲུང་དུ་ཁམས་གསུམ་འཁྲུག་བྱེད་ལས་ཀྱི་རླུང་དམར་ཆོས་རྒྱལ་དྲི་མེད་ལྷུན་པོ་ཞེས་སམ་མཚན་གཞན་ཨོ་རྒྱན་མཁའ་སྤྱོད་གླིང་པས་ཀོང་པོ་བུ་ཆུ་མཆོད་རྟེན་ནས་སྤྱན་དྲངས་པའི་ལུང་ཡོངས་སུ་རྫོགས་པ་དང༌། དེ་དག་གི་ལག་ལེན་རྒྱལ་དབང་རཏྣའི་ཕྱག་བཞེས་ཇི་ལྟ་བའི་བཀའ་དྲིན་སྩལ་ཏེ། མི་འགྱང་བར་གཞན་ཕྱོགས་འགའ་ཞིག་ལག་སྦྲེལ་གྱིས་རང་སྲིད་ལ་འཚེ་བའི་སྐད་ཆ་བྱུང་བར་རྗེ་ནཱ་རོ་པས་ཇི་ལྟར་འགབ་གསུངས་པར་རླུང་དམར་ཞིག་བརྩམ་ན་ཞུས་པས༑ དེ་རང་བགྱིས་གསུང་བ་ལྟར་རླུང་དམར་གྱི་འཁོར་ལོ་ཆེན་མོ་བརྩམས་ཏེ་རྩེ་བའི་མདུན་པ་ཚང་དུ་བདག་གྲོགས་གསུམ་དང་བཅས་ཞག་ཤས་སྒྲུབ་པའི་ཚེ། འགག་ཏུ་སྡོད་མི་རྣམས་ཀྱི་ཉམས་དང་རྨི་ལམ་དུ་མི་སྔོན་པོ་ལག་ཏུ་བ་དན་ཐོགས་པ་ཤ་བ་ལ་ཞོན་པ་དང༌། མི་ལུས་བྱ་མཆུ་ཅན་མང་པོ་དང༌། མིའི་ལུས་ལ་མགོ་བརྙན་སྣ་ཚོགས་ཡོད་པ་དང༌། གླ་བ་ལ་སྤྲེའུ་ཞོན་པ་དང༌༑ འུག་པ་ལ་བྱ་རོག་ཞོན་པ་སོགས་ཇི་སྙེད་པ་སྒྲུབ་ཁང་དུ་འདུ་ཚོགས་བྱེད་པ་བྱུང་འདུག

།ནང་དུ་ཡང་ནང་རྟགས་རྫོགས་པར་མཐོང་བས་རྫོང་གསར་གྱི་སྨད་ཆུ་མཁར་ལྕོག་གི་སྟེང་དུ་བསྐོར་བས་ཟླ་བ་བདུན་བརྒྱད་ནས་ཕྱི་རྟགས་ཀྱང་ལེགས་པར་བྱུང་སོང༌། ཡང་སྐབས་ཤིག་རྗེ་ནཱ་རོ་པས་མགོན་པོ་ཕྱག་བཞི་པའི་དམག་ཟློག་དགྲ་ཆོས་རྒྱས་པ་དཔལ་རྒ་ལོའི་ཕྱག་ལེན་དཔྱིས་ཕྱིན་པ་རྒྱལ་དབང་རཏྣས་མདོ་ཁམས་སུ་གསན་པ་མགོན་པོ་ཁམས་བྱོན་དུ་གྲགས་པའི་ཁྲོད་དུ་བཞུགས་པ་དེ་ཉིད་ཕྱག་ལེན་དུ་སྩལ་ཅིང༌། གཏོར་ཆེན་ལ་ཁྲོ་ཞལ་དབྱུང་བ་སོགས་མན་ངག་གཅེས་དགུ་དུ་མས་བརྒྱན་པ་ཞིག་གནང་བའི་ཕྱག་གཡོག་བདག་ཅག་མང་པོས་ཞུས་ནས་གཏོར་མ་འཕངས་པའི་ནུབ་བདག་གི་རྨི་ལམ་དུ། འབྲི་གུང་ལུང་པ་ཐམས་ཅད་བྱ་རོག་རི་དེའུ་ཙམ་པ་ཁ་དང་གཤོག་རྩེ་ནས་མེ་འོད་འཕྲོ་བ་བགྲང་ལས་འདས་པ་ཕྱོགས་རྣམས་སུ་རྒྱུ་བ་རྨིས་པ་ནི་ཕུལ་དུ་བྱུང་བའི་མཚན་མར་འདུག །གཞན་ཡང་གནས་སྐབས་དེ་རྣམས་སུ་རང་སྲིད་ཉམས་དམའ་ཞིང་སོག་པོ་ཁ་དན་སོགས་བོད་སོག་ཀུན་ཟ་རྒྱུ་འབྲི་གུང་པར་བྱེད་པ་ཞིག་ཡོད་པས་ཟླ་བ་ངོ་རེ་བཞིན་ཡང་འབྱེད་དཀྲུག་བསྐྲད་མནན་དྲག་པོ་མངོན་སྤྱོད་ཀྱི་ལས་སྦྱོར་ཁོ་ནར་རྒྱབ་འཚོལ་དགོས་པ་ཞིག་ཡོད་པས་དེ་དག་གནང་བ་ཐམས་ཅད་ཀྱི་ཕྱག་གཡོག་བདག་རང་གིས་སྒྲུབ་ཐུབ་པར་ཞུས། སྐབས་ཤིག་ཟུར་འཕྱོང་ནུབ་ཀྱི་གཟིམས་ཆུང་ཆུང་ངུ་དེར་རྗེ་ནཱ་རོ་པའི་ཕྱག་ཕྱི་ཆོས་སྒོ་བ་སྐུ་མདུན་ངག་དབང་གིས་མཛད་ནས། ལོཀ་ཏྲི་པཱ་ལའི་སྲུང་ཟློག་བསད་མནན་ཀྱི་སྒྲུབ་པ་འབྱུང་བཞིའི་ལས་སྦྱོར་སོགས་ཤིན་ཏུ་ཚང་རྒྱས་ཤིག་ཡུན་རིང་པོར་གནང་བའི་མཆོད་གཡོག་བདག་གིས་ཞུས་པས། ལོཀ་ཏྲིའི་ལག་ལེན་སྐོར་ཡང་མ་ཚང་བ་མེད་པ་ཞིབ་ཆ་ཐོན་པའི་བཀའ་དྲིན་ཚད་ལས་འདས་པ་བྱུང༌། དེ་ཚེ་སྐབས་ཤིག་མལ་གྲོ་གུང་དཀར་གྲྭ་ཚང་མཛད་རྒྱུ་མང་བའི་རྒྱུར་བརྟེན་ལྷ་ས་སོགས་སུ་དུས་འཁྲུག་སྔ་ཕྱིར་བྱུང་བའི་དུས་ཤིག །ཀོང་པོ་དཀར་སྲིད་ཀྱི་དམག་རྣམས་མལ་གྲོ་བརྒྱུད་པའི་སྣེ་ལེན་ལ་རྗེ་ནཱ་རོ་པ་ཆ་དཀར་དུ་ཕེབས་པའི་ཚེ།

རྡོ་རྗེ་འཆང་མཁན་ཆེན་པ་རྫོང་དུ་སྤྱན་དྲངས། ཀ་བརྒྱད་དུ་དཔོན་སློབ་ཕྱོགས་མཐུན་ཆོས་ཞུ་བ་ལྡ་དྲུག་དང་སྦྲགས་མཚམས་བཅད། ཤ་བ་རི་ནས་བརྒྱུད་པའི་རྩ་འདབ་སྙན་བརྒྱུད་ཉམས་ཁྲིད་དུ་ཞུས༑ དེ་དག་གི་རྒྱབ་རླུང་རླུང་འཚོའི་སྐབས་ཁ་ཟས་རགས་པ་བསྲུང་དགོས་པ་དང་སྦྲགས་གྲུབ་པའི་དབང་ཕྱུག་ཛ་ཧར་པིར་ནས་བརྒྱུད་པའི་རླུང་ཁྲིད་ཀྱང་བདུན་གཅིག་བཏང༌། སྙིགས་མ་འབྱོངས་ནས་རྒྱབ་ཐུར་དང༌། དེ་རྗེས་མདུན་ཐུར་རྡོ་རྗེ་ཆུ་འཐུང་གི་རིམ་པ་ཐབས་ལྡན་གཉིས་དང་བཅས་པའི་འཁྲུལ་འཁོར་ལག་ལེན་རྣམས་རྩ་བ་ཁོགས་ཤིང་ཟུར་ཐོན་པ་མན་ངག་ཁ་བཤད་དང་དཔེ་ཆར་མ་ལུས་པ་ལག་མཐིལ་དུ་ཟན་རྡོག་བྱིན་པ་ལྟར་དམ་པ་དེ་ཉིད་དངོས་ཀྱིས་རུས་ཆོད་པར་སྩལ་ཅིང༌། སྦྱང་བའི་གྲོགས་གསོལ་དཔོན་འགོམ་ཕུན་ཚོགས་ཀྱིས་མཛད། དེ་དག་གི་ཐུན་མཚམས་རྣམས་སུ་འབེབས་མཆིད་མང་པོ་ཐབས་མཁས་ཀྱིས་ཞུས་པར་རྗེ་མཁན་ཆེན་པ་ཉིད་དགེ་བའི་བཤེས་གཉེན་རམ་སྡིང་མ་བ་འབྱུང་གནས་རྡོ་རྗེར་སྐུ་སྐྱེ་བ་བཞེས་པ་དང༌། གཞན་མཉམ་མེད་ཆོས་ཀྱི་རྒྱལ་པོ་ཟ་ཧོར་རྒྱལ་པོར་སྐུ་འཁྲུངས་པའི་ཚེ་མདུན་ན་འདོན་དུ་སྐུ་འཁྲུངས་པ་སོགས་སྔོན་གནས་མང་པོ་དང༌། ལུས་འདི་བོར་ནས་མཉམ་མེད་པའི་དྲུང་དུ་འགྲོ་བ་མ་གཏོགས་སླར་སྐྱེ་བ་འཛིན་པ་སོགས་མི་བྱེད་ཐག་ཆོད་ཡིན་ཚུལ་བློའི་ཡུལ་ལས་འདས་པ་མང་དག་གསུངས་ཀྱང་བློ་ཆུང་རྣམས་ཧ་ལས་ཤི་དོགས་ནས་མ་བྲིས་པ་ཡིན། ཉམས་ཁྲིད་དེ་གྲོལ་ནས་ཀྱང་རྩ་རླུང་གི་རྫོགས་རིམ་སྐོར་འདི་བསྐྱེད་རྫོགས་གཞན་ལས་ལག་ལེན་དཀའ་ཞིང་ཁེ་ཉེན་ཆེ་བ་ཞིག་འདུག་པས། ལོ་ངོ་གསུམ་ཙམ་དུ་ཉིན་མོ་འཁྲུལ་འཁོར་དང་མཚན་མོ་དམིགས་པ་རླུང་ཐུན་མ་ཆག་པར་སྦྱངས་པས་ད་ལྟའི་བར་དུ་མི་བརྗེད་པ་འདི་བྱུང་བ་ཡིན། ད་ལྟའི་ལ་ལ་བ་དག་སྔར་བདག་གིས་ཁུ་མ་ཁུ་ཅིག་བསླབས། ཡེ་མ་ཡེ་ཅིག་སྦྱངས། གཅིག་ག་མ་གཅིག་ཉམས་སུ་བླངས་པ་ཡིན་ཏེ་དེང་སང་བརྗེད་ནས་ཐོན་པ་མི་འདུག་ཟེར་བ་ལ་བལྟས་ན།

ཉམས་ཆུང་བདག་འདྲ་བས་དེང་སང་བརྗེད་ངས་ལ་ཤོར་ན་བརྗེད་གསོས་ཀྱི་དོགས་གཅོད་སུ་ལ་བྱེད་ཨང༌། གཞན་ཡང་དམ་པ་དེ་ཉིད་ཀྱི་དྲུང་དུ་སྒྲུབ་ཐབས་རྒྱ་མཚོ་ཞེས་སམ་སྒྲུབ་ཐབས་ཀུན་ལས་བཏུས་པའི་དབང་ལུང་སོགས་མང་དུ་ཐོབ་པ་ནི་ཐོབ་ཡིག་ཏུ་གསལ། དེ་ནས་སྐབས་ཤིག་བླ་མ་རིན་པོ་ཆེ་སངས་རྒྱས་རིན་ཆེན་བན་གྲོང་རྫོང་དུ་སྐུ་གཤེགས་པའི་གདུང་མཇལ་ལ་ཕྱིན། བླ་མ་དེ་བདག་ལ་ཤིན་ཏུ་ཐུགས་བརྩེ་ཞིང་བཀའ་དྲིན་ཆེ་བ་ཞིག་ཡིན་པས་ཕ་ཤི་བའི་དྭ་ཕྲུག་ལྟར་མྱ་ངན་གྱི་ཁང་བུར་ཞུགས་ཀྱང་གསོལ་འདེབས་སྨོན་ལམ་ལས་གཞན་པའི་བྱ་ཐབས་མ་འཚལ། ཡོངས་འཛིན་སངས་རྒྱས་མཚན་ཅན་དེས། །རླུང་སེམས་དྭངས་མའི་ཡེ་ཤེས་ཀྱིས། །བཏང་བའི་ཟ་མ་ཏོག་དེའི་དྲུང༌། །ཕྱག་དང་སྨོན་ལམ་ཚིམ་པར་བཏབ། །དེ་བས་ན་རྗེ་ཞྭ་དམར་བའི་ཞབས་དྲུང་ནས་རང་ཡུལ་དུ་སླེབས་ནས་བཟུང་ཡང་རི་སྒར་གྱི་བླ་མ་མ་བྱས་པའི་བར་དུ་དམ་པའི་ཆོས་ཀྱི་བདུད་རྩིའི་བགོ་སྐལ་དང༌། ཕྲིན་ལས་རྣམ་པ་བཞིའི་ལག་ཁྲིད་ལ་སོགས་པའི་བཀའ་དྲིན་གྱི་ཕ་འབབ་ཆེས་ཆེ་བ་རྣམས་ནི་རྗེ་ནཱ་རོ་པ་དང་རྡོ་རྗེ་འཆང་མཁན་ཆེན་པ་དང་བླ་མ་རིན་པོ་ཆེ་སངས་རྒྱས་རིན་ཆེན་པ་དང་རྣམ་པ་གསུམ་ཡིན་ནོ། །བླ་མ་ཉུང་ཡང་གདམས་པ་མང༌། །འཁོས་ཁྱེར་ཆུང་ཡང་བློ་གྲོས་ལྡན། །འུད་གོག་མེད་ཀྱང་དོན་མང་རྟོགས། །ལང་ཚོ་ངན་ཡང་རིག་རྩལ་ཆེ། །དེ་ནས་སྤྲོ་ལུང་དུ་གསོལ་ཐབ་སྒྲིལ་ཞིང་བླ་མ་བ་ལོག་པ་སོགས་ལ་རྩ་འདབ་སྙན་བརྒྱུད་ཀྱི་ཁྲིད་དང་རྒྱབ་ཐུར་གྱི་ཐུར་མའི་ལག་ལེན་སོགས་རྒྱས་པར་བྱས། ཞབས་དྲུང་སྤྲོ་ལུང་གི་བདེ་གཤེགས་དེ་ཉིད་མདོ་ཁམས་ནས་ཡར་ཕེབས་པའི་སྙན་པ་བྱུང་བས་རྗེ་ནཱ་རོ་པ་མཚེའུ་ཁར་ཕེབས་པའི་ཞབས་ཕྱིར་བདག་གིས་ཀྱང་ཕྱིན། རྗེ་ནཱ་རོ་པས་དབུ་མཛད་མཐིལ་གྱི་མཁན་སློབ་ཆོས་གསུམ་དཔོན་རིགས་སོགས་རང་རེའི་ཆེ་དགུ་གྲངས་ལས་འདས་པའི་རྟ་བསུ་དང་སྦྲགས་ཡང་རི་སྒར་པ་དཔོན་སློབ་མཚེའུ་ཁའི་ཐང་དུ་སྒར་བཏབ།

རྗེ་འཇིག་རྟེན་གསུམ་གྱི་མགོན་པོ་ནས་གདུལ་བྱ་རིགས་ཅན་གསུམ་ལ་ཕྱོགས་དང་རིས་སུ་མ་ཆད་པའི་ཆོས་ཀྱི་འཁོར་ལོ་བསྐོར་བའི་སེང་གེའི་ཁྲི་ཆེན་པོར་རྗེ་ནཱ་རོ་པ་ཉིད་ཀྱི་ཞབས་ཟུང་བཀྲ་ཤིས་ཀྱི་འཁོར་ལོ་རྩིབས་སྟོང་བཀྲ་བ་ལྷ་མིའི་གཙུག་གི་ནོར་བུར་བཀུར་བ་དག་བཀོད་པའི་དྲུང་དུ། བདག་ཅག་འདུས་པ་རྒྱ་མཚོ་རྣམས་དང་སྐྱེ་བོའི་ཚོགས་གྲངས་ལས་འདས་པས་ཡོངས་སུ་བསྐོར་བའི་སྤྱན་སྔར༑ ཡང་རི་སྒར་པ་དཔོན་སློབ་ཀྱིས་ཟང་ཟིང་གི་དངོས་པོ་རྣམ་ཐོས་ཀྱི་བུ་ཡང་བག་འཁུམ་པར་བགྱིད་པ་ཕུལ། བདག་སོགས་རྣམས་ལ་ཡང་སོ་སོར་གང་འོས་མཁོས་སུ་ཕེབས་པའི་སྐྱེས་ཀྱིས་ཚིམ་པར་མཛད། མི་རིང་བར་དཔོན་སློབ་ཐམས་ཅད་ལྷན་ཅིག་ཕོ་བྲང་བཀྲ་ཤིས་ཚུགས་སུ་ཕེབས་སོ། །དེ་ནས་མི་རིང་བར་སྤྲོ་ལུང་གི་བདེ་བར་གཤེགས་པ་དེ་ཉིད་ཀྱིས་ཡང་རི་སྒར་གྱི་གདན་སར་འཇོག་པའི་ཐུགས་འདུན་གཏད་པའི་ཚེ། རྗེ་ནཱ་རོ་པས་རྡོ་རྗེ་འཆང་མཁན་ཆེན་པ་བརྒྱུད་དེ་བདག་ལ་ཡང་རི་སྒར་བླ་བྱེད་དགོས་ཚུལ་གསུངས་པས། བདག་འདྲ་བ་ལུགས་གཉིས་ཀྱི་ཐོས་མྱོང་གིས་དབེན་ཅིང་ལྷག་པར་ལུས་རྟེན་ཀྱང་དགེ་ཚུལ་ཡིན་པས་མི་འཐད་ཚུལ་ཞུས་ཀྱང་བཀའ་ནན་གསེར་གྱི་གཉའ་ཤིང་ལྟར་ལྗི་བའི་སྟེང༌། རྡོ་རྗེ་འཆང་མཁན་ཆེན་པས་ཀྱང་རྗེ་ནཱ་རོ་པའི་བཀའ་དང་དུ་བླང་བ་ཁོ་ན་འགབ་ཚུལ་གསུངས་པར། རྗེ་ནཱ་རོ་པཎ་ཆེན་དང་མར་མི་སོགས་ཀྱིས་བླ་མའི་བཀའ་བསྒྲུབ་པའི་སླད་དུ་ལུས་སྲོག་ཐེད་ལ་བོར་བ་དེ་འདྲ་བ་ལ་བསམ་ན། ངོས་ཅག་གིས་ཀྱང་དམ་པ་བཀའ་དྲིན་ཅན་དེ་གཉིས་ཀྱི་དགོངས་པ་ལ་འགལ་བ་ལས་ཤི་བར་ཡང་དགའ་བའི་གོ་ཆ་གྱོན་ཏེ་ཁས་ལེན་ཞུས། ཡན་ལག་ལྔའི་འབྲས་བུ་དགེ་བ་ལ་བབ་པའི་ཚེ་འདུས་པ་རྒྱ་མཚོའི་གྲལ་གཙོར་ཕྱིན། རྗེ་ནཱ་རོ་པས་བསྐོར་ཇའི་གནང་སྦྱིན། རྡོ་རྗེ་འཆང་མཁན་ཆེན་པས་དབུ་མཛད་འདུས་པ་རྒྱ་མཚོས་ཤིས་བརྗོད་ཀྱི་གླུ་དབྱངས་མེ་ཏོག་གི་ཆར་འབེབས་པ་སོགས་མཛད་པས་གཅིག་ཏུ་ཚུལ་དེ་ལྟ་བུ་ལ་སེམས་དགའ་བ།

གཉིས་སུ་རང་ཅག་ལ་ཐོས་མྱོང་མེད་པས་མ་བྱུང་གི་དོགས་པ། གསུམ་དུ་ཁམས་སོགས་ས་ཐག་རིང་པོ་བསྐོར་དགོས་པས་ངལ་དུབ་ཀྱི་བསམ་པ་སོགས་སྣ་ཚོགས་ཤར། དེ་ནས་རྗེ་ནཱ་རོ་པ་གསོལ་ཐབ་རྩེ་བར་བསྒྲིལ། ངེད་རྣམས་རྫོང་དུ་བསྡད་པའི་རིང་ཐབ་ཆེན་མ་བཞུགས་པས་ཤིང་རྒྱུགས་མེད་པ་ནས་མེ་ཤིང་ཆད་ཉག་བྱུང་བའི་ཚེ། གྱང་པའི་ལྷ་ཁ། དུམ་བུ་གླང་ཐང་གདོང༌། ལ་དུན་པའི་སེ་རི་སོགས་བྲེག་སོང་བར། དགེ་འདུན་པའི་མིང་གིས་མ་བྱིན་ལེན་ལ་འུར་རྒྱུག་བྱེད་པ་ཚུལ་དང་མཐུན་པ་མི་སེམས་པས་དེང་སང་ལྟར་གང་འདོད་རང་དུ་མ་བཞག་པར་སྡོམ་གཅོད་རེ་ཡང་བྱས། དེ་སྐབས་སྡེ་པ་གཞུང་ལ་ཕྱག་ནས་སོགས་གང་ཡང་ཁྲོལ་ཆེར་མེད་པ་ང་རང་རྒྱུས་ཡོད་པས་ཕོགས་དུས་མཆོད་སོགས་ལ་ཐུགས་སུན་གཏན་ནས་མ་ཞུས་པར། གད་ལྷ་འོར་དུ་མགོན་པོ་དང་གཤིན་རྗེའི་གཏོར་ཟློག་དང་སྦྱིན་སྲེག་སོགས་བྱས་པའི་ཡོན་ནས་ཁལ་བརྒྱ་ཕུལ་བ་དང༌༑ མཆད་འུ་འཕགས་ཡངས་ལ་སྦྱིན་བདག་བསྐུལ་བས་ཟླ་ཕོགས་གཅིག་བྱུང་བ་སོགས་ཕུལ་བས་གཞི་བསླངས། གཞན་ཡང་ཕྱུག་པོ་རྣམས་ལ་ཡོན་བདག་བསྐུལ་བས་རྒྱ་ཆེ་བ་མ་བྱུང་ཡང་ཟླ་བ་རེར་ནས་བྲེ་བཅུ་རེ་ཙམ་མ་ཆད་པ་བྱུང༌། དེ་སྐབས་ཡང་རི་སྒར་པར་ཆང་གི་ལོངས་སྤྱོད་བྱེད་སྲོལ་མེད་པས་མང་ཇ་བཞི་དང་འཇམ་དུས་གཉིས་མ་ཆད་པ་ཨེ་ཡོང་བལྟས། དེ་ནས་མི་རིང་བར་འཕན་ཡུལ་དུ་བཏེགས། མཁར་རྩེའི་རི་དམར་སྒུར་དུ་སྒར་བཏབ། རྗེ་ནཱ་རོ་པ་ཡང་མཁར་རྩེར་རྫོང་དུ་བཞུགས། ཁང་ཉེར་མཚམས་གྲྭ་བརྗེ་ལེན་དང༌༑ ལྷག་པར་རྗེ་ནཱ་རོ་པའི་ཐུགས་དམ་རྟའུ་སྒྲུབ་སྡེ་གསང་སྔགས་མཆོག་གྲུབ་གླིང་གི་མཚམས་གྲྭ་རྫོངས་པའི་ཐོག་མ་ཡིན་པས་གྲྭ་པ་ཁ་ཡོད་ལག་ཡོད་ལྔ་བཅུ་ལྷག་ཙམ་བཏང༌། དེ་ནས་མི་རིང་བར་མཁར་རྩེའི་བཀའ་བློན་པ་རྣམས་བློ་གྲོས་ཉེས་པས་དཔོན་ས་མཁར་རྩེ་མའི་ཕྱག་མཛོད་གུ་རུ་རྡོ་རྗེ་ཕ་བུ་གཉིས་རྐྱེན་ངན་པའི་ལམ་དུ་བཏང༌། རྒྱ་མཁར་འཆོར་བའི་རྒྱུ་རྐྱེན་ཐོག་མའི་དབུ་འདི་དུས་ཚུགས་པ་ཡིན།

ཁོ་པའི་ནང་ཚང་བྱིངས་དང་དངོས་པོ་བཟང་བ་རྣམས་སྒར་པར་སྐྱབས་བཅོལ། དེ་ལ་ལབ་བརྗོད་སྣ་ཚོགས་གཏོང་མཁན་འདུག་ཀྱང༌། སེམས་ཅན་སྡུག་བསྔལ་བའི་སྐྱབས་དཀོན་མཆོག་གསུམ་ལ་འཆོལ་བ་བབས་ཐོབ་ཡིན་བསམ། ཅི་བྱུང་ཡང་དེ་རྣམས་བློས་མ་བཏང་བར་སྐྱབས་གནས་ངེས་པར་བྱས། དེང་སང་གི་དགེ་འདུན་གྱིས་སེམས་ཅན་གཞན་ལ་སྐྱབས་བྱེད་པ་ལྟར་ཞོག་ཕལ་པས་བྱས་པ་ལས་ཀྱང་སྡུག་པོ་སྟེར་བར་དགེ་འདུན་ལ་ལ་ཕོ་རྒོད་པ་འདུག་གོ་ཨོཾ་མ་ཎི་པདྨེ་ཧཱུྂ་ཧྲཱིཿ དེ་ནས་བླ་མ་དང་མཁའ་འགྲོས་སྟོད་ལུང་ཁ་རག་མཇལ་བར་བསྐུལ་བས། ཁ་རག་ཏུ་ཕྱིན་ཏེ་དེ་ནུབ་ཁ་རག་ཏུ་བསྡད། དཔོན་ས་ཨ་རྡིལ་ཡུམ་སྲས་ཕེབས་པས་བསྙེན་བཀུར་གྱ་ནོམ་པ་བྱུང་ཞིང༌། དེ་ནུབ་བདེ་ཆེན་པའི་སྡེ་པ་གོ་ཤྲིའི་རིགས་ཀྱི་ཀརྨ་བསྟན་འཛིན་རྣམ་རྒྱལ་དང་ངེད་ཅག་ཞང་དཔོན་གནས་ཁང་གཅིག་ཏུ་གནས་པའི་ནུབ་རྨི་ལམ་དུ་སློབ་དཔོན་ཆེན་པོ་དྲང་སྲོང་དྲི་མེད་ཀྱི་ཆ་ལུགས་སུ་མཇལ་ནས། དགྱེས་བཞིན་དུ་བདག་ལ་གནས་ཀྱི་སྒོ་དབྱེ་བར་ལུང་བསྟན་པ་ལྟར་ཚེ་ཆུ་ཕུག་དང༌། ཚེ་ཆུ། ཚེ་དཔག་མེད་པའི་སྐུ་དང་གཤིན་རྗེ་ཚེ་བདག་གི་སྐུ་སོགས་གསར་དུ་སྒོ་ཕྱེ། གནས་དེའི་ཕུག་པ་རྣམས་སུ་ཡང་མཐོང་སྣང་དང་རྐང་ལག་གི་རྗེས་ལ་སོགས་པ་མང་དུ་བྱུང་བ་དང༌། གུ་རུའི་རྡོ་སྐུ་སོགས་ང་རང་གི་དབང་སྐལ་འགའ་ཞིག་ཀྱང་ལོངས་སྤྱད། འདིའི་ཞིབ་ཆ་ཁ་རག་བདེ་ཆེན་ཐར་པ་གླིང་གི་གནས་བསྟོད་དད་ལྡན་སྙིང་ལ་དགའ་སྟེར་ཀུ་མུ་ཏའི་ཕྲེང་བར་ཡོད་པ་ལྟར་ཡིན། འདིར་ཡི་གེས་ངལ་བས་བཟླས་ནས་མ་བྲིས། དེ་ནས་རྒྱལ་སྟོད་དུ་ཐོད་ལེ་མགོན་ཁང་མཇལ་བའི་ཚེ་མགོན་ཁང་དེ་ཧ་ཅང་གཟི་བརྗིད་ཆེ་བ་རང་མི་འདུག་ཅིང་སྐུ་བརྙན་དེ་ཡང་ཐལ་བ་སྐྱ་ཤུད་དེ་བ་ཞིག་འདུག་པས། འདི་བྱིན་རླབས་ཅན་ཞིག་རང་ཅི་འདྲ་ཡིན་ནམ་སྙམ་སླར་རང་གི་སྒར་ཁྲོད་དུ་སླེབ་མ་ཐག །སེར་བ་དང་འབྲུག་སྒྲ་སོགས་འཇིགས་པ་ཞིག་བྱུང་བས་མགོན་པོ་དེ་ལ་ཡེ་ཤེས་པ་བཞུགས་ངེས་སུ་ཡིད་ཆེས་པ་བྱུང༌།

ཟ་དམ་ཨོ་ཏནྟ་པུ་རིའི་གཙུག་ལག་ཁང་མཇལ་དུ་ཕྱིན། ཐོག་སྟེང་དུ་ལྟད་མོ་ལ་ཆས་པའི་ཚེ་ཕྱོགས་ཤིག་ཏུ་འབྲུག་གློག་ཐོག་གི་ཆོ་འཕྲུལ་མང་དུ་སྟོན་པ་ཞིག་མཐོང་བས་ཕྱོགས་ཕ་གི་གང་ཡིན་དྲིས་པས། རྗེ་བཙུན་ས་སྐྱ་པའི་ཞལ་ངོ་མང་པོས་མགོན་པོ་ཞལ་མཇལ་བའི་སྒྲུབ་གནས་དགོན་པ་དཔལ་ལྡན་རྩེ་ཞེས་པ་གཉན་པོ་ཡིན་ཟེར། འོ་ན་བདག་ཀྱང་མཇལ་དུ་འགྲོ་སྨྲས་པས། ས་འབྲི་སྔར་ལྷ་འགྲས་ཆེ་བས་ཕྲག་དོག་ཡོང་མི་འགབ་ཟེར་བར། ལྷ་འགྲས་ཡོང་དོན་མེད་རྒྱལ་བའི་བསྟན་སྲུང་ཚད་ལྡན་ཞིག་ཡིན་ན་ནི་ཆོས་བྱེད་ལ་དངོས་གྲུབ་སྟེར་བ་ཡིན། འཇིག་རྟེན་དྲེགས་པ་ཅན་ཡིན་ན་ནི་བདག་འཇིགས་རྒྱུ་མེད་ཟེར་བས། ཡིད་ཡུལ་དུ་མགོན་པོ་གུར་ནི་མགོན་པོ་དངོས་གྲུབ་འབྱུང་བར་གཎྜི་འཛིན་པའི་མགོན་པོ་ཞེས་ཕྱག་བཞི་བའི་འཁོར་དུ་གཏོགས་པ་དེ་ཀ་ཡིན། ཞལ་བཞི་པ་ནི་རང་གི་སྐྱེ་བ་སྔོན་མའི་ཆོས་སྐྱོང་ཡིན། དཀར་བདུད་སོགས་ནི་རྡོ་རྗེ་ཕུར་པའི་སྲུང་མ་ཡིན། པུ་ཏྲ་ལྕམ་དྲལ་སོགས་ཀྱང་རྙིང་མའི་སྲུང་མ་ཡིན་པས་ང་ལ་འཁུ་ལྡོག་ཅི་ལ་ཡོང་སྙམ། མཇལ་དུ་ཕྱིན་པས་ཐོག་མར་མགོན་པོ་ཞལ་བཞི་མི་སྣང་བ་མགོན་པོ་བརྒྱད་དངོས་སུ་བཞུགས་པ་མཇལ་ཞིང་འཕྲལ་དང་ཡུན་གྱི་བསླབ་བྱ་ལུང་བསྟན་མང་པོ་དང༌། གཙོ་བོར་མགོན་པོ་བརྒྱད་ཞལ་མཐོང་བ་ཇི་ལྟ་བའི་སྒྲུབ་སྐོར་སྨིན་གྲོལ་ལས་ཚོགས་དང་བཅས་པ་གྱིས་ཤིག་བསྟན་འགྲོར་སྨན་པ་རྒྱ་ཆེན་པོ་འབྱུང་བར་འགྱུར་རོ་སོགས་ཀྱི་གནང་བ་བྱིན་པ་བྱུང༌། ཐོག་སྟེང་དུ་ཕྱིན་སླར་མཇལ་བས་མགོན་ཁང་དཀྱུས་མའི་ཚུལ་ལྟར་མཐོང༌། འདི་སྐོར་ཞིབ་ཆ་མགོན་པོ་བརྒྱད་ཀྱི་ལོ་རྒྱུས་བྲིས་པ་ལྟར་ཡིན། སྒར་དུ་སླེབས་ནས་མགོན་བརྒྱད་ཀྱི་ཕྲིན་ལས་སྔ་མ་དེ་སོགས་འགའ་ཞིག་བརྩམས། ཕྱག་རྗེ་སྤྲུལ་སྐུ་བ་བསོད་ནམས་འོད་ཟེར་གྱིས་མགོན་བརྒྱད་ཀྱི་སྐུ་ཐང་བྲིས། ཞར་ལ་ལཉྫ་རིགས་ལྔ་དང་ཝརྟུ་རིགས་ལྔ་སོགས་ཡི་གེའི་གཟུགས་གྱུར་འགའ་ཞིག་བྱང་བར་བསླབས།

དེ་ནས་སྒར་བཏེགས་དུར་ཁྲོད་བློ་མོས་རྒྱལ་དུ་སྒར་ཕབ། བདག་གིས་གྲུབ་ཐོབ་དབུས་སྨྱོན་པའི་གཟིམས་སྤྱིལ་དུ་མཚམས་བཅད་ནས་མགོན་པོ་བརྒྱད་ཀྱི་བསྙེན་སྒྲུབ་བགྱིས་པའི་ཚེ། ཞག་བདུན་ཕྲག་གཅིག་གི་ཁོངས་སུ་བསྙེན་སྒྲུབ་ཀྱི་རྟགས་ཚང་བར་རྫོགས་ཤིང་ཡེ་ཤེས་མགོན་པོ་བརྒྱད་འཁོར་དང་བཅས་པའི་ཞལ་མཐོང༌། ཞག་བདུན་པའི་ཕྱིས་ནུབ་སྲོད་ཐུན་བཏང་ཟིན་ནས་དར་ཅིག་སོང་བ་ན། ཕྱི་རོལ་ཏུ་ཆར་མུན་རབ་ཏུ་འཁྲིགས་ནས་འདུག་པའི་ཁྲོད་དུ་ཧེ་རུ་ཀ་སྔོན་པོ་དུར་ཁྲོད་ཀྱི་ཆས་བརྒྱད་གྱོན་པ་བརྒྱད་འདུག་པའི་ནང་ནས་བོངས་ཆེ་བ་ཞིག་འདུག་པ་དེ་བདག་གི་བུག་སྒོ་འགག་ཏུ་སླེབས་ནས་བདག་ལ། ཀྱེ་ཀྱེ། སྔོན་དཔལ་ཆེན་ཧེ་རུ་ཀས་མ་ཏྲཾ་རུ་ཏྲ་བསྒྲལ་བ་དང༌། ཟས་གཙང་སྲས་ཀྱིས་བདུད་ཀྱི་དཔུང་འཇོམས་པ་ལྟར་དོ་ནུབ་ཨརྨོ་ནི་ཀའི་རྡོའི་སྟེང་དུ་མགྱོགས་པར་སོང་ལ་དོན་སྒྲུབས། སྐྱ་རེངས་འཆར་བའི་ཚེ་སྒྲུབ་ཁང་དུ་སླེབ་པར་བྱོས་ཤིག་ཟེར་བས། བུག་སྒོ་འགག་ཏུ་དགེ་སློང་བ་ཐེལ་སོགས་ཟླ་བོ་གཉིས་ཡོད་པར་སྐད་བཏང༌། མཚམས་སྒོ་བཤིགས་ནས་དུར་ཁྲོད་དེའི་ནུབ་ཕྱོགས་སུ་གྲོག་རོང་ཞིག་ཏུ་ཨརྨོ་ནི་ཀའི་རྡོ་ཡིན་ཟེར་བའི་ཕ་བོང་དཀར་པོ་ལེབ་ཆགས་པ་ཞིག་ཡོད་པ་དེར་འགྲོ་བར་ཆས་པའི་ཚེ། ཆར་མུན་ཆེར་འཁྲིགས་པས་བདག་ཅག་གསུམ་ག་རྐང་ལག་བཞི་ཀ་སར་བཙུགས་ནས་ཕྱིན་གློག་འགྱུ་བའི་ཚེ་ལམ་གང་དུ་འདུག་དམིགས་བཅར། རེས་འགའ་གཡང་ལ་ལྷུང་གིས་དོགས་སྦོ་ཉུགས་བྱས་ཏེ་ངལ་བ་ལྟར་ཕྱིན་པས། རྡོ་ལེབ་སྟེང་དུ་སླེབས་སྔས་དང་སྟན་ནི་མེད། ཕ་བོང་གི་སྟེང་ཆར་ཆུས་ཁྱབ་པའི་ཁྲོད་དུ་བསྡད་ཅིང་རིམ་གཉིས་ལ་གནས། ཟླ་གྲོགས་གཉིས་ཕར་རྒྱང་ཙམ་གྱི་སར་འདུག་པའི་ཚེ། ནམ་གུང་དུས་མགོན་པོ་བརྒྱད་ཛོ་ཀི་སྔོ་སངས་བརྒྱད་དུ་བྱས་འཁོར་མང་པོ་ཁྲིད་ནས་བཾ་ཆེན་སོགས་ཚོགས་མང་པོ་ཁྱེར་ནས་བདག་གི་སར་བྱུང༌། མགོན་པོ་བརྒྱད་ཀྱི་ལས་བྱང་སྔ་མ་དེ་ངེད་ཅག་ལྷན་ཅིག་ཏུ་བཏོན།

ཚོགས་འཁོར་རྒྱས་པར་བྱས་ཤིང་ཛོ་ཀི་བརྒྱད་པོ་དགའ་བའི་རྣམ་འགྱུར་མང་དུ་མཛད་རྗེས། བདུན་པོ་གཅིག་ལ་ཐིམ་གཅིག་པོ་དེས་བསླབ་བྱ་ལུང་བསྟན་མགོན་པོ་བརྒྱད་ཀྱི་རྒྱུད་དབང་ཁྲིད་ལས་ཚོགས་རྣམས་འདི་ལྟར་རྩོམས་ཤིག་པར་སྤྲད་རྗེས་ཇོ་ཤཱཀ་མཇལ་བར་སོང་གསུང་བ་སོགས་ལུང་བསྟན་མང་དུ་མཛད་ནས་མི་སྣང་བར་གྱུར། སླར་ངེད་ཅག་གསུམ་ལམ་བགྲོད་པར་དཀའ་བཞིན་དུ་སྔ་མ་ལྟར་དུད་འགྲོའི་འགྲོས་ལྟ་བུས་སྤྱིལ་པོར་སླེབས། ཞག་ཤས་སོང་ནས་ལྷ་སར་གྲྭ་རྐྱང་གི་རྫུ་བག་གིས་མཆེད་གྲོགས་བཅུ་གཉིས་དང་སྦྲགས་ཕྱིན། ཇོ་ཤཱཀྱ་མཇལ་ཞིང་རང་གཞན་གྱི་དོན་འགྲུབ་པའི་སྨོན་ལམ་བཏབ་ཅིང༌། བདག་གིས་ཤཱཀྱ་མུ་ནིའི་ཐུགས་ཀར་ཡན་ལག་མཆོག་གིས་གཏུགས་པའི་ཚེ། ཤཱཀྱ་མུ་ནིས་བཞད་པའི་རྣམ་འགྱུར་མཛད་པ་ལྐོག་གྱུར་རང་འདོད་མ་ཡིན་པར་ཟླ་གྲོགས་བཅུ་གཅིག་པོ་ཀུན་གྱིས་མཐོང་འདུག །བཅུ་གཅིག་ཞལ་ལ་སྨོན་ལམ་བཏབ་པའི་ཚེ་སྔོན་གནས་མང་པོ་དྲན། ཡི་གེར་འབྲི་ཉན་ཡོད་མེད་སྣ་ཚོགས་འདུག་པས་མ་བྲིས། དེ་ནས་ཡར་ལོག་རྗེ་ནཱ་རོ་པར་བདག་བསྙེན་རྫོགས་བསྒྲུབ་དགོས་པར་གསོལ་པས། དགྱེས་བཞིན་པར་དེ་རང་འགབ། མཁན་པོ་ཡང་སྔར་རྒྱུན་ཡིན་པས་ཆོས་ལུང་ཚོགས་པའི་མཁན་པོ་སྤྱན་འདྲེན་གསུངས་པ་ཕེབས། སླར་སྒར་བཏེག་འབྲི་གུང་དུ་སླེབས། ཆོས་ལུང་མཁན་ཆེན་པ་ལྷུན་རབ་ཆོས་མཛད་དུ་གྲགས་པ། འདུལ་མངོན་སོགས་གསུང་རབ་རྒྱ་མཚོ་ལ་དབང་ཕྱུག་པ་ཇོ་གདན་བྱེད་གྲྭའི་མཁན་པོ་བཞག་ནས། ཆོས་ལུང་དང་སྤོས་ཁང་གི་གཞི་བའི་མཁན་པོར་བཞུགས་པ་བྱམས་པ་ཆོས་ཀྱི་རྒྱ་མཚོ་ཞེས་གྲགས་པ་དེ་ཉིད་སྤྱན་དྲངས། རང་ལོ་བཅོ་བརྒྱད་པ་མངལ་དང་བཤོལ་བརྩིས་པས་ཉི་ཤུར་ཚང་བའི་སྐབས་ཕོ་བྲང་བཀྲ་ཤིས་ཚུགས་སུ་མཁན་པོ་དེ་ཉིད་དང༌། ལས་ཀྱི་སློབ་དཔོན་རབ་འབྱམས་སྨྲ་བ་ལུང་རིགས་རྒྱ་མཚོ་སོགས་དད་པའི་དགེ་འདུན་བཅུ་ཕྲག་གྲངས་ཚང་གི་དྲུང་དུ་བདག་ཅག་མཆེད་གྲོགས་གསུམ་བསྙེན་པར་རྫོགས།

དེ་ཉིན་དཀར་པོའི་གྲལ་ཚེས་བཅོ་ལྔ་ཡིན་པས་དེ་ནུབ་ནམ་མཁའི་རྣ་བ་དང་སྲིད་གསུམ་རྣམ་རྒྱལ་ལྷན་ཅིག་འཛོམས་པས། སྲས་སྒྲ་གཅན་འཛིན་བལྟམས་པ་སོགས་ཀྱང་ཟླ་བ་སྒྲ་གཅན་ཞུགས་པ་དང་དུས་མཚུངས་པ་སོགས་གསུང་རབ་ཀྱི་གླེང་གཞི་དང་དུས་མཚུངས་པས་རྟེན་འབྲེལ་ཤིན་ཏུ་ལེགས་པར་མཐོང༌། དེ་ནས་མཁན་ཆེན་དམ་པ་དེ་ཉིད་ཀྱི་དྲུང་དུ། ཕུར་པ་ས་ལུགས་ཀྱི་དབང་རྫས་དཀྱིལ་འཁོར། དགྱེས་རྡོར་མན་ངག་ལུགས་རས་བྲིས། ཚེ་དཔག་མེད་ལྷ་དགུ་སློབ་དཔོན་ཛེ་ཏ་རི་དགྲ་ལས་རྣམ་པར་རྒྱལ་བའི་ལུགས་རྡུལ་ཚོན་ལ་བརྟེན་པ། གཞན་ཡང་གུར་ཞལ་གྱི་རྗེས་གནང་རིགས་མང་བ། རྣམ་སྲས་དཀར་པོ། དམར་པོ་སྐོར་གསུམ། དུར་ཁྲོད་བདག་པོ་སོགས་མང་བ་དང༌། མདོ་རྩ། བུ་ཆོག །པཎ་ཆེན་ཤཱཀྱ་མཆོག་གི་བཀའ་འབུམ་སྟེང་ནས་མདོ་རྩའི་དཀའ་འགྲེལ་ཉི་མའི་ཤིང་རྟ། ལས་བརྒྱའི་དཀའ་འགྲེལ་བ་དན་དཀར་པོ། བསླབ་བྱ་དཔག་བསམ་འདོད་འཇོ། གཞི་གསུམ་གྱི་ཆོ་ག་བདུད་རྩིའི་རོལ་མཚོ། དབུ་མའི་སྟོང་ཐུན། ལུགས་གཉིས་རྣམ་འབྱེད། ཚད་མ་དང༌། ཕར་ཕྱིན་གྱི་སྤྱི་དོན། ལེགས་བཤད་གསེར་ཐུར། ཁྲོ་ཕུ་ལོ་ཙཱ་བའི་མན་ངག་བརྒྱ་རྩ་སོགས་མང་དུ་ཐོབ་པ་ནི་ཐོབ་ཡིག་ནང་དུ་གསལ། ཕར་ལ་དགོངས་པ་ཡང་ཟབ་ཀྱི་དབང་ལུང༌། གཤིན་རྗེ་ཚེ་བདག་གི་དབང་ཆོག་མུ་ཏིག་ཕྲེང་བ། པད་གླིང་པའི་དྲག་པོ་དམར་ཆེན་ཐེམས་མེད་ཀྱི་ལྷ་དབང་ཆེན་མོ་སོགས་ཐུགས་བཞེད་དང་བསྟུན་པ་ཕུལ། དེ་ནས་མཁན་ཆེན་པ་དེ་ཉིད་གཙང་ཕྱོགས་ལ་ཕེབས། ཆོས་སྐྱོང་ཞལ་ཕྱག་གཉིས་པ་སྤྱིར་ཡེ་ཤེས་པར་སོང་བ་དང་སྒོས་སུ་རང་གི་སྐྱེ་བ་སྔ་མའི་ལྷར་སོང་བས་ཕྲག་དོག་མི་ཡོང་ཡང་གཞན་དོན་སྙིང་ཆུ་བསྲེ་བ་སོགས་ལེགས་པར་བགྱིས། དེ་ལྟར་གྱི་ཚེ་རྗེ་ཞྭ་དམར་བའི་དྲུང་ནས་ཚུར་འཁོར་བ་ནས་བཟུང་ཡང་རི་སྒར་པའི་སྤྲང་གཡོག་བྱས་ནས་ཁམས་སུ་ཆས་པའི་བར་རྣམས་སུ་འདུལ་བ་མདོ་རྩ། པཎ་ཆེན་ཤཱཀ་མཆོག་པའི་འདུལ་འགྲེལ་ཉི་མའི་ཤིང་རྟ། བ་དན་དཀར་པོ།

བསླབ་བྱ་ཆེན་མོ། དབུ་མའི་སྟོང་ཐུན། ལུགས་གཉིས་རྣམ་འབྱེད་སོགས་ལ་ཡང་གང་གྲུབ་སྦྱངས། ངེད་རང་འཛིན་ཤེས་འབྲིང་ཙམ་ལ་གོ་བ་ཆེ་རྒྱུ་རང་མེད་པ་ཞིག་ཡོད་པ་ལ་བསམས། རྗེ་བཙུན་འཇམ་དབྱངས་དཀར་པོ་ཤེས་རབ་འཕེལ་བའི་སྒྲུབ་ཐབས་སློབ་དཔོན་སྒེག་པའི་རྡོ་རྗེའི་ལུགས་ཀྱི་བསྙེན་པ་གྲངས་ཚད་རྫོགས་པ་ཐེངས་བདུན་གྲུབ་རྗེས་ཉི་ཟླ་གཟའ་འཛིན་དང་འཕྲད་པའི་མ་ཥའི་ལས་སྦྱོར་རྫོགས་པ་ཐེངས་ཉི་ཤུ་ཙམ་བྱས་པ་ཐམས་ཅད་ལ་མྱུ་གུ་རིང་བ་སོར་གསུམ་ཙམ་དང་ཐུང་བ་ནས་རེ་རེའི་བར་ཙམ་མ་སྐྱེས་པ་ཡེ་མ་བྱུང༌། རང་རེའི་མཁན་ཆེན་པ་དེ་ཉིད་དབྱངས་ཅན་མ་དཀར་མོ་དངོས་སུ་གྲུབ་པའི་གྲགས་པ་དེ་ཉིད་དོན་ལ་ཡང་གནས་པ་འདུག་པས་དབྱངས་ཅན་མ་དཀར་མོའི་རྗེས་གནང་བརྒྱ་ཕྲག་གཅིག་ལྷག་པ་ཐེངས་གསུམ་ཞུས་ཤིང༌། བསྙེན་པ་ཡང་མང་ཙམ་བགྱིས། དེང་དུས་ཀྱི་བན་སྔགས་རྣམས་ཀྱི་བཟེ་གཟོང་དང་རྙེད་འཚོལ་ཁེ་བུན་འབད་རྩོལ་བྱེད་པ་ལས་ཀྱང་མོད་མི་དམན་པའི་ཤེས་རབ་དང་བློ་གྲོས་ལ་རྩོལ་འདོན་བྱས་པ་དེ་ཚུན་ཆད་ནས། དེང་སང་ཕན་ཆད་འཛིན་པ་རང་ཧ་ཅང་ཆེར་མ་སོང་ཡང༌། བཟུང་བ་རྣམས་བརྗེད་དཀའ་བ་མདོ་རྒྱུད་བསྟན་བཅོས་ཀྱི་གོ་དཀའི་གནས་གང་འདྲ་ཞིག་ཀྱང་ཐེངས་གསུམ་རྟོག་པ་ཞིབ་འཇུག་བྱས་ན་མི་གོ་བ་མི་སྲིད་ངེས་པ་འདི་བྱུང་བ་ཡིན། དེ་ནས་གྲྭ་ཚང་གི་སྤྲང་གཡོག་དུ་སོང་བས་རང་ཡུལ་དུ་སྡོད་པ་ལ་ནི་སྐྱིལ་ཀྲུང་འཚོ་བས་བཤིགས་ནས། རྐང་འགྲོ་ལག་རྐྱོང་གི་བརྟུལ་ཞུགས་མིང་སྙན་ལ་བསོད་སྙོམས་དང་གདུལ་བྱ། མིང་ངན་ལ་ཕྱོགས་མེད་དུ་སྤྲང་བའི་ཕྱིར་ཀླུང་ཤོད་བརྒྱུད་སྒར་བཏེག་ཡར་ལམ་བྱང་རྭ་སྒྲེང་གི་གནས་མཇལ། ཇོ་བོ་འཇམ་དཔལ་རྡོ་རྗེའི་རལ་གྲི་ལ་ཐམས་ཅད་ཀྱིས་ལྕེས་འབྱོགས་པའི་ལུགས་འདུག་པས། བདག་གིས་ཀྱང་ལྕེས་ལྔ་དྲུག་ཙམ་འབྱོགས་པའི་ཐ་མའི་ཚེ་ལྕེ་ལ་རྨ་མེད་པར་ཁྲག་མང་དུ་ཟག་བྱུང་བས། དེའི་གོང་དུ་ཆོས་དང་གཏམ་གང་ཡང་སྨྲ་བའི་ཚེ་ཅུང་ཟད་མི་བདེ་ཞིང་མགྱོགས་དིག་འདྲ་ཞིག་ཡོད་པ་དེ་རྨང་ནས་མེད་པར།

ཁ་ལྕེ་ལྕོག་རྒན་མ་ལས་བདེ་བ་ཞིག་བྱུང༌། དེ་ནས་ཐོག་མར་བྱང་བརྒྱུད་རྒྱལ་པོ་འབྲི་གུང་པའི་སྐུ་ཚ་གདོང་དམར་དཔོན་ཀརྨ་གཡུལ་རྒྱལ་གྱི་རུ་བ་དང་ལྷན་ཅིག་འཛོམས་ཤིང་གོ་བསུ་སོགས་ལྷ་མིན་གྱི་རྒྱལ་པོའི་དཔུང་ལས་ཀྱང་ཆེས་བརྗིད་པའི་བསུ་བ་དང་བཅས་ཉ་ཆུ་གླང་དིལ་སར་སྒར་ཕབ། ཧོར་སྟོད་པའི་དཔོན་ཨ་བསོད་ཀྱིས་འབྲི་གུང་སྡེ་དགོན་གྱི་སྦྲ་ཁ་འགའ་ཞིག་ཕྱགས་པའི་གཤོར་བསླངས། བྱང་གནམ་མཚོ་དོའི་གནས་མཇལ་ལ་ཕྱིན། བཀྲ་ཤིས་དོ་བོ་ཆེའི་སྟེང་དུ་དཔོན་ཀརྨ་གཡུལ་རྒྱལ་དང་ཚ་ཞང་ལྷན་ཅིག་གསོལ་མཆོད་བསང་གི་ཆོ་ག་རྒྱས་པར་བྱས། དེར་ནམ་མཁའ་ནས་མེ་ཏོག་གི་ཆར་པ་དང་འཇའ་སྤྲིན་དང་མཚོའི་ཁ་དོག་མརྒད་བཞུས་པ་ལྟ་བུའི་དབུས་སུ་སློབ་དཔོན་ཆེན་པོ་པདྨའི་ཕྱག་གི་རྗེས་འོ་མའི་མདོག་ལྟར་ཕྱག་ངར་དང་བཅས་པའི་རྗེས་ཀུན་གྱིས་མཇལ། ཧོར་རྗེ་རྒྱལ་པོས་རྟ་དཀར་པོ་གྱི་ལིང་གི་གར་མཚན་རྫོགས་པའི་རྣ་ཐག་བཀྲ་ཤིས་ཁ་བཏགས་ཡུག་གིས་བྱས་པའི་སྣེ་མོ་བདག་གི་ལག་པར་བཞགས་ནས་སྤྱིར་རྒྱལ་ཁམས་སྒོས་འབྲི་ཧོར་རྣམས་ལ་ཉེར་འཚེ་མེད་པ་དང༌། ཡང་སྒོས་ལ་རྐང་ཕྲན་ཡེ་མེད་པས་རྐང་ཕྲན་གཅིག་གཉིས་ཙམ་འབྱུང་བ་ཞིག་མཛད་དགོས་ཞེས་ནན་གྱིས་གསུངས་པར་དེ་ལྟར་འགྲུབ་པར་ཁས་བླངས། དེ་ནུབ་རྒ་ལོ་ཕུག་ཏུ་གནས་ཞག་བགྱིས་པའི་ཚེ། སློབ་དཔོན་ཆེན་པོས་སྒྲ་མི་སྙན་པའི་ཚེ་སྒྲུབ་སློབ་དཔོན་དཱ་ན་ཤྲཱིས་གནང་བ་ལས་ཅུང་ཟད་རྒྱས་པའི་སྒྲུབ་ཐབས་དབང་བསྐུར་ལུང་བསྟན་སོགས་སྩལ་བར་རྨིས་པ་ནི་ལོ་རྒྱུས་ལོགས་སུ་བྲིས་པ་ལྟར་ཡིན། ནམ་ལངས་པའི་ཚེ་གཉན་ཆེན་པོ་ཐང་ལྷ་འཁོར་དཔག་ཏུ་མེད་པས་ཕྱག་དང་བསུ་བ་བྱེད་པ་མཐོང༌། ཉི་མ་ཤར་ནས་བཀྲ་ཤིས་དོ་བོ་ཆེའི་རྩེར་འཁོད་པའི་ཚེ་མཚོ་ནང་དུ་གནམ་མཚོ་ཕྱུག་མོ་ལྷའི་ལུས་ལྟར་མཛེས་པ་རིན་པོ་ཆེ་དུ་མའི་རྒྱན་གྱིས་སྤུད་པ་ལག་གཡོན་རིན་པོ་ཆེའི་གཞོང་པ་རིན་པོ་ཆེས་བཀང་བ་ཞིག་ཐོགས།

གཡས་པས་གསེར་གྱི་ཉ་ཆེན་པོ་རི་དེའུ་ཙམ་ལ་རིན་པོ་ཆེའི་སྒ་སྲབ་ཀྱིས་བརྒྱན་པའི་སྒ་གོང་དུ་རིན་པོ་ཆེ་མདོག་སྣ་ཚོགས་པའི་འོད་འཕྲོ་བ་རྒྱ་རྫ་ཙམ་ཞིག་བཀལ་བའི་ཉའི་སྣ་ཐག་གོས་ཡུག་དཀར་པོས་བྱས་པའི་སྣེ་མོ་བདག་ལ་གཏད་པ་དེར་འཁོད་ཧོར་བོད་སྐྱ་སེར་ཐམས་ཅད་ཀྱིས་མཐོང༌། མཚོའི་ནང་ནས་རི་དེའུ་ཙམ་ཞིག་བཀྲ་ཤིས་དོ་བོ་ཆེའི་ངོས་སུ་ནག་ཁྱུར་ཁྱུར་འོང་བ་མཐོང་བས། མཚོ་ནང་གི་མ་ཀ་ར་སོགས་སྲོག་ཆགས་མ་རུངས་པ་ཞིག་འཇིགས་པ་བྱེད་དུ་འོང་ངམ་སྙམ་ནས་བྲེད་དངངས་དང་ཅ་ཅོ་འབྱིན་པར་འདུག །རྒྱང་ནས་སེ་མོ་དོ་མཐོང་བས་སྔོན་སྤྱན་སྔ་ཤེར་འབྱུང་དུ་གྱུར་དུས་དོ་དེར་རང་གཞན་གྱི་དོན་མང་པོ་བསྒྲུབས་པའི་ས་བོན་བཏབ་པ་གསལ་བར་དྲན། སླར་ཉ་ཆུར་སླེབས་ནས་སྒར་བཏེག་ལམ་དུ་བྱང་འབའ་རོམ་བྲག་མཇལ། རྫ་དེལ་དུ་ཧོར་དཔོན་དང་ལྷན་ཅིག་གནས་ཞག་བགྱིས་ཏེ་ཕུག་པའི་ནང་དུ་བདག་གིས་ཉལ། སྒོ་འགག་དུ་ཧོར་དཔོན་གཟིམས། དེ་ནུབ་ཉམས་སྣང་མང་བར་བྱུང་ཞིང༌། ལྷག་པར་ཐོ་རངས་གནོད་སྦྱིན་གང་བཟང་ཆས་གོས་དཀར་པོ་ཅན་བྱུང་ནས་བདག་ལ་གུས་གུས་ལྟར་བྱས། བསྙེན་གནས་ཡན་ལག་བརྒྱད་པ་འདུལ་བའི་ལུགས་ལྟར་བྱིན། ཕྱི་ནངས་ཧོར་དཔོན་གྱིས་མདང་བྲག་ཕུག་སྒོ་འདིར་ལབ་སྒྲ་རྡོག་སྒྲ་ཡེ་ནས་མང་པོ་བྱུང༌། ཕུག་པའི་ནང་དུ་ཡང་ལབ་ལོབ་མང་པོ་བྱེད་གྲགས་པ་དེ་ཅི་ཡིན་ནམ་གསུངས་པས་ཟུར་ཙམ་ལས་མ་ཞུས། ལར་ཉ་ཆུ་འབའ་རོམ་གནམ་མཚོ་སོགས་སུ་ཉམས་རྨི་ལམ་དངོས་སུམ་མཐའ་ཡས་པ་ཞིག་བྱུང་བ་དང༌། དེ་མིན་གྱི་རྣམ་ཐར་འདིར་འབྲི་འོས་ད་ལྟའི་བར་དུ་མང་བ་རང་ཞིག་འདུག་ཀྱང་ཆེ་ལོང་ས་བཅད་ཙམ་མ་གཏོགས། ད་ནི་ན་ཚོད་ཀྱིས་གཏུགས་ཤིང་མིག་མི་བཀྲ༑ ལག་པ་འཁོབ། སོས་དལ་ལ་དགའ་བས་ཡིག་ཚོགས་མང་པོ་འབྲི་བར་ཤིན་ཏུ་འཚེར་བ་ཞིག་འདུག་པས་ས་བཅད་ཙམ་མ་གཏོགས་འདི་ཕྱིན་འབྲི་མ་ལྕོགས་པ་ཡིན། དེ་ནས་འདམ་གྱི་གད་སྐྱ་ལྐོག་ཏུ་རུ་སྒར་ལྷན་ཅིག་ཏུ་ཕབ།

མཆོད་རྟེན་ནག་འབལ་སྔོ་འབལ་སེར་འབལ་སོགས་མཇལ། ལྷག་པར་མཆོད་རྟེན་ནག་འབལ་གྱི་འོག་ནས་དཔལ་ལྡན་འབྲུག་པའི་རྟོགས་ལྡན་འགའ་ཟུང་གིས་གཉན་སྲིན་གི་ནད་བདག་མོ་གཏེར་དུ་བཞེས་པའི་ཤུལ་དེ་ཡང་མཐོང་བས། སློབ་དཔོན་པདྨ་དུས་གསུམ་ས་ལེར་མཁྱེན་པའི་གསུང་གིས་གཏེར་ནས་ཁྱི་རོ་མིན་ཤོས་གང་ཡང་འབྱུང་ཞེས་གསུངས་པ་ཐུགས་མད། དཔལ་ལྡན་འབྲུག་པའི་རྟོགས་ལྡན་རྣམས་ཉམས་རྟོགས་བཟང་ཞིང་རྒྱལ་ཁམས་འགྲིམ་སེམས་ཅན་ཐམས་ཅད་ལ་འབྲེལ་བ་སྣ་ཚོགས་པ་འཇོག་པས་དེ་འདྲའི་ཟབ་གཏེར་འདོན་པ་ཡང་སྔར་མ་བྱུང་ཕྱིས་མི་འབྱུང་བའི་གནས་སུ་འདུག་པས་ངོ་མཚར་དང་ཡ་མཚན་ཆེ་བ་ཨ་ལ་ལ། རྩོད་དུས་ཀྱི་འགྲོ་བ་རྣམས་མཆོད་གནས་གཏེར་སྟོན་དེ་འདྲ་འདུག་པས་སྐལ་བ་བཟང༌། སྐུ་བསོད་ཆེ། སྐུ་ཚོགས་མཐར་ཕྱིན་པ་འདུག་གོ། །ཨོཾ་རུ་ལུ་རུ་ལུ་མ་ཎི་པདྨེ་ཧཱུྂ་དང་ཧཱུྂ། དེ་ནས་མཚེར་དེར་དཔོན་ཚང་གི་སྦྲ་ནག་ལན་ཚྭའི་རྒྱ་མཚོ་མེར་བ་ལྟ་བུའི་ནང་དུ་ཧོར་རྒྱལ་པོ་ཀརྨ་གཡུལ་རྒྱལ་ནི་གདེངས་ཅན་དབང་པོ་ལྟར་ལྷུན་ཆགས་པར་བཞུགས། དེའི་མི་བཟང་འཇིག་རྟེན་གྱི་ཆོས་ཚུལ་མཐའ་དག་ཆུབ་པ་རྣམས་ཀྱིས་ནམ་མཁའི་རྣ་བ་ལ་རྒྱུ་སྐར་གྱི་ཚོགས་ཀྱིས་བསྐོར་བ་ལྟར་བག་དྲོ་བའི་ཁྲོད་དུ། བདག་ཅག་རྣམས་ཀྱིས་དཔལ་ཡེ་ཤེས་ཀྱི་མགོན་པོ་ཕྱག་བཞི་པ་བྱ་རོག་མཚན་ཅན་གྱི་སྒོ་ནས་གཏོར་མས་སྲུང་ཟློག་ལས་སྒྲུབ་པ་སློབ་དཔོན་ཆེན་པོ་ནག་པོའི་ཞབས་དང་དྲིལ་བུ་པ་རྩ་མི་སངས་རྒྱས་གྲགས་པའི་ལུགས། དཔལ་རྒ་ལོ་ཙཱ་བ་གཞོན་ནུ་དཔལ་གྱིས་བོད་དུ་བསྣམས་པ་ཁམས་པ་ཨ་སེང་དང་བདེ་གཤེགས་ཕག་གྲུའི་ཕྱག་བཞེས། རྒྱལ་དབང་རཏྣའི་མཚན་ཅན་གྱིས་མདོ་ཁམས་ནས་སྤྱན་དྲངས་ཤིང་ཕྲིན་ལས་ཀྱི་གཞུང་བསྟན་སྲུང་མཚོན་ཆ་ཞེས་པ་རྗེ་བཙུན་རཏྣའི་གསུང་རྩོམ་ལྟར་གཏོར་ཟློག་བྱ་མགོ་མ་བཅའ་གཞི་འབྲིང་པོ་ལ་མན་ངག་ལག་ལེན་གྱི་ཕྱག་བཞེས་ཅུང་ཟད་ཡོད་པས་བརྒྱན་པ་ལྟར་བཅས། དེའི་ཚེ་ཧོར་དཔོན་གྱིས་འཆམ་སོགས་འབྲི་གུང་སོས་གཏོར་ཆེན་མོ་ཅི་འདྲ་བར་གྱིས་གསུངས་པར།

ཞག་བདུན་ཕྲག་གཅིག་ལྷག་པར་བསྒྲུབས་ནས་ནང་རྟགས་རྫོགས་པའི་ཚེ་ཉེར་དགུའི་སྔ་དྲོ་རྔ་འཆམ་བྲུབ་འཆམ་བདག་རང་གིས་གཙོས་ཟོར་འཆམ་དང་སྒོ་དབྱེ་སོགས་རྒྱས་པར་བྱས་པའི་དགོང་མོ་གཏོར་ཆེན་ཡང་དེང་སང་གི་བན་སྔགས་ཕལ་གྱི་ཕྱག་ལེན་གཏོར་མ་ཁྱི་རོ་ལྟར་ལམ་དབྲག་ཏུ་བོར་བ་མ་ཡིན་པར། སྡེ་བརྒྱད་སྤྱི་དང་བྱེ་བྲག་གི་ཐེབས་ཟློག་འཇམ་གསུམ་གྱི་གནད་དག་བསྟུན་ནས་གཏོར་མ་འཕང་བ་སོགས་གནད་ཐེབས་དང་ལྡན་པར་བྱས་ནུབ། ཧོར་དཔོན་རྒྱལ་པོས་ལག་རྟེའུ་སོན་པ་ན་གཅིག་པ་ཤེལ་ཐིག་ཅེས་པ་རྟ་མཆོག་གི་མཚན་ཉིད་ཕལ་ཆེར་ངེས་པར་ཚང་བ་དེ་སྲབ་མདའ་བཀྲ་ཤིས་པའི་དར་གྱིས་བྱས་པ་བདག་གི་ལག་ཏུ་གཏད། རྟ་འདིས་མདོ་ཁམས་ལན་གཉིས་བསྐོར་ཕྱིས་རྫོང་དུ་ན་ཚོད་ཀྱི་ཁུར་མ་ཐེག་པས་ལྔ་པར་ཐལ་བའི་ཚེ་དཔྲལ་བར་ལྷ་སྐུ་དང་རུས་བུ་ལ་རིང་བསྲེལ་མང་བར་བྱུང་འདུག །ང་རང་ཤི་དུས་རིང་བསྲེལ་མི་འབྱུང་བ་རྟའི་རིང་བསྲེལ་དེ་ཡང་ཨ་ལ་ལ། དེའི་ཚེ་བདག་གིས་ཧོར་དཔོན་ལ་སྲས་གཉིས་འབྱུང་བའི་དང་པོ་ལ་ང་རང་གི་མིང་ལས་གྲས་པ་ཐོགས་ཞུས་པས། ཕྱིས་བདག་མདོ་ཁམས་སུ་ཡོད་ཐོག་ཨ་ཉོག་སྔ་མ་རིགས་རྩལ་དང་ལྡན་པ་དཔའ་ཞིང་བརྟུལ་ཕོད་པ་རྣམ་པར་གནོན་པའི་དཔལ་དུ་མ་དང་ལྡན་པ་དེ་ངེད་རང་གི་ཨ་ཅེ་དཔོན་ས་མགོ་མགོ་བྱ་བ་ལ་མཚེར་མལ་དེ་ཉིད་དུ་དཔོན་ཚང་གི་སྦྲ་ཕུབ་པ་ཞིག་གི་དུས་སྟག་ལོར་བཙས་འདུག་པ། ཕྱིས་ཐར་འདོན་གྱི་ཚེ་ཞབས་དྲུང་སྤྲོ་ལུང་གི་བདེ་གཤེགས་དེ་ཕེབས་འདུག་པར་ཡང༌། ཨ་ཉོག་གི་མཚན་ངེད་རང་གི་ངག་བསྒོས་པ་ལྟར་དཀོན་ཅོག་ཅེས་པར་བཏགས་འདུག །དེ་ནས་རིམ་གྱིས་བཏེག་ཅིང་ཧོར་རྒྱལ་པོ་དང་ཨ་ཅེ་མི་བཟང་མང་པོ་དང་ལྷན་ཅིག་རྫོང་ཁ་བར་དུ་སྐྱེལ་མ་དང་ཐུགས་འཕྲེང་བའི་རྣམ་པ་མཛད། བདག་ཀྱང་ཐག་རིང་དུ་འགྲོ་དགོས་པར་ཇི་ལྟར་ཡོང་སྙམ་སེམས་འཕྲེང་བ་བྱུང་ཡང༌། སླར་བསམ་པར་རང་ཉིད་ཡར་མ་འཁོར་བར་ཞང་མཚན་མཆོད་ཡོན་གང་ལ་ཡང་ཉེས་སྐྱོན་མེད་པ་ཤེས་པས་བག་བྲོ།

དེར་རྔོད་པ་དང་ནག་ཤོད་གཉིས་ཀ་ནས་ཇ་འདྲེན་དང་འབོད་མི་བྱུང་ཡང༌། ད་རེས་རྔོད་དུ་འགྲོ་བར་ཤར། ཨ་ལ་རོང་རྒྱུད་ཕྱིན་པའི་དབུ་རུ་དམར་ནེལ་དུ་བསྡད་ནུབ་རྔོད་ལུང་པའི་གཞི་བདག་གིས་བསུ་བ་དང་ཐོ་རངས་མཉམ་མེད་ཆོས་ཀྱི་རྒྱལ་པོ་མཇལ་ཞིང་དུས་གསུམ་གྱི་འགྱུར་ཚུལ་མཐའ་ཡས་པ་གསུངས། རིམ་གྱིས་བགྲོད་ནས་མདོར་སླེབས། ཡ་ངན་སྲིབས་པའི་རྟ་བསུ་སོགས་དཔག་ཏུ་མེད་པ་དང་བཅས་རྒྱལ་བྲག་རྩར་སྒར་བཏབ། མདོ་ང་དགོན་རྙིང་ཇོག་དགོན་པར་གསར་སྤོས་བྱས་པའི་བླ་མ་སྤང་མདའ་བ་བཀྲ་ཤིས་དར་རྒྱས་ཡིན་པས་དེར་ཕྱིན། གྲྭ་པ་རྣམས་ཀྱིས་བསུ་བ་སེར་སྦྲེང་དང་བཅས་བསྙེན་བཀུར་ཚད་མེད་པ་བཤམས། བླ་བྲང་དུ་བསྟན་སྲུང་ཨ་ཕྱིའི་རྟེན་འཛུགས་པ་སོགས་བགྱིས། སླར་སྒར་དུ་སླེབས་ནས་རྔོད་སྨད་པ་རྣམས་ནས་ནན་གྱིས་བསྐུལ་བའི་ངོར་གཟའ་སྐར་དུས་སྦྱོར་བཟང་པོར་བཀའ་བརྒྱད་བདེ་གཤེགས་འདུས་པའི་དཀྱིལ་འཁོར་ཆེན་པོ་རྡུལ་ཚོན་ལ་བཞེངས་ཏེ་གོང་མའི་ཕྱག་བཞེས་ཇི་ལྟ་བ་མི་བར་ཁྱིས་མ་ཆོད་པའི་ལུགས་ཀྱི་སྒྲུབ་དབང་ཕྱག་ལེན་རྒྱས་པའི་ལུགས་ལྟར་བགྱིས་པའི་ཚེ། ཉིན་རེ་བཞིན་འཇའ་འོད་མེ་ཏོག་གི་ཆར་དང༌། དཀྱིལ་འཁོར་ཆེན་པོར་ལུས་མེད་པའི་ཕྱག་དང་སྐོར་བ་བྱེད་མཁན་མང་པོའི་འཛབ་སྒྲ་སྒྲོག་པ་སོགས་ངོ་མཚར་གྱི་ལྟས་བགྲང་ལས་འདས་པ་བྱུང་མོད། དེ་དག་རང་ཉིད་ཀྱི་ཡོན་ཏན་ཡིན་པའི་མངོན་པའི་ང་རྒྱལ་བ་ག་ལ་རིགས། རྡོ་རྗེ་ཐེག་པའི་སྨིན་གྲོལ་ལག་ལེན་གནད་མ་འཆུག་ཅིང་སློབ་དཔོན་དང་སློབ་མ་སོགས་ཕུན་སུམ་ཚོགས་པ་ལྔ་ཚོགས་ཀྱི་རྟེན་ཅིང་འབྲེལ་བར་འབྱུང་བ་ལས་བྱུང་བ་ཡིན་པར་སེམས་ལ་ཤར། བདག་གིས་དཀྱིལ་འཁོར་ཆེན་པོར་དབང་བསྐུར་བ་གྲུབ་ནས་འདུས་པ་རྣམས་གྲོལ་ཞིང༌། བདག་དང་བླ་མ་རྟོགས་ལྡན་བེ་རི་བ། བླ་མ་སྤངས་མདའ་བ། མཆོད་གཡོག་དགེ་སློང་ཕུན་ཚོགས་ཚེ་རིང་སོགས་བདག་ཟླ་གྲོགས་འགའ་ཞིག་བཅས་དཀྱིལ་འཁོར་བསྐོར་ཞིང་ཤར་ངོས་ནས་བདག་གིས་མཛུབ་མོ་གཏད་དེ།

དེ་རིང་དབང་བསྐུར་བའི་དཀྱིལ་འཁོར་དེ་འདི་ཡིན་ཨང་ཞེས་སྨྲས་པའི་ཚེ། དཀྱིལ་འཁོར་ཆེན་པོའི་ཤར་ན་ཡང་དག་གི་བུམ་པའི་སྟེང་དུ་ཐོད་པ་སྒྲུབ་རྟེན་དང་བཅས་བཞིན་པ་སྟེང་གི་ནམ་མཁའ་ལ་ཁྲུ་གང་ཙམ་འཕགས་ནས་མ་ཎི་ཕྲེང་སྐོར་གཅིག་ཙམ་བགྲང་བའི་ཡུན་དུ་བྱ་ལྡིང་བ་ལྟར་བསྡད། སླར་མ་འཁྲུགས་པར་མཉྫིའི་སྟེང་དུ་བབ་སོང་བས། དེའི་རིང་དེར་འཁོད་ཐམས་ཅད་ཀྱིས་རིག་པས་ཧ་ལས་པ་ལྟར་མིག་ཧད་དེ་བལྟས་ནས་བསྡད། སླར་དེ་རིང་དེ་འདྲའི་ཡ་མཚན་མཐོང་བ་ཞེས་ཐམས་ཅད་དགའ་ཞིང་ཚིམ་པའི་རྣམ་པས་སེམས་རངས་པར་བྱེད་འདུག ཚུལ་དེ་ལྟ་བུ་ནི་འཕགས་ཡུལ་དུ་ཡང་དག་གི་བཀའ་བབ་སློབ་དཔོན་ཧཱུྂ་ཀ་ར། བོད་དུ་ཡང་དག་གི་བཀའ་བབ་སློབ་དཔོན་ནམ་མཁའི་སྙིང་པོ་ཡིན་པས་དེའི་རྟེན་འབྲེལ་ཡིན་ནམ་སྙམ། དེའི་ཚེ་འཆམ་སོགས་གོང་མའི་ཕྱག་ལེན་ལྟར་གྲུབ་ནས་རིམ་གྱིས་སྒྲུབ་ཆེན་གྲོལ། བདག་གིས་བཀའ་བརྒྱད་བདེ་འདུས་ཀྱི་དབང་སྒྲུབ་བྱེད་པའི་ཐོག་མ་འདི་ཡིན། གཞན་ཡང་སྐྱ་སེར་ཐམས་ཅད་ལ་རང་རང་གང་འདོད་པའི་ཐེག་པ་གོང་འོག་གི་ཆོས་ཀྱིས་ཚིམས་པར་བྱས། ཟང་ཟིང་གི་འབུལ་ནོད་ཀྱང་གྱ་ནོམ་པ་བླངས་ཤིང་ཐེག་པ་ཆེན་པོའི་བསྔོ་བས་རྒྱས་བཏབ། སླར་བཏེགས་ཏེ་རྔོད་གངས་ཤོད་དུ་སྒར་བཏབ། རྔོད་སྟོད་པ་རྣམས་ཀྱི་འདོད་པ་ལྟར་རིག་འཛིན་པདྨ་གླིང་པས་ལྷོ་བྲག་སྨན་མདོའི་བྲག་ནས་ཟབ་གཏེར་དུ་བཞེས་པ་བླ་མ་ནོར་བུ་རྒྱ་མཚོའི་དབང་སྒྲུབ་དབུ་བཙུགས། རྩ་བའི་དབང་བསྐུར་རྫོགས་ཆེན་དབང་གི་ཕྲེང་བ་རྡུལ་ཚོན་དུ་བཞེངས་ཤིང༌། བླ་མེད་ཀྱི་དཀྱིལ་འཁོར་གཞན་བཅུ་གསུམ་པོ་རྩ་བའི་དཀྱིལ་འཁོར་ཉིད་ལྟེ་བ་བསྒྱུར་བ་གོང་མའི་ཕྱག་བཞེས་ཡིན་པ་ལྟར་བསྒྲུབས། དམ་པར་རློམ་པ་ལ་ལ་དག་གིས་ཐོས་གྲོལ་སོགས་ལ་སྐྱེ་བདུན་སྦྱར་ནས་སྒྲུབ་པའི་ཕྱག་ལེན་གྱ་མ་དོ་མཐོང་ཡང༌། དེ་ལྟ་མ་ཡིན་པར་ཟབ་ཆོས་འདི་ཉིད་རང་དུ་སྐྱེ་བདུན་སྒྲུབ་པ་གསུངས་པ་ལྟར་རྫས་དང་ཡོ་བྱད་ཕབ་རྒྱུན་སོགས་མཚན་ཉིད་ཚང་བ་འདུ་བྱས་ཏེ་དགེ་སློང་ཟག་པ་བྲལ་བ་བཅུ་ཕྲག་ཙམ་གྱིས་རིལ་བུ་བསྒྲིལ།

ཁ་དོག་བསྒྱུར། ལེགས་པར་སྐམས་པ་དྲིལ་བུར་གཞལ་བ་ཁལ་གཉིས་དང་བྲེ་བཅོ་བརྒྱད་བྱུང་བར་བུམ་པར་བཀང་ཞིང་རྒྱ་དང་བཅས་དཀྱིལ་འཁོར་ཆེན་པོའི་དབུས་སུ་བཀོད་ནས། ཐུགས་རྗེ་ཆེན་པོའི་བསྐྱེད་སྒོམ་དང་ཧྲཱིཿཧ་ར་པཉྩའི་འཛབ་ཀྱི་སྒྲ་ཉིན་མཚན་ཀུན་ཏུ་མ་ཆད་པར་དུས་དྲུག་ཏུ་ཁྲུས་གསོལ་དང་བྱིན་འབེབས་སོགས་ལུགས་འདི་ཉིད་རང་ལ་དགོས་ངེས་རྣམས་ཆད་པའི་སྐྱོན་དང༌། མི་དགོས་པ་འཐད་ལེགས་དང་ཆོས་བརྒྱད་ཀྱི་ཁ་འགེངས་བྱེད་པ་ལྷག་པའི་སྐྱོན་གཉིས་ཀ་སྤངས་པས་ཞག་བདུན་ཕྲག་ནས་གྲུབ་པའི་རྟགས་གཞུང་ལྟར་དུ་མཐོང༌། ལ་ལས་ཉེ་གནས་ཀྱིས་མཚན་མོ་རིལ་བུ་སྒྲུབ་ཁང་སྟེང་ཤོད་དང་ཆུ་འགྲམ་དུ་གཏོར་ནས་ཕྱིས་རིལ་བུ་འཕུར་འདུག་ཟེར་བ་སོགས་ཀྱང་བདག་གིས་ནི་མི་ཤེས། གང་ལྟར་ཡང་བུམ་པ་ཞལ་ཕྱེས་ཤིང་ཀུན་གྱིས་མཐོང་བར་སླར་དྲིལ་བུ་ལ་གཞལ་བས་ཁལ་གསུམ་དང་བྲེ་བཅོ་བརྒྱད་དུ་འཕེལ་བ་རྣམས་དེར་ཚོགས་ཀྱི་འདུས་པ་ཆེས་མང་བ་ལ་བཀྱེས། དེ་ལྟར་དབང་བསྐུར་གྲོལ་ནས། རྔོད་ལུང་པར་སྔོན་དྲུང་པ་ཤཱཀྱ་བཛྲའི་ཕྱག་བཞེས་བཟང་པོར་ཡུལ་དེའི་རི་ཀླུང་གི་རྒྱ་སོགས་གང་སྤྱིའི་འགན་དགོན་པ་བཅུ་གསུམ་གྱིས་མཛད་པ་ཞིག་ཡོད་འདུག་ཀྱང༌། ཕྱིས་སེམས་ཅན་རྣམས་བསོད་ནམས་མོད་དམན་ཅིང༌། དགོན་པ་རྣམས་ཀྱང་ཐོས་བསམ་སྒོམ་པ་ཁོ་བས་ང་ཨེ་ལྷག་སྙམ་པ་ཡར་ལྟའི་འགྲན་སེམས་ནི་མེད། རང་རང་གི་གྲུབ་མཐའ་སོགས་བརྩད་པས་ནང་མི་མཐུན་པ་སེལ་བུར་སོང་འདུག་པས་འབད་བརྩོན་རྣམ་གྲངས་དུ་མའི་ངོས་ནས་དངོས་པོ་གཏོང་བ་རྣམས་ཡང་རི་སྒར་འདུས་པ་རང་གི་དགེ་འདུན་འདུ་བའི་སྒོ་རྣམས་ཀྱིས་བཏང་སྟེ། དབྲེ་མདོ་རི་ཁྲོད་ཀྱིས་གཙོས་དགོན་པ་ཁག་བཅུ་གསུམ་གྱི་འདུས་པ་རྣམས་སྤྱན་དྲངས། ལྷན་ཅིག་ཏུ་ཚོགས་པའི་ཞལ་གྲངས་ཁྲི་ལས་མི་དམན་ངེས་ཚོགས་པ་ཞག་གསུམ་གྱི་བར་དུ་ཁ་ན་མ་ཐོ་བ་སྤངས་པའི་བཟའ་བཅའ་བཏུང་བ་དགེ་འདུན་ལ་འོས་པ་དག་ལེགས་པར་བསྟབས་ཤིང་བསྙེན་བཀུར།

དེ་དག་གི་ཚེ་སྔར་གཉེན་སྡེའི་བཅའ་ཡིག་དྲུང་ཤཱཀྱ་བཛྲ་གྱིས་སྩལ་བ་ཉིད་སོར་བཞག་པའི་བཅའ་ཡིག་གསར་དུ་ཁ་གསལ་བར་བྲིས་པ་ཉིན་རེ་བཞིན་ཚོགས་སུ་ཡང་རི་སྒར་གྱི་མཛེས་ཆོས་པས་བསྒྲགས་པ་དང༌། བདག་རང་གིས་ཆོས་དང་མཐུན་པའི་ཚོགས་གཏམ་མཉེས་བཤིན་པ་བསྐྱར་ནན་ཁོ་ནས་ཕུལ། གྲོལ་བའི་ཉིན་མོ་དགོན་རང་སོ་སོའི་ཆོས་སྐྱོང་རྣམས་ཀྱི་གཏོར་མ་སོ་སོར་བཤམས་ནས་བསྐྱེད་བསྟིམ་མཆོད་བསྟོད་འཛབ་བཟླས་མངའ་གསོལ་གྱིས་མཉེས་པར་བྱས་པ་རྣམས་དཔང་དུ་བཙུགས་ནས། དགེ་འདུན་འདུས་པ་དང་ཡུལ་མི་བསམ་ཡོད་ཐམས་ཅད་དམ་ལ་བཞག་ཅིང་བཀར་ནས་སྔོན་གྱི་ལུགས་བཟང་པོ་རི་མོ་གསེར་གསོས་ལེགས་པར་བགྱིས་པས། སྡེ་དགོན་ཐམས་ཅད་ཀྱིས་ཡི་རངས་དང་ལེགས་སོའི་སྒྲ་དབྱངས་ཀྱིས་དབྱར་རྔའི་ང་རོ་བག་འཁུམས་པ་ཙམ་དུ་བགྱིས། དེའི་སྐབས་ཤིག་ཡེར་སྤོམ་དགོན་དུ་ཕྱིན། འདོད་ཆོས་འགའ་ཡར་དང་བླ་བྲང་དུ་བསྟན་སྲུང་ཆོས་ཀྱི་སྒྲོལ་མའི་རྟེན་འཛུགས་བགྱིས། སླར་སྒར་པ་བཏེག །རྔོད་རྣམ་རྒྱལ་དགོན་དུ་སྒར་ཕབ། འདུ་ཁང་དུ་གཞི་བྱེས་ཐམས་ཅད་ལ་ཀུན་རིག་གི་དབང་བསྐུར་རྡུལ་མཚོན་ལ་བརྟེན་པ་དང་གཞན་ཡང་འདོད་ཆོས་མང་དུ་བྱིན། དེའི་སྐབས་གཞི་བདག་ཤ་བ་ར་མགོས་དམ་མནོས་ཤིང་སྐྱབས་འགྲོའི་སྡོམ་པ་བླངས། དེ་ནས་དགུན་དུས་སུ་སོང་བ་ཁ་བ་ཆེར་བབ་ཅིང་གྲང་རེག་ཀྱང་ཤིན་ཏུ་ཆེ་བ་བྱུང་བས་སྒར་དུ་མ་བསྡད་པར་ཞུགས་འགྲམ་བརྟེན་པའི་ཕྱིར་རྣམ་རྒྱལ་དགོན་གྱི་བླ་བྲང་དུ་བསྡད། བླ་མ་བེ་རི་བཀྲ་ཤིས་བསོད་ནམས་ཡེ་སྤོམ་དང་རྣམ་རྒྱལ་དགོན་གཉིས་ཀའི་ཁུར་བཞེས་ཡིན་པས་ཞུགས་འགྲམ་དུ་དད་གཏམ་བགྱིས་པར། བདག་གིས་རྒྱལ་བྲག་རྩར་བཀའ་བརྒྱད་དབང་སྒྲུབ་བགྱིས་པའི་ཉེར་བདུན་གྱི་ནུབ་འཁྲུལ་སྣང་བྱུང་ཚུལ་འཕྲོས་ཤིག་བཏང་བས་ཅིས་ཀྱང་ཡི་གེར་འབྲི་དགོས་ཞེས་ནན་གྱིས་གསུངས་པར། རྒྱལ་བྲག་རྩར་ཉེར་བདུན་གྱི་ཐོར་ཐུན་ལ་བབ་དུས་རྨི་ལམ་དུ། ང་རང་གི་སྲིང་མོ་དཔོན་ས་དཀོན་མཆོག་དཔལ་མོ་ཟེར་བ་འོད་ཀྱི་ལམ་དཀར་པོ་ཞིག་ལས་བྱུང་ནས།

དོ་ནུབ་ཀུན་ཏུ་བཟང་པོའི་ཕོ་བྲང་དུ་མཉམ་མེད་ཆོས་ཀྱི་རྒྱལ་པོ་འཁོར་རིག་འཛིན་རྒྱ་མཚོའི་དབུས་སུ་བཀའ་བརྒྱད་བདེ་གཤེགས་འདུས་པའི་དབང་སྩོལ་བར་མཆིས་ཀྱི་འགྲོ་ཟེར༑ བདག་འགྲོ་རྩིས་བྱས་པས་ཐག་རིང་པོ་ཞིག་ཏུ་ཡུལ་ལྗོངས་སྤྲོ་འཇིགས་སྣ་ཚོགས་དང་ལྡན་པའི་དབུས་སུ་རྡོ་རྗེའི་བྲག་དམར་སྨུག་ཆོས་འབྱུང་ཁོ་ན་བརྩེགས་པ་འདྲ་བའི་སྟེང་དུ་གཞལ་མེད་ཁང་ཁོ་ལག་ཚད་མེད་པ་ཞིག་འདུག་པའི་སྒོར་འོད་ལམ་དེ་ཡར་ཟུག་འདུག་པར་བདག་གཉིས་བགྲོད་པས། གཞལ་ཡས་ཁང་དེའི་ནང་དུ་སླེབས་པའི་ཚེ་ཡོལ་བ་དང་བླ་བྲེ་སོགས་ཚད་མེད་པའི་གུང་དུ་གདན་སེངྒེའི་ཁྲི་ཆེན་པོར་མཉམ་མེད་ཆོས་ཀྱི་རྒྱལ་པོ་ཡིན་རྒྱུ་བ་བདེ་གཤེགས་འབྲིང་པོའི་ཆ་ལུགས་སུ་བཞུགས། དེའི་གཡས་སུ་བཀའ་བརྒྱད་ཀྱི་དཀྱིལ་འཁོར་བཅོས་མའི་དཀྱིལ་འཁོར་མིན་པར་འོད་ཕུང་སྣ་ཚོགས་འབར་འཕྲོ་འཁྲུགས་པའི་དབུས་སུ་ཞི་ཁྲོ་བདུན་བརྒྱ་ཉེར་ལྔ་གསལ་ལ་རྫོགས་པ་སྐུ་གར་སྟབས། གསུང་སྔགས་སྒྲ། ཐུགས་ཏིང་ངེ་འཛིན་ལས་མི་གཡོ་བར་བཀྲ་ལམ་མེར་བཞུགས་འདུག །དེ་དག་གི་གཡས་གཡོན་རྣམས་སུ་འབོལ་སྟན་མང་པོ་བཤམས་འདུག་པར་རིག་འཛིན་བགྲེས་པོ་དང་དར་མ་དང་གཞོན་པའི་རྣམ་པ་ལ་ལ་ནི་དགེ་སློང༌། ལ་ལ་ནི་སྔགས་པ། ལ་ལ་ནི་རྒྱལ་པོའི་ཆ་ལུགས་གྲངས་ལས་འདས་པ་ཞལ་ནས་དྲག་སྔགས་སོ་བདུན་མ་དབྱངས་སུ་སྒྲོག་ཅིང༌། བདག་ལ་དགྱེས་པའི་རྣམ་འགྱུར་མང་པོ་མཛད་ཀྱི་འདུག །བདག་གིས་ཕྱག་ཕུལ་བས་མཉམ་མེད་ཆོས་ཀྱི་རྒྱལ་པོ་ཧེ་རུ་ཀའི་ཆ་ལུགས་སུ་བསྒྱིངས་པ་དེ་སྐུ་གར་སྟབས་ཤིགས་ཤིགས་གསུང་གདངས་ཆེན་པོས་ཧ་ཧ་ཨ་ལ་ལ་ཧོཿ ཨེ་མ་ཨ་ཧོཿ ཞེས་གསུངས། ཡར་འགྱུ་བའི་དབུས་དེར་འབོལ་གདན་ཞིག་འདུག་པ་བདག་རང་གི་ཡིན་རྒྱུ་བ་བྱས་འཛེགས་ནས་བསྡད་པས་དཔོན་སློབ་ཀུན་དགྱེས་པའི་རྣམ་གྲངས་མཛད་འདུག །དེ་མ་ཐག་འདུས་པ་རྒྱ་མཚོས་ཕྱག་དང་མཎྜལ་ཕུལ་ནས་གསོལ་བ་བཏབ་པས། ཧེ་རུ་ཀ་དེས་དཀྱིལ་འཁོར་ཕྱི་ནང་གི་འཇུག་པ་ནས་བརྩམས།

ཕྱི་ནང་གི་རྫས་དབང་བརྒྱ་རྩ་བརྒྱད། ལྷ་དབང་མཆོག་དབང་གོང་མ་གསུམ། རྡོ་རྗེ་རྒྱལ་པོའི་བཀའ་རབ་འབྱམས་ཀྱི་དབང་རྣམས་གཏེར་བྱོན་དང་ཁྱད་མེད་པར་མཛད་འདུག་པར། དབང་རྫས་རྣམས་ནི་འཇའ་ཚོན་ལས་གྲུབ་པ་སྣང་ལ་རང་བཞིན་མེད་པར་ཤ་སྟག་འདུག །དབང་གྲུབ་ནས་ཚོགས་ཀྱི་འཁོར་ལོ་ལྷག་གཏོར་དང་བཅས་པ་ད་ལྟའི་བཀའ་བརྒྱད་ལས་བྱང་ཤཱི་ལ་ཀ་རས་མཛད་པ་འདི་ཉིད་རང་གསུང་གི་འདུག་པས་ཕྱིས་ལས་བྱང་འདི་ལ་ཡང་ཡིད་ཆེས་ཐོབ་པ་བྱུང༌། དེ་ལྟར་གྲུབ་ནས་རིག་འཛིན་རྣམས་ཕྱིར་གྲོལ། དཀྱིལ་འཁོར་སོགས་མི་སྣང་བར་མཉམ་མེད་ཆོས་ཀྱི་རྒྱལ་པོ་སྔར་ཞལ་བཞུགས་པའི་དུས་ཁོ་ན་ལྟར་བཞུགས་འདུག་པར། བདག་གིས་བདག་ས་ཐག་རིང་པོར་འགྲོ་དགོས་པས་ཐུགས་རྗེས་བཟུང་ཞིང་བཀའ་སྩལ་ཀྱང་གནང་བ་གསོལ་བ་བཏབ་པས། གཙོ་བོར་ལམ་ཟབ་མོ་བསྐྱེད་རྫོགས་ཉམས་སུ་བླང་ལུགས། གཞན་ཡང་ཕྲལ་དང་ཡུན་གྱི་བསླབ་བྱ་མང་བར་གནང༌། ཕྱག་ཞབས་བཞི་ཀ་བདག་གི་སྤྱི་བོར་བཀོད་དེ་བདེ་གཤེགས་འདུས་པའི་གཙོ་བོ་ཐམས་ཅད་ཀྱི་སྔགས་མཐར་ཀཱ་ཡ་ཝཱ་ཀ་ཙིཏྟ་སརྦ་སིདྡྷི་ཕ་ལ་ཧཱུྂ་ཞེས་གསུངས་ཤིང་བྱིན་རླབས་བཀའ་གཏད་རྩལ་སྤྲུགས་སུ་གནང་བའི་མོད། སྔར་གྱི་བུ་མོ་དེས་ཁྲིད་དེ་འོད་ལམ་དུ་འོང་བས་རང་གི་མལ་སར་སླེབས། གཉིད་སད་པའི་ཚེ་སྣང་བ་ལ་ཞོགས་པ་བཀའ་བརྒྱད་བདེ་གཤེགས་འདུས་པའི་སྒྲུབ་ཆེན་གྱི་ལས་གཞུང་ལ་འཇུག་རན་པར་བབ་འདུག །འདི་ཡང་བླ་མ་བེ་རི་ བ་ལ་བྲིས་པ་དེར་འདི་ལས་ཚིག་སྣ་རིང་བ་ཞིག་ཡོད་ཀྱང་འདིར་བསྡུས་ནས་བྲིས་པ་ཡིན། འདི་སྐབས་བླ་མ་བེ་རི་བའི་གན་དུ་ཀོང་པོ་འཚོ་བྱེད་རྒྱལ་མཚན་དོན་གྲུབ་ཟེར་བ་ཕ་ཕྱོགས་ནས་བླ་མ་བེ་རི་བ་དང༌། མ་ཕྱོགས་ནས་འབྲུག་པ་ཐམས་ཅད་མཁྱེན་པ་པདྨ་དཀར་པོའི་སྐུ་ཉེར་འགྲོ་བ་སྨན་པ་མཁས་ངེས་ཤིག་འདུག་པ་བདག་གི་ཟླར་འབྲངས། སྐྲ་བཅད་པའི་མིང་ལ་དཀོན་མཆོག་རྒྱལ་མཚན་དུ་བཏགས། ཕྱིས་བདག་རང་གི་གསོ་དཔྱད་ཀྱི་སློབ་དཔོན་བཀའ་དྲིན་ཅན་དུ་གྱུར་པ་དེ་ཡིན་ནོ། །ཀྱེ་མ།

མཉམ་མེད་ཆོས་ཀྱི་རྒྱལ་པོའི་དྲུང༌༑ ༑དངོས་དང་རྨི་ལམ་ལན་གཉིས་སུ། །བདེ་གཤེགས་འདུས་པའི་དབང་སྒྲུབ་སྩལ། །རང་སེམས་གདོད་མའི་ཆེ་མཆོག་ཏུ། །ངོས་སྤྲད་གསང་མིང་བཏགས་པ་ནི། །ཆེ་མཆོག་ལས་འབྲེལ་རྩལ་ཞེས་གནང༌། །ང་འདྲ་ཉམས་ཆུང་གྱི་ནས་ཀྱང༌། །སྐལ་བཟང་བདུད་རྩི་དེ་ལྟར་ཐོབ། །དེ་ལྟར་རྣམ་རྒྱལ་དགོན་དུ་བསྡད་པའི་ནུབ་ཅིག་ལྕགས་ཀྱི་ཨ་ཙ་ར་སྡོ་སངས་མི་རྐང་གི་གླིང་བུ་ཐོགས་པ་ཞིག་བྱུང༌། ཁྱོད་སུ་ཡིན་གང་ནས་འོང་ཅི་འདོད་དྲིས་པས་ང་མ་ཧཱ་ཀཱ་ལཱ་ཙ་ཏུརྨུ་ཁ་ཡིན། ཁའུ་བྲག་རྫོང་ནས་འོངས་གཏོར་མ་བྱིན་ཟེར། ཁྱོད་ལ་སྔོན་ཆད་འདྲིས་ཞེན་ཆེ་བ་མེད་པར་གཏོར་མ་སློང་བ་ཅི་ཡིན་སྨྲས་པས། ཧ་ཧ་མཚར་ཆེ་ཁྱོད་རྒྱ་གར་སི་ཏིའི་ཡུལ་མུན་ཆེན་དུར་ཁྲོད་དུ་གཏུམ་སྲུང་རྣལ་འབྱོར་དུ་གྱུར་པའི་ཚེ་དང༌། ཡང་བླ་མ་གཉན་གྱི་སློབ་མར་གྱུར་པའི་ཚེ་སོགས་བདག་ལུས་གྲིབ་ལྟར་འགྲོགས་པ་དེ་ཡིན་ཟེར་བས་གཏོར་མ་ཕུལ། སྒྲུབ་ལུགས་སོགས་དྲིས་པས་ཞིབ་ཏུ་སྨྲས་བྱུང་བ་དང་སྔ་རབས་པའི་ཡིག་ཆ་ལ་ཁྱད་མི་འདུག་པས་ཡིད་ཆེས་པ་བྱུང༌། དེ་ནས་ཟླ་དགོན་པའི་འབོད་མི་བྱུང་བས་སྒར་བཏེག་སྟེ་ཤར་ཀོང་ལ་བརྒྱུད་ཟླ་དགོན་དང་ཉེ་བར་ཟླ་དགོན་སྤྱན་སྔ་བཟོད་པ་ཕུན་ཚོགས་ཀྱིས་གཙོས་པའི་རྟ་བསུ་དང༌། འདུས་པའི་ཚོགས་ཀྱིས་སེར་སྦྲེང་སོགས་བསུ་བའི་བཀོད་པ་རྒྱ་ཆེན་པོས་ལེགས་པར་བསུས་ཏེ་དགོན་ཐང་དུ་སྒར་བཏབ། གྲྭ་ནང་སོ་སོས་སྣེ་ལེན་ཚད་མེད་པ་མཛད། འདུ་ཁང་ཆེན་མོར་རིག་འཛིན་པདྨ་གླིང་པས་སྒམ་པོ་དར་གྱི་རི་ནས་སྤྱན་དྲངས་པའི་ཟབ་ཆོས་ཞི་ཁྲོ་དགོངས་པ་རང་གྲོལ་གྱི་དབང་བཞི་འཕྲད་ཚད་རང་གྲོལ་རྡུལ་ཚོན་གྱི་དཀྱིལ་འཁོར་སྟེང་ནས་བསྐུར། སླར་གཞི་བྱེས་ཀྱི་གཞི་ཁྲིད་མ་ཐོབ་པ་བརྒྱ་ཕྲག་ཙམ་འདུག་པར་ཟབ་ལམ་ནཱ་རོ་ཆོས་དྲུག་གི་ཉམས་ཁྲིད་འཁྲུལ་འཁོར་སོགས་ལག་ལེན་ཞིབ་པར་བྱས་ཤིང༌། སྡོད་ཡུལ་མགོན་པོ་ཕྱག་བཞི་པའི་མགོན་ཁང་དུ་བྱས་སྐབས་རྨི་ལམ་དུ་བུད་མེད་སྔོ་སངས་སྐྲ་དང་སྨིན་མ་དམར་སེར་དུ་ཡོད་པ་ཞིག་གིས་དོ་ནུབ་དུར་ཁྲོད་བསིལ་བའི་ཚལ་དུ་དཔལ་ཆེན་ནཱ་རོ་པས་ཁྱོད་ཤོག་གསུངས་པས་ཁྱོད་འབོད་དུ་འོང་བ་ཡིན་ཟེར།

དེའི་ཟླར་ཕྱིན་པས་ས་ཐག་རིང་པོ་ཞིག་ན་དུར་ཁྲོད་ཆེན་པོ་ཤིན་ཏུ་འཇིགས་སུ་རུང་བ་ཞིག་ཏུ་ཁྲོམ་ཆེན་པོའི་དབུས་སུ་ཕ་བོང་དཀར་པོ་སེང་གེ་བསྣོལ་བ་ལྟ་བུའི་སྟེང་དུ་མི་ལྤགས་བཀབ་པའི་གདན་ལ་ཧེ་རུ་ཀ་སྨུག་ནག་ཤིན་ཏུ་འཇིགས་པ་ཞིག་བཞུགས་འདུག་པས་བདག་ལ་དགྱེས་པའི་རྣམ་འགྱུར་མང་པོ་མཛད་པའི་རྗེས་སུ་ཆོས་དྲུག་བསྡུས་པ་ཚིགས་སུ་བཅད་པ་དེ་གསུངས་ཤིང༌། གཞན་གསང་སྔགས་ཀྱི་རྒྱུད་སྡེ་མང་པོའི་གནད་འགག་དང་གཏུམ་མོའི་འོག་སྒོའི་སྐོར་སོགས་ཞལ་གདམས་བསླབ་བྱ་རྒྱས་པར་སྩལ་ཅིང་ཞབས་སྤྱི་བོར་བཀོད་ནས། བདེ་དགྱེས་གསང་གདན་སྒྱུ་ཐོད་སོགས་ཀྱི་སྔགས་མང་པོ་གསུང་ཞིང་ལྗགས་ཆབ་གནང་ནས་ད་སོང་ཞིག་གསུངས་པས་བུད་མེད་དེ་དང་བསྡེབས་ནས་འོང་བའི་སྣང་བ་ལ་གཉིད་སད་པས་ཐོར་ཐུན་ལ་འཇུག་རན་པར་འདུག །ཡང་དེ་སྐབས་ཟུར་རེ་བ་ཡིན་པའི་གྲྭ་པ་ཞིག་ཐུན་ཚོད་པ་ཡིན་པ་དེས་འཁར་རྔ་བཅག །གནས་དབྱུང་བྱས་པས་ཟུར་རེ་བའི་གྲྭ་པ་ཞིག་གིས་ཁོ་བསད་པ་རེད་ཟེར་བའི་གཏམ་ངན་བསྒྲགས། གྲྭ་པ་གཞན་འགས་ཀྱང་དེ་རྗེས་འབྲངས་པས་ཡིད་ཕྱུང༌། ཡང་རི་སྒར་པ་རང་གང་བདེར་བཞུད། ང་རང་རེ་ཞིག་ཟླ་དགོན་དུ་བསྡད༑ དེ་ནས་གང་དུ་འགྲོ་བལྟ་རྒྱུ་བྱེད་པར་ཐག་བཅད་པའི་ཚེ། ཟླ་དགོན་བླ་མ་དང་བན་བོན་རྣམས་དང༌། སྒར་རང་གི་བན་མང་ཐམས་ཅད་ཀྱིས་དེ་ལྟར་བྱས་ན་མི་འཐུས་ཤིང་གཏེ་པོ་རྣམས་གནས་དབྱུང་བྱེད་ཟེར་བར་སླར་བསམ་པ་ཟོས། གཏེ་པོ་རྣམས་ཀྱིས་ཀྱང་ཆད་སྒྲུབ་ཙམ་བྱས་པས་བཟོད་པར་བགྱིས་ནས་རེ་ཞིག་བསྡད། ཕྱིས་ཟླ་དགོན་དུ་ལོག་པའི་ཁས་ལེན་དང་དགོན་པ་ནས་ཀྱང་སྤྱིལ་བུ་བཟོ་ཟེར་བའི་བཀོད་པ་བྱས། བདེ་སྟེང་ནས་རྒྱ་སྟོན་སྡེ་པའི་འབོད་མི་ཇ་འདྲེན་བྱུང་བ་ལྟར་སྒར་བཏེག །ཉེ་བར་ཕྱིན་ཚེ་ཐབ་བསུ་དང༌། རྟ་བསུ་སེར་སྦྲེང་སོགས་རྒྱ་ཆེ་བར་བྱུང༌། དགོན་དང་ཉེ་བར་སྒར་བཏབ། ངལ་གསོས་ནས་རྒྱ་སྟོན་ཆོས་རྗེས་དབུ་བྱས་གཞི་བྱེས་ཀྱི་འདུས་པ་ལྔ་བརྒྱ་ལྷག་ཙམ་ལ་རྡོ་རྗེ་རྣལ་འབྱོར་མས་སློབ་དཔོན་ཆེན་པོ་འཇིགས་མེད་འབྱུང་གནས་སྦས་པ་ལ་དངོས་སུ་བསྩལ་བའི་རྡོ་རྗེ་ཕྲེང་བའི་རྩ་བའི་དཀྱིལ་འཁོར་ཉེར་བདུན་རས་བྲིས་དང༌།

དུས་ཀྱི་འཁོར་ལོ་རྡུལ་ཚོན་གྱི་དཀྱིལ་འཁོར་བསྒྲུབས་ནས་དབང་བསྐུར། གཞན་ཡང་དབང་ལུང་ཁྲིད་མང་དུ་བགྱིས། སླར་སྒར་བཏེག །རིམ་པས་ལམ་གྱི་མི་སེར་དང་དགོན་པ་ཁག་རུ་བ་ལ་སོགས་པར་སོ་སོར་ཚིམ་པའི་འདོད་ཆོས་བྱས༑ བ་ཐང་དུ་སྒར་ཕབ་ནས་ཀོང་སྨན་ཆེན་པོ་དཀོན་མཆོག་རྒྱལ་མཚན་པར་དངུལ་ཆུ་གཙོ་བཀྲུས་ཆེན་མོ་རྗེ་ཟུར་མཁར་བ་མཉམ་ཉིད་རྡོ་རྗེའི་ཡིག་ཆ་ཇི་ལྟ་བའི་ལག་ལེན་དང༌། གྲུབ་ཐོབ་ཨུ་རྒྱན་པའི་དངུལ་འབུམ་གྱི་དངུལ་སྐམ་དང༌། དངུལ་ཆུ་ཤ་ལྟར་བཟའ་བ་སྐོམ་ལྟར་བཏུང་བ། རྒོད་འདུལ་དང་གཡུང་འདུལ་ལ་སོགས་པ་རྣམས་དང༌། སྨན་གཞུང་གི་དགོངས་པ་གསེར་དངུལ་ཟངས་ལྕགས་བཞི་སྲེག་འདུལ་དང༌། མན་ངག་རིན་ཆེན་ཐལ་སྦྱོར་གྱི་དགོངས་པ་གསེར་དངུལ་ཞོ་ཐུམས་སུ་སྲེག་པའི་ལག་ལེན་སྙན་བརྒྱུད་ཞལ་རྒྱུན་ཡི་གེ་མེད་པའི་སྐོར་རྣམས་དང༌། ཨ་བྷྲ་ཧ་རི་ནག་པོའི་འདུལ་སྦྱོང་ནས་བཟུང་རིན་ཆེན་རིལ་བུ་གྲང་སྦྱོར་ཆེ་འབྲིང་ཆུང་གསུམ་དང་དེ་དག་གི་རྗེས་འབྲང་མཐུན་བྱེད་རིལ་བུ་དང༌། གཞན་ཡང་སྨན་དཔྱད་ཡན་ལག་བརྒྱད་པའི་སྙིང་པོ་བསྡུས་པ་དང་དེའི་འགྲེལ་པ་ཟླ་ཟེར། ཀླུ་སྒྲུབ་ཀྱི་སྦྱོར་བ་རྒྱས་པ། དཔལ་ལྡན་རྒྱུད་བཞི། བྱེ་བ་རིང་བསྲེལ། གྲངས་ཅན་མ་བུ། གྲངས་མེད་སྐོར། ཟིན་ཐིག །ཡང་ཐིག །སོ་མ་ར་ཛ་ལ་སོགས་པ་རྣམས་ཀྱི་ལག་ལེན་དཀའ་གནད་ཀྱི་དོགས་གཅོད་སོགས་དཔྱིས་ཕྱིན་པ་སྦྱངས་ཤིང༌། དེ་ཡང་འཚོ་བྱེད་དེ་ཉིད་བཤད་པ་དང་ལག་ལེན་གཉིས་ཀ་ལ་བྱང་བ་དང༌། ངེད་ཅག་ས་གཅིག་ཏུ་མི་འདུག་པར་རི་ཀླུང་ཀུན་ལ་རྒྱུ་བའི་སྟབས་ཀྱིས་སྔོ་སྨན་གྱི་སྡེ་ཚན་སོ་སོའི་སྐྱེ་ས་ཡུལ་གྱི་ཁྱད་པར། ཕོ་མོ་རྒོད་གཡུང་སོགས་སྔོ་སྨན་ཕལ་ཆེར་རིགས་གསུམ་གསུམ་དུ་དབྱེ་བ་དང༌། རྡོ་སྨན་རྣམས་ཀྱང་དེང་སང་གི་སྨན་པ་ཕལ་གྱིས་ལག་ཏུ་བླང་བ་ལྟ་ཞོག །མིང་ཙམ་ཡང་མ་ཐོས་པ་མང་པོ་དང༌། ཤིང་གི་རིགས་སྒེར་མིང་སྤྱི་ལ་བཏགས་པ་ཐང་ཤིང་ལྟ་བུ་ལ་མཚོན་ན།

ཐང་དཀར། ཐང་ནག །ཐང་སྒྲོན། ཐང་མ། གོར་ཙན། ཐང་ཤུག་གམ་མདུང་ཤིང་ནགས་མ་སོགས་དབྱེ་བ། ཤུག་པ་ལ་རྒྱ་ཤུག །བོད་ཤུག །སྟག་ཤུག །ཤུག་པ་ཙནྡན༑ ཤུག་ཚེར་སོགས་དེས་མཚོན་པའི་དབྱེ་བ། གཞན་ཡང་འཚོ་མཛད་དེ་ཉིད་དཔྱད་དོན་ལ་ཡང་མཁས་པར་འདུག་པས་སྨན་ལ་མཁོ་བའི་རིན་པོ་ཆེའི་རིགས་ཀྱང༌། ཇི་སྐད་དུ་ལྗོན་ཤིང་ལས༑ བརྟན་གཡོ་ཞུ་དང་མི་ཞུ་བའི། །ཁམས་ལས་གྲུབ་པའི་རིན་ཆེན་རྣམས། །ཞེས་གསུངས་པ་ལྟར། བརྟན་གཡོ་ཞུ་བའི་ཁམས་ལས་གྲུབ་པ་གསེར་དངུལ་ཟངས་ལྕགས་ཚོན་མོ་སྟེང་སོགས་ཀྱི་གསེར་ལ་དབྱེ་ན། ཡུ་གུར་གྱི་གསེར། སྟག་ལག་གི་གསེར། གུ་ལང་གི་གསེར། བོད་གསེར་དམར་པོ། གསེར་ནག་པོ། དངུལ་ལ། སོག་དངུལ༑ རྡོ་དངུལ། གྱིང་ཤ་ར་དངུལ། ལུག་དངུལ། ཧ་ཡང་ཧོ་སོགས། ཟངས་ལ་སྟོད་ཟངས། སྨད་ཟངས། ལྗོན་དམར། ལྗོན་སྐྱ། རང་བྱུང་གི་ཟངས་སོགས། ལྕགས་ལ་རོང་ལྕགས༑ བྲག་ལྕགས་རྩ་ལྕགས་སོགས། དེ་བཞིན་དུ་བརྟག་དཀའ་བ་ཤེལ་རིགས་རྣམས་དང༌། རྡོ་རིགས་ལ་བྱུ་རུ་དཀར་དམར། མུ་མེན་ལ། གསེར་མུ་མེན། རྡོ་མུ་མེན། མུ་མེན་ཕལ་པ། སྲོག་ཆགས་ལས་བྱུང་བ། མུ་ཏིག་དཀར་པོ། དམར་པོ། ནག་པོ། གནྫ་མུ་ཏིག །ད་ཧོར་མུ་ཏིག་ལ་སོགས་པ་མཐའ་ཡས་པ་སོ་སོའི་མཚན་ཉིད་དང་དབྱེ་བ་བྱེད་ལས་རྣམས་བྱང་བར་མཁྱེན་ལ། གཞན་ཡང་གསུང་རབ་མདོ་སྔགས་ཀྱི་ཕྱོགས་ལ་ཡང་གོ་བབས་ལེགས་པ། རིག་གནས་ལ་སྙན་ངག་ནི་ཤིན་ཏུ་བྱང་བ། བཟོ་པ་ཏྲའི་ལག་ལེན་ཡང་འགའ་ཞིག་མཁྱེན་པ་སོགས་ཏེ། མདོར་ན་བློ་ལྡན་མཁྱེན་པའི་ནོར་གྱིས་ཕྱུག་པ་དེ་ཉིད་ཀྱི་བཅུ་ཆ་ཙམ་ཡང་བདག་ལྟ་བུའི་གང་ཟག་གཞན་དབང་ཅན་གྱིས་ཤེས་པ་ག་ལ་སྲིད། འོན་ཀྱང་ཇི་སྐད་དུ། རི་རབ་གསེར་གྱི་ངོས་ལ་གནས་པ་ཡི། །བྱ་ཡི་རང་བཞིན་རྣམས་ཀྱང་གསེར་དུ་སྣང༌། །ཞེས་གསུངས་པ་ལྟར། མཁས་པ་བསྟེན་ན་མཁས་པར་འགྱུར་ཞིང༌། བླུན་པོ་བསྟེན་ན་བླུན་པོར་འགྱུར་བ་ཡང་ཆོས་ཉིད་དུ་སྣང་བའི་ཕྱིར། མཁས་པ་དེའི་དྲིན་ལས་བདག་གིས་ཀྱང་སྔགས་གཅིག་གི་བརྟུལ་ཞུགས་འཛིན་མ་དགོས་ཙམ་བསླབས་པ་ཡིན་ནོ། །དེང་སང་དཔེ་ཆ་རྐང་གང་རེ་སྣམ་ཕྲག་ཏུ་བཅུག་ནས་ངའི་ཟབ་ཁྱད་ངའི་ཁྱད་ཆོས་ཞེས་མགོ་བོ་གྱེན་དུ་འདེགས།

སྔོ་སྨན་སོགས་སྣ་རེའི་བཅོས་ལ་སྦ་གསང་དང་ཕྲག་དོག་ཁོར་ཡུག་ཏུ་བྱེད། མཁས་པ་དང་ཕྲད་ན་ཁྱད་དུ་གསོད་ཅིང་བག་འཁུམས་པས་ལེགས་བཤད་བརྡར་ཤ་གཅོད་པའི་གླེང་མོ་བགྱིས་ན་ཁ་སྐམ། དཔྲལ་བ་རྔུལ། འདུག་མི་བཟོད། བླུན་པོ་ཚོགས་པའི་དབུས་སུ་བསྒྱིངས་སྟབས་ཀྱིས་རང་བསྟོད་གཞན་སྨོད་ང་ཆེ་ང་གཉན་ང་བདེན་གྱིས་ལུང་པ་འགེངས། ནད་པ་ཤི་ན་སྔོན་ལས་དང་ནད་ལྷག་གདོན་རྐྱེན་ལ་ཁག་འདོགས། ནད་པ་སོས་ན་ཨ་ཕོ་ངས་བྱས། སྔོ་སྨན་འདིས་གསོས། ཁྱད་ཆོས་འདིས་འཚེངས། རྟ་ཁྱེར་ཤོག །མཛོ་ཁྱེར་ཤོག་སོགས་ཟ་འདོད་ངོ་ཚ་མེད་ཀྱིས་ལུང་པ་འགེངས་པའི་སྨན་པ་རྣམས་དང་འོ་ཅག་ནི་རིགས་མི་མཐུན་པ་སྣང་སྟེ། སློབ་དཔོན་ཆེན་པོ་པདྨས། བུར་སྒོག་ཤ་ཆང་དྲི་མ་མི་གཅིག་པར། །སོ་སོར་འབྱུང་ལྟར་ཞེས་སོགས་གསུངས་པ་དང༌། ཡང་མི་རེའི་ལག་ན་རྩིས་ཀྱི་ཤོག་ཁྲ་རེ། །རྨོངས་ཁྱུ་ཚོགས་ནས་མཁས་པ་སྐྱར་ལ་འདོན། །ཞེས་གསུངས་པ་སོགས་དང་ཚུལ་འདྲ་བར་སྣང་མོད་ཀྱི། འོན་ཀྱང་དྲང་ཞིང་གསོང་པོར་སྨྲ་བ་གཤིན་རྗེ་ཆོས་ཀྱི་རྒྱལ་པོ་བཞུགས་མཆིས་པས་ཨ་ལ་ལ་ཧོཿ དེ་ནས་དེར་འཁོར་གྱི་སྡེ་དགོན་རྣམས་དང༌། གཞན་ཡང་གླིང་རྫོང་དང་ཚ་འབོམས་དགོན་སོགས་ནས་གྲྭ་པར་བྱེད་མི་ཡང་ཤིན་ཏུ་མང་ཞིང༌། སོ་སོར་འདོད་པ་ཚིམ་པའི་རྣམ་དཀར་གྱི་འབྲེལ་པ་བཞག །བྱང་རྟ་རྣར་འབྱོར་པའི་ཚེ་གླིང་གི་དཔའ་བརྟུལ་སུམ་ཅུ་གླིང་རྗེ་གེ་སར་དང་བཅས་པས་བཞེངས་པའི་འབུམ་མཇལ་བ་ན། གེ་སར་གྱིས་བཞེངས་པའི་འབུམ་གྱི་ཁ་བྱང་དུ། གེ་སར་ཁྲི་སྲོང་ལྡེའུ་བཙན་ཡིན། །མཆོད་གནས་སློབ་དཔོན་པདྨ་ཡིན། །འབྲུག་མོ་ཡེ་ཤེས་མཚོ་རྒྱལ་ཡིན། །ཞེས་སོགས་འདུག་པས་གེ་སར་འདི་རྒྱལ་པོ་ཁྲི་སྲོང་གི་རྗེས་སུ་བྱུང་བར་འདུག ༑ཤར་ཡེལ་ཕུག་ཏུ་ཕྱིན། དེར་བཞུགས་པའི་སངས་རྒྱས་ཡེལ་པའི་སྐུ་ལ་བྱིན་རླབས་ཞུས་པས་སྐུ་བརྙན་གྱིས་བཞད་པ་སོགས་བྱུང༌། མཉམ་མེད་དྭགས་པོའི་སྨན་སྒྲོ་བཞུགས་པའི་མཆོད་རྟེན་ལ་སྐོར་ཕྱག་བྱས་པའི་ཚེ་སྨན་གྱི་དྲིས་ཀུན་ལ་ཁྱབ་པ་བྱུང༌།

མཆོད་ཁང་གོག་པོ་ཞིག་འདུག་མཆོད་རྟེན་སྤྲེལ་ཁོག་མར་གྲགས་པ་དཔལ་ཕག་མོ་གྲུ་པ་སྤྲེའུ་གཡུའི་སྨིན་མ་ཅན་དུ་སྐྱེ་བ་བཞེས་པའི་གདུང་བཞུགས་པ་ཞིག་འདུག་པ་ཡང་མཇལ། སྔར་བྱང་བདག་བཀྲ་ཤིས་སྟོབས་རྒྱལ་བའི་ཕྱག་ཏུ་སྤྲེའུ་གཡུའི་སྨིན་མ་ཅན་གྱི་དབུ་ཐོད་སྐུ་དང་ཡིག་འབྲུ་དུ་མ་རང་བྱོན་དུ་ཕེབས་ཤིང༌། སྤྲེའུའི་ཐོད་པ་དཀྱུས་མ་བས་ཆེ་ཙམ་ཞིག་བཞུགས་འདུག་པ་བདག་གིས་ཀྱང་མཇལ། དེའི་གྲྭ་པ་རྣམས་ཀྱིས་བདག་དཔོན་སློབ་མདོ་ཁམས་སུ་བྱོན་དུས་ཤར་ཡེལ་ཕུག་གི་མཆོད་རྟེན་སྤྲེལ་ཁོག་མ་ནས་བྱང་བདག་རིན་པོ་ཆེས་རྫུ་འཕྲུལ་གྱིས་པདྨ་དང་བུམ་པའི་མཚམས་ནས་ཕྱག་གིས་བཏེགས་ཏེ་སྤྲེའུའི་ཐོད་པ་ཞུས་པ་ཡིན་ཞེས་གྲགས་གྲགས་མོར་མཛད་ཀྱི་འདུག །ཕྱིས་བདག་རང་ཡེལ་ཕུག་ཏུ་སླེབས་མཆོད་རྟེན་སྤྲེལ་ཁོག་མར་བསྐོར་བ་བྱས་པའི་ཚེ་མཆོད་རྟེན་དེའི་རྒྱབ་ལོགས་བུམ་པའི་སྟོད་ཙམ་ན་བྲེའི་ཁ་རྒྱ་ཙམ་གྱི་བུག་པ་ཞིག་འདུག །མཆོད་རྟེན་དེ་གྲང་གསེར་གྱིས་གར་བུས་བྱུགས་པར། བུག་པ་དེ་གནས་དེ་ཀའི་འཇིམ་པ་ཕལ་པ་ཞིག་གིས་བཀག་འདུག་པས། ཕལ་ཆེར་སྤྲེལ་ཐོད་བུག་པ་དེ་ནས་རྫུ་འཕྲུལ་གྱིས་ཞུས་པ་འདྲ་འདུག་གོ། །གཞན་ཡང་ཆམ་ལ་ཁར་འབྱོར་དུས་གསལ་སྟོང་སྒོམ་ཤོའི་སྒྲུབ་གནས་མི་གཡེལ་ཕུག་མཇལ་བར་ཕྱིན་དུས་དེར་སྒོམ་ཤོ་དང་དགེ་མ་ར་དགེ་ལུག་དགེ་གཉིས་དང་བཅས་བཞུགས་པ་དང༌། ཆམ་སྟོད་སྨད་ཀྱི་འཁྲུག་པ་བསྡུམས་པ་སོགས་སྔོན་གནས་མང་པོ་དྲན། ཡང་ཁམས་པ་རྣམས་དེང་སང་མཛོད་ཅེས་ཟེར། གཞན་ཁམས་ཀྱི་གླ་བ་རྐང་གཅིག་ཏུ་ཐེའུ་རང་ཐམས་ཅད་དམ་ལ་བཏགས་ཟེར་བ་དེ་ཡིན་པ་འདུག་པས་མཇལ་དུ་ཕྱིན། གནས་དེ་གངས་ཀྱིས་ལམ་ཆོད་པས་བགྲོད་དཀའ་བ་འདུག་ཀྱང་འབད་པས་ཕྱིན། ད་ལྟ་གནས་སྒོ་མ་བྱེ་བ་ཞིག་ཡིན་འདུག་པས་ལོ་རྒྱུས་ནི་འཆད་མཁན་མི་འདུག །མཇལ་བས་ཁ་བའི་ཁྲོད་ཀྱི་བྲག་ལོགས་ཤིན་ཏུ་ཆེ་བ་གྱང་ལྟ་བུའི་ངོས་སུ་གོ་སྦུས་བྱེད་ཀྱི་རྣམ་པ་སྒོའི་རུ་བཞི་ལ་པདྨ་མཆོད་ཚགས་སོགས་ཤིང་ལ་བཅོས་པ་ལྟ་བུ་ཁ་དོག་ནག་པོ་ལ་སྒོའི་མེ་ལོང་གཉིས་དམར་་སྲུབ་དང་བཅས་པ་ཞེང་ཁྲུ་ཉི་ཤུ་ཙམ་དང་དཔངས་ཐོག་སོ་བཅོ་ལྔ་ཙམ་ཡོད་པ་ངོ་མཚར་ཆེ་བ་ཞིག་དང༌།

དེའི་གཡོན་དུ་མི་རིང་བར་བྲག་གི་རྩ་བར་མཆོད་རྟེན་རྙིང་པ་མི་ཚད་ཙམ་ངོ་མཚར་ཅན་འདུག་པ་མཇལ་ཞིང་དོན་གཉིས་འགྲུབ་པའི་སྨོན་ལམ་བཏབ། གནས་དེ་མ་འོངས་པའི་དུས་སུ་བདག་རང་གི་སྐྱེ་བ་ཞིག་གིས་སྒོ་འབྱེད་པའི་མཚན་མ་ཞིག་ཀྱང་མཐོང༌། དེའི་བྲག་ལྡེབས་གཡས་སུ་ལག་པ་གཉིས་ཀའི་རྗེས་ཀྱང་གསལ་བར་ཡོད། གཡང་ཆེན་ཕོ་བྲང་དུ་དཔོན་སློབ་མགར་གྱི་དགོན་པར་བོས༑ ཞག་ཤས་བསྡད་ཅིང་གདུགས་ཚོད་བསྙེན་བཀུར་གྱི་དགའ་སྟོན་རྒྱ་ཆེར་མཛད་ཅིང་དཔོན་སློབ་མགར་དེ་ཡང་སྔོན་བླ་མ་གཙང་ཆུང་ཡིན་པས་སྨོན་ལམ་གྱི་འབྲེལ་བས་བདག་ལ་ཤིན་ཏུ་དགྱེས་པ་ཞིག་ཡོད་པས་རི་བོ་ཆེ་བར་བདག་གི་ཟླར་ཕེབས་པ་ཡིན། ནང་ཆེན་སྒར་དུ་བོས་ནས་འབུལ་ནོད་དང་བསྙེན་བཀུར་གྱ་ནོམ་པ་མཛད། རྫ་མོ་ཕུག་ཏུ་སྐྱོ་བྲག་ཏིང་འཛིན་བཟང་པོས་བོས། གདུགས་ཚོད་དུས་སུ་རུང་བའི་སྨན་གྱིས་བསྙེན་བཀུར། ནང་ཆེན་གྲྭ་ནང་ཡོན་མཆོད་ཐམས་ཅད་ལ་སོ་སོར་འདོད་ཆོས་ཀྱི་བདུད་རྩིའི་རོས་ཚིམ་པར་བྱས། རྫ་ཤིང་ཁང་དམར་མདོར་རྒྱལ་བའི་དབང་པོ་ཆོས་དབྱིངས་རྡོ་རྗེ་ཡང་ལྕགས་ཀྱི་ཕོ་རོག་ཤ་ཁྱེར་བྱས་པ་ཡང་མཇལ། རྗེ་དེ་སྐུ་ན་ཕྲ་བ་རང་ཡིན་ཡང་ཐུགས་སྤྱང་ཞིང་དཀྱིལ་ཆེ་བ་ཞིག་འདུག་པས་བདག་ལ་ཡང་ཤིན་ཏུ་དགྱེས་པར་མཛད༑ དེར་ཀརྨ་པ་གུང་བཞུཌ་ཀྱི་ཇ་གྲལ་ལ་ཡང་རི་དྲུང་པ་ཤ་རོག་པས་དབུས་གཙང་དུ་ཡབ་སྲས་ཀྱི་མཇལ་འཛོམས་དང༌། གཙང་ཡར་གྱི་སྡེ་གཟར་སོགས་ཐུགས་ལ་བརྣག་པའི་གྲོ་མ་དང་གྲོ་མཚོན་གྱི་དཔེའི་གསུང་སྒྲོས་མཐའ་དྲུག་ཚུལ་བཞིའི་སྒོ་ནས་མང་དུ་མཛད་བྱུང༌། ཆམ་ལ་ཁར་རིན་ཆེན་ཚ་གྲང་གཉིས་ཀའི་སྦྱོར་བ་རྒྱས་པ་ཕོན་ཆེ་བར་ཡང་བྱས༑ དེ་ནས་རིམ་གྱིས་སྒར་བཏེགས་ཏེ་པར་ཐང་དང་ཁྲ་བོ་ལ་བརྒྱུད་འདན་ལུང་པར་སླེབས་པའི་ཚེ་བྲག་རི་ཆེན་པོ་ཞིག་གི་ཞོལ་དུ་ཆུའི་འཁྲིས་ཐང་ཆུང་ངེ་བ་ཞིག་ཏུ་ངེད་རང་རྟ་རགས་རྣམས་ཀྱིས་བབ་ནས་ཇ་སྐོལ་བའི་ཚེ། བྲག་ལོགས་ནས་རྔ་ཞིག་རྡུང་བྱུང་བས་ཟླ་བོ་རྣམས་ཇ་སྐོལ་བའི་རིང༌།

དགེ་སློང་ཕུན་ཚོགས་ཚེ་རིང་དང༌། དགེ་བཤེས་བ་ཐེལ་ངེད་གསུམ་བྲག་ལོགས་རྔ་རྡུང་ས་དེར་ཕྱིན་པས། བྲག་ཕུག་གཏིང་རིང་པོ་ཞིག་དུ་སྔགས་པ་རྒན་དར་ཞིག་འདུག །དེ་དང་སྐད་ཆ་བྱས་པས་ད་ལན་ཁྲ་བོ་ལར་མི་ཁལ་མང་པོ་འགྲིམས་བྱུང་བ་སོག་པོ་མིན་ནམ་སྙམ་འདུག་པ་ལ་སུ་ཡིན་ཞེས་དྲིས་བྱུང་བས། འབྲི་གུང་ཡང་རི་སྒར་པ་ཡིན། ང་ཡང་འདི་ལྟར་ཡིན་ཞེས་བཤད་པས། འོ་ན་ང་ཡང་སྐྱུ་ར་ཡིན་སྐྱབས་སུ་མཆི་ཟེར། སྐྱུ་ར་ཤ་ཉེ་འགྲིགས༑ ཕུག་པ་དེ་ཇི་ལྟར་ཡིན་དྲིས་པས། བསྟན་སྲུང་ཆོས་ཀྱི་སྒྲོལ་མ་མིའི་ཟོལ་ལ་བརྟེན་ནས་རིགས་སྲས་བཞི་བསྐྲུན་པའི་མཐར་ཕུག་པའི་དེའི་ནང་དུ་ཕེབས། རྒྱ་གར་གྱི་དུར་ཁྲོད་ནས་བམ་བླངས་ཚོགས་ཀྱི་འཁོར་ལོ་མཛད་ཅིང་རྗེས་འཇུག་རྣམས་ལ་བསླབ་བྱ་ལུང་བསྟན་མཐར་ཕྱིན་པ་མཛད་ནས་སྐུ་ལུས་དེ་ཉིད་ཀྱིས་མཁའ་སྤྱོད་དུ་གཤེགས་པ་ཡིན། ཕུག་པ་འདི་ལ་ཕུག་པ་གཏིང་རིང་ཟེར། ཞེས་སོགས་རྒྱལ་དབང་རཏྣས་ཨ་ཕྱིའི་རྣམ་ཐར་ལྗགས་བསྒྲིགས་མཛད་པ་དང་ཚིག་སྣ་རིང་ཐུང་ཙམ་མ་གཏོགས་དོན་ལ་ཁྱད་པར་སྤུ་ཙམ་མེད་པ་བཤད་བྱུང་བས་ཡིད་ཆེས་པ་བྱུང༌༑ འདན་སྟོད་བྲག་རྩ་ཞེས་པར་སླེབས། དེ་ནི་འགྲུ་མི་འགྱུར་ཐར་པའི་གནས་བརྒྱད་ལས། འདན་སྟོད་བྲག་རྩ་སྐྱུ་རས་བཟུང༌། །སྐྱུ་ར་མི་འགྱུར་འགྲུ་གཅིག་ཡིན། །བྲག་རྩ་མི་འགྱུར་གནས་གཅིག་ཡིན། །ཞེས་པ་དེ་ཡིན་འདུག །བྲག་ལྡེབས་ཕལ་ཐོག་ལྔ་བཅུ་ལྷག་ངེས་ཙམ་གྱི་སར་ཤུག་ཕུང་ཞིག་འདུག་པ་སྔར་ལྷ་ཁང་ཁྲ་མོའི་གསེར་འཕྲུ་དང་མཉམ་ཟེར། བྲག་ལོགས་དེར་ཡིག་འབྲུའི་རིགས་རྡོ་དཀར་གྱི་སྐྱོ་མས་བྲིས་པ་འདྲ་བ་བགྲང་ལས་འདས་པ་འདུག །དེ་སྐབས་སྒ་འདན་སྐྱུར་གསུམ་གྱི་ལུང་པར་སོག་དོགས་ཆེ་བར་འདུག་པས། ས་ལུགས་ཀྱི་དགོན་པ་བཅས་སྐུ་མགོ་ཟེར་བ་ཞིག་ཏུ་ངེད་ཚོས་ཀྱང་བཙན་ས་འཆོས་པ་སོགས་དགོན་པ་དང་འདོད་མཉམ་བྱེད་རྩིས་ཡོད་པར། འབྲོག་པ་རྟ་མི་རལ་པ་ཅན་སུམ་ཅུ་ཙམ་ཞིག་སླེབས་བྱུང་བས་ངེད་རྣམས་སྐྱུ་ར་ཡིན་འབྲི་གུང་ཆོས་རྗེ་བསུ་བར་ཡོང་ཟེར་བས།

དེ་རྣམས་དང་བསྡོངས་ཏེ་དེ་ནུབ་རྩིབས་ཀླུང་མོ་ཆེ་དང་ཉེ་བར་སྒར་ཕབ། བདག་ཟླ་བོ་གསུམ་དང་བཅས་རྩིབས་ཀླུང་མོ་ཆེའི་སྐྱོབ་པའི་གཟིམས་ཕུག་ཏུ་གནས་ཞག་བགྱིས་པའི་ཚེ། ཉམས་རྨིས་ཤིན་ཏུ་མང་བ་བྱུང་ཞིང་ཕུག་པའི་བྲག་མཐིལ་འབུར་མོ་ཞིག་གི་མགོར་སྐྱོབ་པ་རིན་པོ་ཆེའི་ཞབས་རྗེས་ཆེ་ཆུང་སོགས་རྡོ་རྗེ་གསང་ལམ་མ་དང་ཁྱད་མེད་པ་ངོ་མཚར་ཤིན་ཏུ་ཆེ་བ་སྔར་སུས་ཀྱང་མ་རྙེད་པ་ཞིག་ཕྱི་ནངས་རྙེད་པས་ཐམས་ཅད་ཡིད་ཆེས་པར་འདུག །ཕྱི་ནངས་སྒར་བཏེག་པའི་ལམ་བར་དུ། གྲོང་ཁྱེར་རྩོང་ངུ་འདུག་པ་ད་ལྟ་ནི་རེ་ཧྲུལ་རྒྱ་ཆེ་བ་འདུག །དེ་ནས་མདའ་རྒྱང་གང་ཙམ་དུ་ཕྱིན་པར་རི་དེའུ་འབུར་ཙམ་ཞིག་འདུག་པའི་རྩེར་ཕ་བོང་ཞིག་འདུག་པར། རྗེ་འཇིག་རྟེན་གསུམ་གྱི་མགོན་པོའི་ཡུམ་གྱིས་སྐུ་རྒྱབ་གཏད་ནས་འཁྲུངས་པའི་ཚེ་དེ་ཀའི་མདུན་དུ་སྐྱོབ་པ་རིན་པོ་ཆེ་སྐུ་བཙས་མ་ཐག་པའི་ཞབས་རྗེས་དང༌། དེའུ་དེའི་ཞོལ་དུ་ཆུ་ཕྲན་ཆུང་ངུ་རྒྱུན་འབབ་པ་ཞིག་འདུག་པའི་འགྲམ་དུ་སྐྱོབ་པ་ཉིད་བྱིས་པའི་ཚུལ་མཛད་ཚེའི་ཞབས་རྗེས་ཤིན་ཏུ་མང་བ་འདུག །དེ་ནས་བཏེག་པའི་བར་སྒ་སྟོད་ལྷ་སྒྲ་ཞེས་པ་སྤྱན་སྡ་འབྲི་གུང་གླིང་པ་འཁྲུངས་པའི་གྲོང་དེ་དང་ཉེ་བར་སྒར་བཏབ། དེར་པཎྜི་ཏ་སྨྲྀ་ཏི་ཛྙཱ་ནས་ཡུམ་གྱི་དོན་དུ་ར་རྫི་མཛད། རའི་གྲངས་དང་མཉམ་པའི་རྡེའུ་བསགས་ནས་ཉིན་རེ་རྡེའུ་རྣམས་བཀྲམ་པའི་དུས་སུ་ར་ཕྱུགས་རྣམས་གཟས་ལ་བཀྲམ༑ རྡེའུ་རྣམས་བསྡུས་པའི་ཚེ་ཕྱུགས་རྣམས་ནང་དུ་འདུ་བའི་རྫུ་འཕྲུལ་དང་བཅས་ཡུན་རིང་མཛད་པའི་མཐར། རྫི་བོ་ཐོན་པའི་གླ་རྔན་ལེན་པའི་ཚེ་ཁོ་བོ་ལ་གླ་རྔན་གཞན་མི་འཚལ། གནས་ཚང་གི་སྒྱེད་རྡོ་འདི་དགོས་གསུངས། ཕུལ་བ་བཅག་པས་སྒྱེད་རྡོའི་ནང་དུ་ཡུམ་སྡིག་པའི་ལུས་བླངས་པ་ཕྱུང་ནས་གནས་སྤར་ཞིང་རོ་བསྲེགས་པའི་ཐལ་སོལ་དང༌། ར་ཕྱུགས་ཀྱི་གྲངས་མཉམ་རྡེའུ་རྣམས་ལྷན་ཅིག་བཞུགས་པའི་མཆོད་རྟེན་འདུག་པ་སོགས་མཇལ་བའི་ཚེ་གྲུབ་ཐོབ་བརྒྱད་ཅུའི་གཙོ་བོ་ས་ར་ཧས་མཛད་པ་ཞལ་མཇལ།

དེ་ནས་རིམ་གྱིས་གླང་ཆེན་དགོན་དུ་སྒར་ཕབ། གཞི་བདག་ཀླུ་བདུད་ཤིན་ཏུ་མ་རུངས་པ་ཞིག་འདུག་པར་དགེ་བསྙེན་གྱི་སྡོམ་པ་ཕོག །དགོན་དེ་ས་ལུགས་ཡིན་ཡང་རང་རེའི་གྲྭ་རིགས་བླ་མ་རིན་རྒྱལ་བ་ཟེར་བ་ཞིག་གིས་མ་བསྐོས་བླ་མ་མཛད་འདུག་པ་ཁོང་གྲྭ་ནང་གིས་ཤིན་ཏུ་གུས་ཤིང༌། དེར་སྒར་ཞག་བཅོ་ལྔ་ཙམ་བསྡད། དེ་ཚོར་དགུན་དུས་སྤྱིར་གྲང་བ་དང་ལྷག་པར་ལུང་པ་བྱང་ཁར་སོང་བས་ས་ཡུལ་གྲང་བའི་དཔེ་བྱེད་ས། ཤ་ཚག་ལུག་འཁྱགས་པ་རྣམས་སྟ་རེ་སོགས་ལར་མི་འགྲོ་བ་ཐོ་བ་དང་པང་རྫོག་གིས་གསེ་དགོས་ཀྱི་འདུག་པར། བདག་རས་ཀྱང་གི་བརྟུལ་ཞུགས་འདྲ་བ་ཞིག་ཡིན་པས་ནུབ་མོ་ཐམས་ཅད་དུ་རླུང་དམིགས་འཁྲུལ་འཁོར་ཅི་ཡང་མི་དགོས་པར་གཏུམ་མོ་ཡིད་ལ་དྲན་ཙམ་གྱིས་བདེ་དྲོད་འབར་བ་ཞིག་ཡོད། ལར་དེང་སང་གི་གྲུབ་ཐོབ་རྣམས་ཀྱིས་རས་གོས་བཞེས་པ་ཙམ་ལ་མི་ཐམས་ཅད་ཧ་ལས་པ་རྡོ་རྗེ་འཆང་བྱོན་པ་ཙམ་བྱེད་འདུག་ཀྱང༌། གཏུམ་མོའི་གཞུང་དུ་ཐུན་མོང་གི་བོགས་འདོན་དང་ཐུན་མོང་མ་ཡིན་པའི་བོགས་འདོན་གསུངས་པར་དྲོད་དང་བདེ་བ་ནི་ཐུན་མོང་ལྟར་སྣང་བ་དང༌། མི་རྟོག་པ་ནི་ཐུན་མོང་མ་ཡིན་པ་དོན་དམ་པའི་ཡོན་ཏན་དུ་གསུངས་འདུག་པས། བདག་ལ་དེ་འདྲའི་ཁམས་ཆེན་གྱི་རེ་བ་ཅི་ལ་ཡོད། འོན་ཀྱང་འཇིག་རྟེན་ཁ་གཏམ་དུ་བཙག་འགྲོགས་དང་རམས་འགྲོགས་ཟེར་བ་བདེན་འདུག་པས། རྡོ་རྗེ་འཆང་མཁན་ཆེན་པ་དེའི་བཀའ་དྲིན་གྱིས་དུས་ནམ་ཡང་གཏུམ་མོ་ཡིད་ལ་བྱས་པ་ཙམ་གྱིས་དྲོད་འབར་བ་དྲོད་ཀྱི་རང་བཞིན་བདེ་ཉམས་ཀྱིས་གང་བ། བདེ་དྲོད་གཉིས་ཀའི་ངོ་བོ་མི་རྟོག་པར་ལྷན་ཅིག་སྐྱེས་པའི་ཡེ་ཤེས་སུ་ཆམ་ཆམ་འགྲོ་བ་ཤ་སྟག་བྱུང༌། དེ་ཡང་རང་བློ་མ་དག་པའི་བསམ་ཚོད་ལ། གཏུམ་མོ་བདེ་དྲོད་མི་རྟོག་པ་ཡན་ལག་བདུན་ལྡན་གྱི་ངོ་བོར་གྲོལ་བ་ཞིག་མ་བྱུང་ན། གོས་གྱོན་མི་དགོས་པ་ནི་དུད་འགྲོ་ཕལ་ཆེར་ལ་འདུག་ཅིང༌། དགུན་དུས་ཆུ་རས་བྱས་པ་ལ་ཡ་མཚན་བྱེད་པ་ཡང་ལྷན་སྐྱེས་ཀྱི་ཡེ་ཤེས་མ་སྐྱེས་ན།

དགུན་དུས་རས་ཆུས་སྦགས་པ་དྲོས་པ་ཙམ་ལས་ཉ་སྦལ་སོགས་དགུན་དུས་ཆུ་ནང་དུ་གནས་པ་ཁམས་ཆེ་བ་འདྲ་བསམ་མ་ཎི་པདྨེ་ཧཱུྂ་ཧྲཱིཿ དེའི་ཚེ་ཡོན་མཆོད་ཐམས་ཅད་ཀྱིས་འབུལ་ནོད་དང༌། གསེར་ཁ་དང་ཐག་ཉེ་བས་གསེར་མང་དུ་བྱུང་བ་ཡང་དགེ་སློང་གི་བླང་བྱར་བཀག་ཀྱང་དམིགས་བསལ་དུ་སུམ་བརྒྱ་པར་གོས་དང་རྒྱགས་ཆོས་ལྡན་གྱི་ཕྱིར་བླང་བར་གསུངས་པས་ཆོས་ལྡན་གྱི་ཕྱིར་ཡིན་ན་ཁམས་ཆེ། གོས་དང་རྒྱགས་ཕྱིར་རང་ཡིན་ན་དེང་སང་འཇིག་རྟེན་པ་རྣམས་ཀྱང་འཐབ་རྩོད་སྡེ་གཟར་སོགས་བྱེད་པ་ཡང་རྩ་བ་ཟས་གོས་ལ་ཐུག་པ་ཡིན་མོད། འོན་ཀྱང་རུང་བ་གསུམ་གྱིས་བླང་བ་འདུལ་བ་མདོ་ནས་གསུངས་པ་ལྟར་མ་བརྗེད་ཙམ་བྱས་ནས་བླངས། སོ་སོར་ཡོན་ཆུད་མི་འཛའ་བའི་བསྔོ་སྨོན་གྱིས་རྒྱས་བཏབ། སླར་འདན་དང་སྐྱུ་ར་སོགས་སུ་ཕྱིན། ཁམས་སྐྱོ་ཆེ་ཚང་གི་ཉིན་རྫོང་མགོའི་ཞོལ་དུ་སྒར་བཏབ། ཉིན་རྫོང་དུ་བོས་འབུལ་ནོད་མང་དུ་བྱས། བླ་མ་ནམ་མཁའ་རིན་ཆེན་པ། དབོན་པོ་དཀོན་མཆོག་གྲགས་པ། དབོན་པོ་དཀོན་མཆོག་བཟང་པོ་རྣམས་ཀྱང་སྒར་དུ་བྱོན། སླར་ཁམས་སྐྱོ་ཆུང་ཚང་གི་ལྷ་ཁང་གཞོགས་སུ་སྒར་ཕབ། འབུལ་ནོད་རྒྱ་ཆེ་བ་དང་དབོན་པོ་དཀོན་མཆོག་ཆོས་སྐྱོང་བ་སྒར་དུ་བྱོན། དེར་ལུང་པ་ཞིག་གི་གཤམ་ཆུ་འགྲམ་དུ་ཕ་བོང་ཆེན་པོ་སྔོ་སང་ངེ་བ་ལེབ་མོ་ཞིག་ལ། སྐྱོབ་པ་རིན་པོ་ཆེའི་སྐུ་ན་ཕྲ་བའི་ཚུལ་བསྟན་ནས་གཞན་གྱི་གསུང་རབ་སྒྲོག་པའི་ཚེ་ཡོན་ལ་ར་ཆེན་པོ་ཞིག་ཕུལ་བ་ཁྲིད་ནས་ཡུམ་གྱི་སར་ཕེབས་པའི་ལམ་དུ། བྱིས་པ་ཆུང་བས་ར་མ་ཐུབ་པར་ཕ་བོང་དེ་ལ་ཞབས་གཏད་མཛད་པའི་ཕ་བོང་གི་སྟེང་དང་ལོགས་ཐམས་ཅད་དུ་བྱིས་པའི་ཞབས་རྗེས་དང་རའི་རྗེས་འདྲེས་པ་ཞིག་འདུག་པ་མཇལ། དྲན་ཐང་ཆུ་འགྲམ་ཞིག་ཏུ་དཔལ་ཕག་མོ་གྲུ་པའི་འཁྲུངས་ཡུལ་ད་ལྟ་ཚ་ཁང་ཞིག་འདུག་པ་ཡང་མཇལ། གཞན་ཡང་ལུང་པ་དེ་རྣམས་སུ་རང་རེའི་གནས་དགེའུ་དགོན་སོགས་མང་དུ་འདུག་པ་རྣམས་ཀྱིས་སོ་སོར་བོས་ཤིང་བསྙེན་བཀུར་བསྟབས།

སྐྱོ་རོངས་དབོན་པོ་སོགས་གྲྭ་རྒྱུན་ཡང་མང་བ་བྱུང༌། གཞན་ཡང་ཟིལ་འཁོར་ལོ་མདོ་ཞེས་པར་བོན་པོ་ཨ་ཁྱུང་བླ་མ་ཞེས་པའི་སྲས་ལ་རྒྱ་ནག་འཇིག་པའི་ལྕེ་མདུང་དང་སེར་འབེབས་ཟབ་མོའི་རིགས་འགའ་ཞིག་ཞུས། རྟིང་ལུང་ཞེས་པར། བོན་པོ་མཁས་པ་ཞིག་ལ་དབང་ཕྱུག་གི་གཏད་ཁྲམ་དང་སེར་འབེབས་སོགས་ཞུས། རྣ་ཚ་གྲོང་མོ་ཆེ་ཞེས་པའི་སྡེས་སྒར་པ་ལ་མི་འཚམས་པའི་ལས་བྱས་པར་ཆུ་འཁྱག་དྲག་པོ་ཕབ་ནས་ཚར་བཅད་ཕྱིས་ཀྱི་བན་སྔགས་ཡོངས་ཀྱི་བསྟན་པ་ལ་ཕན་པར་བྱས། རི་བོ་ཆེར་སླེབས་སྐབས་ཐང་དུ་སྒར་བཏབ༑ ཆོས་རྗེ་སྐུ་སྐྱེ་དང་ཁྲི་ཐོག་པ་གཉིས་ཀ་དང་མཇལ་འཕྲད་ལུགས་ལེགས་བྱས། ཁྱད་པར་ཆོས་རྗེ་ཁྲི་ཐོག་པ་དང་ནང་གཙང་བ་བྱུང་ཞིང༌། དེ་བཞིན་གཤེགས་པའི་ཚེམས་སོགས་ནང་རྟེན་རྣམས་ཞིབ་པར་མཇལ། མཆོད་ཁང་ཆེན་མོར་དགྱེས་རྡོར་གྲྭ་ཚང་བ་རྣམས་ལ་དྲག་པོ་པད་གླིང་པའི་དབང་སོགས་བགྱིས། རི་བོ་ཆེའི་སྡེ་པས་ཤིན་ཏུ་མོས་ཤིང་ཧོར་དྲིལ་ཁྱད་ཅན་དང་ཧོར་གྱི་ཏིང་ཤག་སོགས་བྱིན། ཕུར་པ་སངས་རྒྱས་གླིང་པའི་གཏེར་མའི་དབང་སོགས་ཕུལ། གཞན་རི་བོ་ཆེ་པ་གྲྭ་ནང་ཐམས་ཅད་ཀྱིས་དད་འདུན་ཤིན་ཏུ་ཆེ་བ་བྱས། དེར་རིན་ཆེན་གྲང་སྦྱོར་རྒྱས་པ་ཞིག་སྦྱར་དེ་ནས་རིམ་པར་བཏེགས་ཏེ་འབའ་ཕྱོགས་སུ་འབྱོར་དུས་ཁྲ་མ་མགོར་སྒར་བཏབ། དཔོན་ཕུན་ཚོགས་གཡུལ་རྒྱལ་ཤིན་ཏུ་འབྲི་གུང་པར་གུས་ཞེན་ཆེ་ཡང་དེ་སྐབས་སུ་དཔོན་ཚང་ཡས་མས་ཐུག་པ་སོགས་ཀྱིས་ལོངས་སྤྱོད་ཆེར་མི་འདུག་ཀྱང་འབའ་པ་དཔོན་གཡོག་ཐམས་ཅད་ཀྱིས་བསྙེན་བཀུར་ཚད་མེད་པ་བསྟབས། འཇང་གི་ར་སྟག་མོའུ་ཁས་འབོད་མི་བྱུང་བས་སྒར་མང་སྟོང་གཞུང་དུ་བཞག །ངེད་རགས་བསྡུས་ཀྱིས་ཕྱིན་ར་སྟག་རྫོང་དུ་བསྡད། ར་སྟག་དཔོན་དེ་གསང་སྔགས་སྔ་འགྱུར་ལ་དད་གུས་ཤིན་ཏུ་ཆེ་བར་འདུག་པས་རྙིང་མའི་དབང་ལུང་ཁ་ཤས་དང༌། གཏོར་ཟློག་འཆམ་སོགས་རྙིང་མའི་ལུགས་མང་དུ་བྱས། ར་སྟག་དཔོན་གྱི་སྐུ་ཉེ་ཀ་ཐོག་རུ་གཤིས་དགོན་གྱི་བླ་མ་དབོན་པོ་དཀོན་མཆོག་རྩེ་མོ་སྒར་དུ་བྱོན༑

དེ་རེས་ཁྲིན་རྫོང་མོའུ་ཁ་དང་རྒྱབ་ཇ་དགོན་པ་རྣམས་ཀྱི་འབོད་མི་བྱུང་ཡང་སྒར་མང་སྟོང་གཞུང་དུ་བཞག་པས་མ་ཕྱིན། ཇ་དང་ཨ་ཐོ་དགོན་སོགས་སུ་རང་རེའི་གྲྭ་རིགས་རོང་མི་བླ་མ་རྣམས་ཕྲིན་ལས་རྒྱས་པར་བཞུགས་འདུག་པས་ཐམས་ཅད་ཀྱིས་དངུལ་ལ་སོགས་པའི་རྙེད་པ་མཐའ་ཡས་པ་བསྟབས། སོ་སོར་གང་འདོད་ཀྱི་དམ་པའི་ཆོས་ཀྱི་བདུད་རྩིས་ངོམས་པར་བྱས། གཞན་ཝ་ཤུལ་འབྲོང་པ་ལྷ་ཐོག་ལ་སོགས་པའི་སྡེ་ཁྲོད་རྣམས་ནས་ཀྱང་འབུལ་ཞབས་མང་ཞིང་དད་གུས་ཆེ་བར་བྱས། ཝ་ཤུལ་ཁྲོད་ནས་ཤིག་བནྡེ་སོགས་གྲྭ་རྒྱུན་ཁ་ཤས་ཀྱང་བྱུང༌། ལི་ཐང་དུ་སླེབས་སྐབས་ཞག་ཤས་བསྡད། རིན་ཆེན་རིལ་བུ་ཞིག་ཀྱང་སྦྱར། ལི་ཐང་ཆོས་མཛད་སོགས་ཐམས་ཅད་ཀྱི་མོས་འདུན་དང་འབུལ་ཞབས་ཆེར་བྱས། ལི་ཐང་ཆོས་མཛད་ཀྱིས་བདག་ན་སོ་རྒས་པས་ཚེ་ཕྱི་མ་ཐུགས་རྗེས་ཟུངས་ཟེར་བར་དེ་འདྲ་མི་དགོས་ད་དུང་འཕྲད་ཡོང་ཟེར་བ་བྱས་མར་བབ། མར་ལམ་འགོར་ཐོགས་ཀྱང་ཆེ་ཞིང་ཀམ་པོ་གནས་སུ་མ་སླེབ་བར་གྱི་ལོ་རྒྱུས་བྲིས་པ་ནི་མེད་པས། ད་ལམ་འབྲི་བ་ཤར་ཚེ་བརྗེད་ངས་ལ་སོང་བས་དྲན་ཧ་ལམ་ལས་སྤྲོས་པ་ཞིབ་ཆ་འབྲི་ཐབས་མ་བྱུང༌། འཇང་ས་དམ་མཐིལ་སོགས་སུ་སྒར་ཆེན་གྱི་དྲུང་དུ་འཁོར་ལག་དོ་སོགས་ཅུང་ཟད་དུས་ངན་གྱིས་ཉམས་བདོ་བ་འགའ་དང༌། ཟུར་རི་དྲུང་པ་སོགས་ཀྱི་མཛད་སྤྱོད་ལ་བརྟེན་ནས། རྗེ་ཞྭ་དམར་བ་དྲུག་པ་དེ་ཉིད་ཐུགས་ཕྱུང་བའི་ཚུལ་བསྟན། ཀུན་སྤངས་ཀྱི་ཟོལ་གྱིས་དཔོན་སློབ་ཉུང་བསྡུས་ཀམ་པོ་གནས་ནང་དུ་དབེན་པར་བཞུགས། གྲྭ་ཚང་རྣམས་ཡོན་བདག་སོ་སོའི་སར་གྲམ། སྒར་གཞུང་ཀམ་པོ་གནས་མདོ་སྟག་ལྤགས་ཐང་དུ་བཞུགས་འདུག་པས༑ རྒྱལ་བ་དེ་མཇལ་དུ་ཕྱིན་པས་ཀམ་པོ་གནས་ཀྱི་རྐེད་པ་ཙམ་དུ་སྒོན་དཀར་ཟེར་བ་ས་ལུགས་ཀྱི་སྡེ་གོག་ཅིག་གི་མཆོད་ཁང་ཞིག་གསོ་གནང་བའི་སར་མཇལ། རི་ལྡེབས་སུ་བྲག་ཕུག་ཅིག་ཏུ་བཞུགས་ཡུལ་འདུག་པར་ཞག་ཤས་བདག་ཀྱང་ཕུག་པ་དེར་སྐུ་དྲུང་དུ་ཉལ།

དབུ་སེམས་སོ་སོའི་སེམས་བསྐྱེད་ཀྱི་སྡོམ་པ་ཞུས་དཔོན་སློབ་རྣམས་ལྷན་ཅིག་སྔ་མཁོ་ལྟར་གནང་དགོས་པའི་ཞུ་འབུལ་ནན་བསྐྱེད་ཞུས་པས་དོན་འགྲུབ་པའི་ཞལ་བཞེས་བྱུང༌། སླར་དཔོན་སློབ་ཆབས་ཅིག་གནས་ཕུའི་འཕགས་ཡུལ་གོང་དུ་ཕེབས། དཔལ་རྒ་ལོའི་གཟིམས་ཕུག་ཏུ་ཞག་ཤས་བཞུགས། ཚོགས་ཀྱི་འཁོར་ལོའི་དགའ་སྟོན་སོགས་ཡི་རངས་པའི་བྱམས་བརྩེས་བསྐྱངས། ཁྱོད་དེང་སང་ཡོན་ཏན་གང་འདྲ་སློབ་ཀྱི་ཡོད་གསུངས་པར། ད་ལྟ་དཔེ་ཆ་འདྲ་ནི་ཉིན་མཚན་ཀུན་ཏུ་ལྟ་བའི་ཁུལ་བྱས། སྒྲ་རིས་ཤིག་སློབ་འདོད་ཀྱང་སློབ་དཔོན་མ་རྙེད་ཞུས་པས། འོ་ན་སློབ་དཔོན་ཡང་འདི་ནས་གཏོང་ཆོག །འགྲེལ་པ་རིགས་འགའི་དཔེ་ཆ་ཡོད་པ་ཡང་ཁུར་གསུངས། དགེ་སློང་ལོ་ཙཱ་བ་བློ་གྲོས་བརྟན་པ་སློབ་དཔོན་དུ་གནང༌། ལོ་ཙཱ་བ་ཐུགས་རྗེ་དཔལ་གྱི་སྒྲ་འགྲེལ་དང༌། ས་བཟང་མ་ཏི་པཎ་ཆེན་གྱི་སྒྲ་འགྲེལ་ལེགས་བཤད་རབ་གསལ་སྣང་བའི་གླེགས་བམ་ཡང་གནང་བྱུང་བ་ཁུར། ཀམ་པོ་གནས་ནས་བཏེག་རང་རེའི་སྒར་དུ་སླེབ་འཕྲལ་ནས་འགོ་བཙུགས་སྒྲ་མདོ་ཀ་ལཱ་པའི་འགྲེལ་པ་ས་བཟང་པཎ་ཆེན་གྱིས་མཛད་པའི་སྟེང་ནས་ཁྲིད། རིམ་གྱིས་ཕྱིན་པའི་རབ་སྟོང་ཚར་སྒང་དུ་སླེབས། གསེར་ཕྱེ་ཐང་ཞེས་པར་སྒར་པ་གཞི་ཕབ། ངེད་རགས་བསྡུས་ཀྱིས་པགས་ཡུལ་ཟེར་བར་སྒར་པ་དར་རྩེ་མདོར་སྡོད་རིང་གི་ཆས་ཐེབས་སྒྲུབ་པར་ཨ་བྷི་ཥའི་ཚོང་ཟོག་ཁྱེར་ནས་ཕྱིན་པས། འབྲུ་ནས་ལ་སོགས་པ་གྱ་ནོམ་པ་རྙེད་ཀྱང༌། སྒར་གཞིས་སུ་འབྲུམ་བུའི་འཚེ་བ་བྱུང་ངེད་རྣམས་ཀྱང་སྒར་ཁྲོད་དུ་སླེབས། སྡེ་པ་མཁར་རྩེ་བ་སོགས་གྲྭ་པ་མིག་འདྲ་བ་དང༌། དྲིན་ཆེན་ཀོང་སྨན་ཆེན་པོ་སོགས་འབྲུམ་པས་ཐེབས་པས་ལུང་སྟོང་རྣམས་སུ་ཕྱེ། གསེར་ཕྱེ་ཐང་དུ་གཤིན་རྗེ་ཡང་ཟློག་གི་སྒྲུབ་པ་ཞིག་བགྱིས་པའི་ཚེ། ནུབ་གཅིག་རྨི་ལམ་དུ་བདག་རི་འབུར་ཞིག་གི་རྩེར་བསྡད། མདུན་དུ་སྒར་པ་རྣམས་ཁྲ་ཐིང་ངེར་འདུག་པའི་སར། བདག་རང་ལ་ཆུང་དུས་མཉམ་མེད་ཆོས་ཀྱི་རྒྱལ་པོ་འཕན་ཡུལ་མཁར་རྩེར་ཕེབས་པ་ཞིག་གི་སྐབས་སྲུང་བར་ཚེ་བདག་གི་སྐུ་ཐང་མེ་ཐུབ་དེ་གནང་བ་ནས་བཟུང་ད་ལྟའི་བར་ཚེ་བདག་གི་ལྷ་རྟགས་ལ་ཀོང་པོ་ངོ་ཤེས་ཤིག་རྟག་ཏུ་ཡོང་མཁན་ཡོད་པ་དེ་ཡང་གཞོགས་དེར་བྱུང་བར།

བདག་གིས་ད་ལོ་ངེད་རང་སྒར་པར་འབྲུམ་ནད་ཡོང་བ་འདི་རྒྱུ་རྐྱེན་ཅིས་ལན་དྲིས་པར། འབྲུམ་ནད་ཡོང་བའི་རྒྱུ་འགུ་ཟི་དགོན་པར་གྲྭ་པས་བླ་མ་བསད་ཤུལ་གྱི་མཆོད་ཁང་དུ་སྒར་པ་རྣམས་ཕྱིན་པས་ལེན། ད་ཆ་ཁོང་ཚོའི་སྦུག་རིལ་དེ་ཆག་སོང་བས་སྐྱོན་མེད་ཟེར། འགུ་ཟིའི་དགོན་པ་དེ་ཆོས་ལུགས་ས་སྐྱ་པ་ཡིན། གྲྭ་པ་རྣམས་ཀྱིས་བླ་མ་བསད་པའི་ཤུལ་མཆོད་ཁང་དུ་ངེད་རྣམས་གདུགས་ཚོད་ལ་བོས་པ་དེ་ཡིན་འདུག དེ་ནས་སྲུང་བའི་དུས་རྨི་ལམ་དུ། ངེད་ཅག་སྒར་པ་རྣམས་ལ་དགྲ་དོགས་ཤིག་ཡོད་པའི་ཁུལ་གྱིས་འགྲིམ་པའི་ཚེ། ཀོང་པོ་ངོ་ཤེས་དེ་ཡང་འདུག་པར་དྲིས་པས། གངས་རི་ཆེན་པོ་ཞིག་འདུག་པ་དེ་ལ་མཛུབ་མོ་གཏད་ནས། ཡ་གི་གངས་རི་ཏི་སེ་ཡིན། ཡ་གིའི་རྩེར་སྒར་ཕོབ་ཟེར། དེར་ཐར་རམ་དྲིས་པས་ལམ་སྣ་བདག་གིས་བྱས་ན་མི་ཐར་བ་གང་དུ་ཡང་མེད་ཟེར། ཁོང་གིས་སྣ་ཁྲིད་གངས་རི་དེའི་རྩེར་ཕྱིན་པས་མཐའ་ཐམས་ཅད་གངས་ཀྱི་ར་བས་བསྐོར་བ། དབུས་ཀྱང་གངས་རང་ལ་བྱས་པའི་ཐང་བདེ་བ་་ལ་རྩྭ་ཆུ་ཤིང་གསུམ་ཡང་འཛོམས་པ་ཞིག་འདུག་པར་སྒར་བཏབ་པ་རྨིས་པ་ནི་སྲུང་རྟགས་མཐར་ཕྱིན་པར་འདུག །ལར་ན་ཁ་བ་ཞེས་པ་ནམ་མཁའ་ནས་བབ་པའི་མིང་དང༌། གངས་ཞེས་པ་འཁྱག་པ་ལྟ་བུ་ས་ནས་སྐྱེས་པ་ལ་ཟེར། ཁམས་ཀྱི་གངས་རྙིང་སྐྱེ་འབྲི་བྱེད་པ་ཀུན་གྱིས་མཐོང་བ་ཡིན། དབུས་གཙང་པ་རྣམས་ལ་དེ་འདྲའི་རྣམ་དབྱེ་མི་གདའ། སྒྲུབ་པའི་ཟློག་པའི་སྐབས་ཐོར་ཐུན་ལ་བབ་ཚེ། བུད་མེད་ལུས་ཐམས་ཅད་ར་ལྤགས་ལྟར་སྤུ་ཞོལ་ཆེ་བ། སྐེ་ཡན་ཆད་ལྷུང་བཟེད་རྩི་ལེགས་པ་ལྟར་ནག་ཅིང་འོད་འཕྲོ་བ་ཞིག་བདག་དང་གཏོར་མའི་མདུན་དུ་པུས་བཙུགས་བྱས་བྱུང་བ་ཁྱོད་སུ་ཡིན་དྲིས་པས། ང་ཐོར་པའི་ནད་བདག་ཡིན་ཟེར། ཅི་བྱེད་བསྒྲལ་དགོས་པ་མིན་ནམ་བྱས་པས། དེ་འདྲ་མི་དགོས་ཡོས་ལོ་པ་འདི་བདག་ལ་བྱིན། གཞན་དཔོན་སློབ་ཐམས་ཅད་ལ་ད་ཆ་འབྲུམ་བུའི་འཚེ་བ་མི་འབྱུང་བར་དམ་བཅའོ་ཟེར། བདག་གིས་ཀྱང་དེ་ཁས་ཆོག་སྨྲས།

བཞག་བྲའི་གངས་ལ་བལྟ་བར་ཕྱིན་སྐུ་མཁར་གྱི་གངས་རི་དངོས་གཞི་ལ་གངས་ཀྱི་ལྕགས་རིས་བསྐོར་བའི་དབུས་སུ་མཚོ་མང་པོས་གང་འདུག་པའི་ཞོལ་དུ་རྟ་བཞག །རྐང་གིས་འཛེགས་པས་བྲག་དང་གངས་འདྲེས་ཤིང་ཤིན་ཏུ་གཟར་བས་ཉེན་ཆེ་བར་འདུག་ཀྱང་ལྕགས་རིའི་རྩེར་སླེབས་ནས་བསང་མཆོད་སོགས་བྱས། རབ་སྒང་པའི་རྒན་རབས་རྣམས་སྔར་བཞག་བྲའི་ལྕགས་རིའི་རྩེར་ལོ་ཆེན་བཻ་རོ་ཙ་ནས་བྱོན་ཟེར་བའི་རྣ་གཏམ་ཙམ་ཡོད། གཞན་དངོས་སུ་བགྲོད་པ་འབྲི་གུང་ཆོས་རྗེ་མིན་པ་ཡོད་མ་མྱོང་ཟེར་ཧ་ལས་པ་བྱེད་འདུག་འཇིག་རྟེན་པ་རྣམས་ཅལ་སྒྲོག་མ་གཏོགས་རི་རྩེར་སླེབ་པ་རང་ངོ་མཚར་ཆེ་རྒྱུ་ཅི་ལ་ཡོད། དེ་ནས་རིམ་གྱིས་དར་རྩེ་མདོ་པ་རྣམས་ཀྱིས་ཇ་འདྲེན་དང་འབོད་མི་བྱུང་བར་ཕྱིན་པས། དགའ་ལྡན་ཐང་ཤིང་དུ་མདོ་པ་རྣམས་ཀྱིས་རྟ་བསུ་གཟབ་རྒྱས་ཚད་ལས་འདས་པས་བསུས་ཏེ། མི་ཆེན་རྩྭ་རར་སྒར་ཕབ་ནས་ཞག་ཤས་སོང་བའི་ཚེ། ཡུལ་ཕྱི་ནས་ཡིན་པའི་གྲྭ་པ་དྲེལ་མགོ་ཟེར་བ་ཞིག་འབྲུམ་པ་ན་ལོགས་སུ་བཀར་བས་ཤི། ལོ་སྙིང་ཡོས་ལོ་པ་ཡིན་པས་སྔར་གསེར་ཕྱེ་ཐང་དུ་ནད་བདག་མོས་དགོས་ཟེར་བ་དེ་ཀ་ཡིན་འདུག །མི་ཆེན་རྩྭ་རར་དགུན་དུས་ཡིན་ཅིང་དེར་ཟླ་བ་གསུམ་བསྡད་པར་འབྲུམ་ནད་པའི་བསྔོ་བྱང་གི་རྟེན་དང༌། གྲྭ་པ་རྣམས་མདོའི་གྲོང་ཁྲོད་དུ་ཕྱིན་པ་སོགས་འབྲུམ་པ་ལ་འཛེམ་ཆ་ཅི་ཡང་མ་བྱས་ཀྱང་ཉེར་འཚེ་གཏན་ནས་མེད་པ་ནད་བདག་གིས་ཁས་བླངས་པ་ཆད་བཙན་པ་ཉིད་དུ་བྱུང༌། དེར་བསྡད་པའི་རིང་ཡིད་སྤྲོ་བ་གནས་པོ་ཆེ་ཆུང་སོགས་ཐམས་ཅད་ཀྱང་དད་གུས་ཆེ་བར་འདུག །དེར་རྒྱ་ནག་གི་རྒྱལ་ཕྲན་ལིའུ་རྫོང་པི་ཞེས་རྒྱ་ནག་རྒྱལ་པོའི་དམག་དཔོན་གྱི་ལས་ཀ་ཡོད་པ་ཞིག་གི་མི་སྣ་མང་པོ་འདུག་པ་བདག་གི་སར་བྱུང༌། དྲི་བ་མང་དུ་བྱས་པའི་མཐར་ངེད་ཀྱི་རྒྱལ་པོ་ལ་བཙུན་མོ་ལྔ་བཅུ་ཡོད་པར་གསུམ་སྦྲུམ་པས་དེ་རྣམས་ལ་སྲས་ཕོ་མོ་གང་འབྱུང་ཟེར་བར། རྒན་པ་དང་གཞོན་པ་གཉིས་ལ་སྲས་པོ་རེ།

འབྲིང་པོ་ལ་སྲས་མོ་འབྱུང༌། ཆུང་བ་དེས་རྒྱལ་ས་འཛིན་པ་འདུག་བྱས་པས། ཕྱིས་དར་རྩེ་མདོ་པའི་རྒྱུ་འགྲུལ་བྱུང་བའི་སྐད་ཆ་ལ་དེ་ཀ་ལྟར་བྱུང་བས་ཡིད་ཆེས་བྱེད་འདུག་ཟེར། ལིའུ་རྫོང་པི་ཟེར་བ་དེ་ད་ལྟ་ཇ་པ་རྣམས་ཀྱི་མིང་འཆོལ་ནས་ལུག་རྫི་ཟེར་བ་དེ་ཡིན་འདུག །དར་རྩེ་མདོར་ཇི་ཙམ་སྡོད་པའི་རིང་གནས་ཆེན་རྣམས་ཀྱིས་ཉིན་རེ་བཞིན་མང་ཇ་དང་འགྱེད་རྙེད་པ་བསྟབས་པ་སོགས་དང༌། རྟ་འབུལ་སྡེ་པ་རང་འདི་སྐབས་དར་རྩེ་མདོར་མི་འདུག །འགག་ཆུ་ནས་མང་འགྱེད་ཇ་གོས་དར་སྨན་སྤོས་ལ་སོགས་པ་གྱ་ནོམ་པའི་རྙེད་པ་བསྟབས། དེར་གནས་ཀྱི་ཡོན་བདག་ཆེ་ཕྲ་ཐམས་ཅད་ལ་སོ་སོར་ལུགས་གཉིས་ཀྱི་འབྱོར་པས་རེ་བ་ཡོངས་སུ་བསྐངས་པར་བྱས། སྙེ་ལོ་མགོ་ནས་གནས་པོ་པདྨ་གཟུངས་ཀྱི་བུ་ནམ་མཁའ་གཟུངས་ཟེར་བ་ཞིག་སྔར་གྱི་བདག་མོ་གསེར་ཁང་མའི་སྐྱེ་བར་འདུག་པས་བདག་ལ་བྱིན། དེ་ནས་མདོ་ནས་རྙེད་པ་ཡང་ལེགས་པར་ཐོབ་པར་བྱས་ཏེ་ཡར་རིམ་གྱིས་བཏེག །དགའ་ལྡན་ཐང་ཤིང་བར་གནས་ཆེན་རྣམས་ཀྱིས་སྐྱེལ་མ་སོགས་ཡོན་མཆོད་ལེགས་པའི་ལམ་སྲོལ་ལ་གནས་པ་བྱས། རབ་སྒང་སོགས་བརྒྱུད་འབྲི་གུང་དུ་མཚམས་གྲྭ་བརྗེ་ལེན་རན་པ་བྱུང་བ་དང༌། རང་རེ་ཡང་རྐང་འགྲོ་ལག་རྐྱོང་གི་བརྟུལ་ཞུགས་ཁོ་ན་ལོ་ལྔ་ཙམ་སོང་བས་དུབ་སྟེ། ཡར་ལམ་འགོར་ཐོགས་མེད་པར་གང་མགྱོགས་བྱེད་རྩིས་ལ་དམིགས་རྩེ་གཏད་ཀྱང༌། སྒར་པ་ཡང་སྤྲང་པོ་གཞི་ཆེན་དུ་སོང་བ་དང་ལམ་བར་ཡོན་བདག་ཀྱང་དད་འདུན་ཆེ་བས་ཅུང་ཟད་འགོར། འཇང་རྒྱབ་ཇ་དགོན་དུ་རྗེ་ཞྭ་དམར་བ་དཔོན་སློབ་ཀྱང་བཞུགས་སྒར་གྲ་སྒྲིག་སྔ་ལོར་བདག་རང་གིས་ཞུས་པ་དོན་ལྡན་དཔོན་སློབ་ཐམས་ཅད་སྔར་ལས་ཀྱང་གཟི་བརྗིད་ཆེ་བར་བཞུགས་འདུག་པས་ཕྱག་འབུལ་ལ་བདག་ཟླ་བོ་རགས་བསྡུས་ཀྱིས་ཕྱིན། སྒར་མང་སྟོང་གཞུང་དུ་བཞག །རྗེ་ཞྭ་དམར་བའི་དྲུང་དུ་ཞག་ཤས་བསྡད་ཅིང་དར་རྩེ་མདོ་ནས་ཀ་ལཱ་པའི་རི་མོ་ཡང་མ་ལུས་པ་གྲུབ་ཞུས་པས་ཐུགས་དགྱེས་པར་གནང༌།

ཐུགས་རྗེ་དཔལ་གྱི་སྒྲ་འགྲེལ་ཕྱག་རང་དུ་ཕུལ། ས་བཟང་པའི་ཊཱི་ཀ་དང་སློབ་དཔོན་དགེ་སློང་བསྟན་པ་ཡང་ཁྱེར། ཁྲིན་རྫོང་མུའུ་ཁ་སོགས་ཀྱི་འབོད་མི་བྱུང་ཡང་མ་ཕྱིན༑ རྒྱབ་ཇ་ནས་བཏེག་རིམ་གྱིས་བརྒྱུད། མགུ་ལོག་རྨི་ལམ་སྒང་དུ་དྲུང་འཚོ་ཀརྨ་བཟོད་པ་སོགས་དོན་གཉེར་འགར་རིན་ཆེན་གྲང་སྦྱོར་གྱི་ལག་ལེན་སློབ་པ་དང་སྦྲགས་ཕོན་ཆུང་ངེ་བ་ཞིག་སྦྱར༑ དེར་ཡོད་ཐོག་ལི་ཐང་ཆོས་མཛད་བསྙུན་ནས་འབོད་མི་ཚ་འགྲུལ་བྱུང་བས་སྒར་མང་རྗེས་ལ་བཞག །རྟ་ཧྲགས་ཀྱིས་མཚན་རྒྱབ་ནས་ཕྱིན་པས་ལི་ཐང་དུ་སླེབས། ཆོས་མཛད་ནད་དུན་ཐུག་ནས་འདུག་པས་བདག་དང་འཕྲད་མ་ཐག །བདག་ལ་གསོན་པོའི་རེ་བ་མེད་ཀྱང་ཞབས་དྲུང་ནས་སླར་འཕྲད་ཡོང་གསུངས་པས་ཕེབས་སྒུག་ཞུས་བསྡད་པ་ཡིན་ཟེར་བ་སོགས་ཐག་ཆོད་པའི་ལབ་མང་དུ་མཛད། ཕྱི་ཉིན་གྲོངས་སོང་བར་ལི་ཐང་དཔོན་ལྷུན་པོ་སོགས་ལྟོས་བཅས་དེ་ཐམས་ཅད་ཀྱིས། ངེད་ལི་ཐང་བར་རྒྱབ་ཇ་བའི་མཐུ་ཁ་ཡོད་པས་ད་ལམ་ཁྱེད་ཀྱིས་རྩིས་བྱས་ནས་ཤི་སྒབ་ཆོད་པ་དང༌། མཐུ་བཟློག་དགོས་ཟེར་བ་དང༌། དེ་ཚོ་ཡོན་བདག་དྲིན་ཆེན་ཡིན་པས་རྩིས་རྒྱས་པར་བྱས། ཕྱོགས་སྲུང་ལ་རྟེན་ལི་མ་དང་རྒྱ་ནག་མ་འབའ་ཞིག་དང་རྒྱ་ནག་ཏུ་བཞེངས་པའི་གསུང་རབ་ཁྱད་ཅན་དང་གོ་ཁྲབ་རྙིང་མའི་རིགས་སོགས་ཡ་མཚན་ཅན་མང་དུ་གཏད། རྩིས་གྲུབ་ནས་ཕྱོགས་སྲུང་རྣམས་ཕར་གཏད་པས་ཅིས་ཀྱང་ཁྱེར་ཞེས་ནན་ཤིན་ཏུ་ཆེ་བ་བྱས་བྱུང་ཡང༌༑ སྔགས་པས་ཡས་ཟ་བ་བབས་ཐོབ་འདུག་ཀྱང་ངེད་རང་མི་ངན་མིང་ཆེན་དུ་འདུག་པ་དང་གྲྭ་ཚང་གི་བླ་མ་འདྲ་ཞིག་བྱས་ནས་ཟ་རྒྱུ་གཙོ་བོར་སྟོན་ངོ་ཚ་མེད་བྱས་ན་མི་འགབ་པ་འདྲ་བསམ་པ་སེམས་ལ་བརྣགས། ཁ་ནས་ཅི་ཡང་མི་དགོས་ཞེས་འདོད་ཆུང་ཆོག་ཤེས་ཡོད་པའི་ཁུལ་བྱས། དེང་སང་གི་བླ་མ་དང་བན་སྔགས་ཀྱི་མཛད་ལུགས་ལྟར་བྱས་ན། ཕྱོགས་སྲུང་དེ་རྣམས་འོས་རིགས་པར་ཁྱེར་འོང་ན་བྱེས་ཐེབས་དེའི་རིང་གི་རྙེད་པ་དང་མཉམ་ལ་ཁད་འདུག་ཀྱང་མ་ཁྱེར།

དེ་ནས་སྒར་མང་ཡང་སླེབས། ཆོ་ག་ཞག་བདུན་ཕྲག་གཅིག་བྱས་པ་སོགས་ཀྱི་ཡོན་འབུལ་ལ་རྒྱ་དཀར་ནག་གི་སྐུ་རྟེན་གྱི་རིགས་རྒྱ་ནག་རྙིང་དུས་ཀྱི་དགང་བླུགས་གསེར་ཚགས་འཕྲུལ་མ་རྒྱ་ཤུབས་དང་བཅས་པ་དགང་བླུགས་ཀྱི་ལས་ཀ་ཤེས་མཁན་ལ་ཁྱད་ཟོག་ཡོང་བ། འབྲས་ཤེལ་གྱི་རྐྱན་བུ། མེ་ཤེལ་ཤིན་ཏུ་ཆེ་བ་སོགས་ཤེལ་སྤྱད་དུ་མ་དང༌། གོས་དར་རྙིང་མའི་རིགས་གོ་ཁྲབ་ཁྱད་ཅན་རྟ་དྲེའུ་མཛོ་ལ་སོགས་པ་དང༌། ནས་ཁལ་བརྒྱ་ཕྲག་སོགས་གྱ་ནོམ་པ་ཕུལ། སླར་ཡང་བདག་གི་མཐུ་ལམ་གཅོད་པའི་ཕྱིར་ཚེ་བདག་གི་སྒོ་ནས་སོ་མཚམས་གཅོད་པ་དང་གསང་ལམ་འགོག་པ་དང༌། ཟུག་པ་དབྱུང་བ་སོགས་གཞུང་ལྟར་བྱས་ཤིང༌། ལོ་བཅུ་གཉིས་ཀྱི་བར་ཤི་ཆད་དང་བྱད་ཁ་མི་འབྱུང་བའི་ཁག་ཁུར་བྱས། ཕྱིས་ལི་ཐང་གི་གནས་སྐོར་བ་འདྲ་ལ་དྲིས་པས་ལོ་ཉི་ཤུ་རྩ་གཅིག་གི་བར་ཤི་ཆད་ཉེས་སྐྱོན་ཅི་ཡང་མ་བྱུང་འདུག །མཁས་པའི་དྲུང་དུ་མཁས་པར་བསླབས། །མཁས་པར་སྦྱངས་པ་མཁས་པས་ཤེས། །མཁས་པས་མཁས་པའི་བྱ་བ་བྱེད། །མཁས་པའི་ལག་རྗེས་དེ་འདྲ་ཡིན། །ཧ་ཧ་རུ་ལུ་རུ་ལུ་ཕཊ྄། །དེ་ནས་ཡར་བཏེགས་ཏེ་བ་ཚ་གླིང་གསུམ། ནགས་ཤོད། ཟླ་དགོན། རྣམ་རྒྱལ་དགོན། ཡེ་ཕོམ་དགོན། ལྡོང་བ་དགོན་སོགས་ནས་གྲྭ་རྒྱུན་ཡོང་མི་ཡང་ཤིན་ཏུ་མང་བར་བྱུང༌། ཧོར་དཀྱིལ་བར་དུ་འགོར་གཞི་གང་ཆུང་གིས་ཚུགས་ཞག་ཁོ་ན་དང་རེས་འགའ་མལ་གསོ་བའི་བཅགས་མ་ཙམ་མ་གཏོགས་གོམ་པ་གང་ཡང་བྱས། ཞར་ལ་གདུལ་བྱ་བྱུང་བ་ཚོ་དར་རྩེ་མདོ་ནས་ལག་ལོངས་པས་མི་འདོད་པའི་ཚུལ་ཙམ་དྲང་བའི་དོན་དང༌། ངེས་པའི་དོན་དུ་འཁྱེར་རྒྱུ་རྙེད་ཚད་ཆུད་ཟོས་མེད་པར་ཁྱེར་ནས་འོངས། ཟོག་མེད་རྒྱ་ཡུལ་བགྲོད་ན་ཡང༌། །སྟོང་ལོག་ཡིན་པའི་ཚུལ་བསམས་ནས། །གང་རྙེད་གང་ཐུབ་བྱས་ནས་ཁྱེར། །མ་རྙེད་པ་ལ་ཐབས་ཅི་ཡོད། །གཞན་ཡང་མཚམས་གཞུང་དུ་རྒྱ་མོ་བཟའི་ཕྱག་བྲིས་ཡིག་དྲུག་འདུག་པ་མཇལ། དེ་དང་མི་རིང་བར་སྤང་གི་ལོགས་ལ་ཉམས་མཚར་དུ་ལཉྫའི་ཡི་གེ་ཧཱུྂ་གི་ཀླད་ཀོར་ནང་དུ་ཡང་མི་རྟ་མང་དུ་ཤོང་བ་ཞིག་བརྐོས་པའི་ཚེ་རྡོའི་དུང་དཀར་གཡས་འཁྱིལ་ཁོང་སྟོང་སྒྲོས་ཤིན་ཏུ་གཙང་བ་མི་རྒྱགས་པས་པང་ཐེག་པ་ཞིག་ཐོན་པ་ཀླད་ཀོར་གྱི་དབུས་དེར་བཞག

།དེ་ལ་སོགས་པ་དང་གཞན་ཡང་ར་ལའི་རྣམ་སྣང་དང༌། འོར་ངུའི་བྱམས་མདུན་དང༌༑ ཀློང་ཐང་སྒྲོལ་མའི་ལྷ་ཁང་སོགས་མཇལ། བདག་ཆོས་རྗེ་ཞྭ་དམར་བ་རྒྱབ་ཇར་མཇལ་དུས་རྗེའི་སྐུ་གཞོགས་སུ་རྒྱ་གར་ཤར་ཕྱོགས་པའི་པཎྜི་ཏ་དགེ་སློང་མཚན་དངོས་ཤ་ཙི་ཏཱ་ནནྟ་ཟེར་བ་ཕྱིས་པཎྜི་ཏར་གྱུར་ནས་ཝཱ་ཙ་པྤ་ཏི་ཞེས་བོད་སྐད་དུ་སྨྲ་བའི་བདག་པོར་བཏགས་པ། གཞུང་ལུགས་ཀྱི་རྒྱ་དཔེ་པོ་ཏི་ཚད་ལོངས་བདུན་ཅུ་དོན་གསུམ་རྗེའི་སྐུ་གཞོགས་སུ་གཤར་རྒྱུགས་ཕུལ་བ་ཞིག །ཁོང་རྒྱ་གར་དུ་མཁན་པོ་དང་གནས་ཀྱི་བླ་མ་གཞི་མཐུན་པ་ཞིག་ཡོད་འདུག་པ་སྐུ་གཤེགས་པའི་གདུང་གི་མདུན་དུ་ཁོང་རང་གི་སྤྱི་བོའི་ཐོད་པ་མཐེབ་ལོང་ཆེ་བ་ཙམ་ཞིག་ཁོལ་བུར་ཕྱུང་བས་ཀོང་བུ་བྱས་ནས་མར་མེ་ཕུལ། ཁོང་རང་ཡིད་ཕྱུང་བས་རྒྱ་ནག་གི་ཡུལ་སོགས་གནས་རི་དང་རྒྱལ་ཁམས་ཀུན་ཏུ་ངེས་མེད་དུ་འཕྱོ་ཞིང་བྱོན་པ་འཇང་ས་དམ་བརྒྱུད་རྗེའི་སྐུ་ཞབས་སུ་འབྱོར་འདུག་པ་དེ་ཕྱིས་བདག་ཚོ་ཡར་ལམ་མཚམས་དིལ་དུ་སླེབ་ཐོག །ཁོང་རྒྱ་གར་དུ་འབྱོན་པར་ནམ་དུས་ཀྱིས་ལ་ཁ་བས་ཆོད་དོགས་དང༌། རྗེ་རེ་ཞིག་དབུས་གཙང་དུ་མི་ཕེབས་པ་ཤེས་ནས༑ ཁོང་དབུས་གཙང་དུ་སྔོན་ལ་འབྱོན་པའི་ཞུ་འབུལ་མཛད་འདུག་པར་ཀུན་ཤེས་སྐམ་པོ་ཟེར་བའི་དྲུང་འཁོར་རྒན་པོ་ཞིག་ཁོང་བསྐྱེལ་མ་དང་བཅས། བདག་ལ་བཀའ་ཤོག་ཏུ་པཎྜི་ཏ་འདི་རྟེན་དགེ་སློང་གཙང་མ་སྦྱངས་པའི་ཡོན་ཏན་སོགས་ཐུགས་ལ་མངའ་བ་ལྟར་ཡིན། འདི་ཕྲལ་དུ་ཐུགས་གཏུམ་པའི་ཚུལ་ཙམ་འདུག་ཀྱང་དེ་འཕྲལ་སོས་འགྲོ་བ་འཛིན་པ་མེད་པ་བྱང་ཆུབ་སེམས་དཔའི་ཡོན་ཏན་ཡང་ཅུང་ཟད་མངའ་བ་ཞིག་ཡོད་པ་རྒྱ་གར་དུ་འབྱོན་པར་རིངས་པས་འབྲི་གུང་བར་ཕྱག་ཕྱིར་འཁྲིད་པ་དང༌། ཁོང་རང་གི་འདོད་པ་ལ་གང་ཡོད་གནང་བ་སོགས་གང་ལེགས་མཛད་དགོས། འདི་ལ་ཡག་པོ་མཛད་ན་བདག་ལ་མཛད་པ་དང་ཁྱད་མེད། འབྲི་གུང་ནས་གཙང་བར་སྐྱེལ་གྲོགས་དང་གཙང་སྡེ་སྲིད་ལའང་ངེད་རང་གི་ཡི་གེ་བྱས་ཡོད་གསུངས་འདུག་པ་ལྟར་པཎྜི་ཏ་སྒར་དུ་བྱོན་ཀུན་ཤེས་ཕྱིར་སློག

།འབྲི་གུང་དུ་མ་སླེབ་བར་གྱི་རིང་སྒྲ་ཀ་ལཱ་པའི་དོགས་གཅོད་དང༌། མིང་གཞི་རྐྱེན་དང་རྣམ་དབྱེ་ཕྲད་ལ་སོགས་པ་གལ་ཆེ་བའི་གནད་རྣམས་ཀྱི་དོགས་གཅོད་དང༌། གཞི་སློབ་སོགས་ལ་ཤིན་ཏུ་ཕན་ཞིང་བློ་བསྐྱེད་ཚད་མེད་པ་ཐོན་པ་བྱུང༌། གཞན་སུ་ལ་ཡང་མེད་པའི་ཁོང་པར་རྩིས་ཀྱི་རི་མོ་སོགས་གང་ལའང་བརྟེན་མི་དགོས་པར་པཎྜི་ཏ་དེ་རིང་གཟའ་སྐར་སོགས་ཅི་ཡོད་དྲིས་ན། ཕྱག་མཛུབ་ལ་རྩིས་གྲངས་ཙམ་མཛད་ཐོག་ཉི་མ་གཅིག་པོ་དེའི་གཟའ་ཚེས་སྐར་སྦྱོར་བྱེད་པ་ལྡ་པོ་ངེད་རང་གི་ཚེས་རྩིས་ལ་ཤར་བ་དང་ཁྱད་མེད་པ། ཚེས་རྩིས་ལ་ནོར་འཁྲུལ་བྱུང་ཡང་ཁོང་གིས་ཞུས་དག་ཕེར་བ་ཡོད། རྒྱུན་གྱི་ཡི་དམ་དགྱེས་རྡོར་དང་ཆོས་སྐྱོང་ཕྱག་བཞི་དང་ཕྱག་དྲུག་ལ་མཛད་པ་བདག་མ་གཏོགས་ཐམས་ཅད་ལ་གསང༌། མི་ཀུན་གྱི་ཐོས་སར་བཟང་སྤྱོད་སྨོན་ལམ་ལེགས་སྦྱར་གྱི་སྐད་དུ་གསུང་བ་ཞིག་ཡོད། དེ་ནས་རིམ་གྱིས་ཡར་བགྲོད་ནས། བྱང་གི་ཡ་རོག་ཐང་དཀར་མ་ཞེས་བྱ་བ་དེ་དང་ཉེ་བར་སླེབས། ཐང་ལྗོངས་ཆེན་པོ་དེ་ནི་ཇི་ལྟར་ན་མཎྜལ་ལྟར་ཁོད་སྙོམས་ཤིང་འབར་འབུར་དང་རང་རོང་གཅོང་རོང་ཚ་སྒོ་ལ་སོགས་པ་མེད་པ། ཤིན་ཏུ་ཁོད་སྙོམས་ཤིང་བདེ་བ་ལག་མཐིལ་ལྟར་འཇམ་པ། བཻ་ཌཱུརྻ་གསར་པའི་ཁུ་བས་སྦགས་པ་ལྟར་སྔོ་ཞིང་མདངས་ལེགས་པ། འབབ་ཆུའི་རྒྱུན་རྣམས་དབུ་བའི་ཕྲེང་བའི་རྒྱན་དུ་མ་དང་བཅས་གནོད་པ་མེད་པ་ཕྱོགས་ཀུན་ཏུ་འབབ་པ། རི་ཐམས་ཅད་ཟླུམ་ཞིང་འཇམ་ལ་མརྒད་ལྟ་བུའི་མདོག་མངའ་བ། ནམ་མཁའ་མཐིང་ཤུན་གསར་པའི་ལང་ཚོ་ལས་ཀྱང་ཆེས་ཡིད་དུ་འོང་བའི་དབུས་སུ་རྟ་བདུན་གྱི་དབང་པོ་མཚམས་སྤྲིན་གསར་པའི་ཁ་དོག་ལ་འཁུ་ཞིང༌། འོད་ཟེར་གྱི་ཕྲེང་བ་མཐའ་ཡས་པ་སྤྲོ་བས་སྐྱེ་དགུ་ཐམས་ཅད་ལ་འཇམ་ཞིང་དྲོ་བའི་བདེ་བ་འབད་མེད་དུ་སྩོལ་བ། དེ་ལྟ་བུའི་ལྗོངས་སུ་ཧོར་སེར་པོའི་རུ་བ་རྣམས་ཀྱིས་ས་གཞི་ཁེངས་ཤིང་བརྗིད་ཆགས་པའི་དབུས་སུ། ཧོར་ཀུན་ལས་རྒྱལ་གྱི་རིགས་ལས་འཁྲུངས་པ་རྣམ་པར་གནོན་པ་དང་དཔའ་ཞིང་བརྟུལ་ཕོད་པ་སོགས་རྒྱལ་རིགས་ཀྱི་ཡོན་ཏན་བགྲང་གིས་མི་ལང་བ་དང་ལྡན་པ་དཔོན་ཀརྨ་གཡུལ་རྒྱལ་གྱི་སྦྲ་ནག་ཇི་ལྟར་ན།

དུག་ཅན་གྱི་འཇིང་ལྟར་འཁྱིལ་ཞིང་ཁོ་ལག་ཡངས་ཤིང་ཚད་ལས་འདས་པ་ལེགས་པར་ཕུབ། དེ་དང་མི་རིང་བའི་སར་རྒྱ་གར་གྱི་གྲུབ་ཆེན་ནཱ་རོ་ཏ་པ་སྤྲུལ་སྐུའི་སྣང་བརྙན་དུ་མཛད་པ་རྗེ་མངྒ་ལ་སམྤནྣ་ཀཱིརྟི་དྷྭ་ཛ་ཤྲཱི་བྷ་དྲའི་བཞུགས་སྒར་ཆེན་པོ་ལྷའི་ལྷ་ལམ་དུ་རྒྱུ་སྐར་གྱི་ཕྲེང་བ་འཁྲིགས་པ་ལྟ་བུའི་དབུས་སུ་རྗེའི་གཟིམས་གུར་རི་བོང་འཛིན་པའི་ལང་ཚོ་ཉ་གང་བ་ལྟར་མཐོང་བ་ཙམ་གྱིས་ཡིད་ཀྱི་དགའ་མ་ཚིམ་པར་མཛད་པ་བཅས་འདུ་མཛད་པའི་ཉེ་བའི་གན་དུ་ཕྱིན་པའི་ཚེ། རྗེ་མངྒའི་མཚན་ཅན་དྲུང་འཁོར་བརྒྱ་ཕྲག་གིས་བསྐོར་བའི་ཆིབས་རགས་དང༌། བྱང་བརྒྱུད་རྒྱལ་པོ་ཀརྨ་གཡུལ་རྒྱལ་ལ་མི་བཟང་བརྒྱ་ཕྲག་གིས་ཡོངས་སུ་བསྐོར་བ་ཇི་ལྟར་ན་བདེ་སོགས་ཀྱི་བདག་པོ་ལ་ལྷའི་ཚོགས་ཀྱིས་བསྐོར་བ་ལྟ་བུ་དང་བཅས་པའི་བསུ་བའི་བཀོད་པ་མཐའ་ཡས་པས་ལེགས་པར་བསུས་ཏེ། བདག་ཅག་རྣམས་ཀྱི་སྒར་པ་ཡང་དེ་དང་མི་རིང་བའི་སར་ཕབ། རྗེ་ནཱ་རོ་པའི་སྐུ་གཞོགས་ནས་གསོལ་རས་སྣེ་ལེན་གྱི་ཕ་འབབ་བཟང་ཞིང་གྱ་ནོམ་པ་དང༌། ཧོར་དཔོན་ཚང་གིས་ཀྱང་སྟོན་མོ་བཟང་ཤོམས་ཀྱིས་ཚིམ་པར་མཛད༑ ཧོར་དཔོན་སྲས་ཡུམ་དང་བཅས་པ་སོ་སོར་དབང་ཕྲན་བུ་ཕུལ། རྗེ་ནཱ་རོ་པའི་བཞུགས་སྒར་ཞག་ཤས་རྗེས་ལ་བཞུགས། བདག་རྣམས་སྒར་བཏེགས་ནས་གཞུ་རོང་བརྒྱུད་མཐིལ་དུ་སླེབས༑ འབྲི་གུང་མཐིལ་གྱི་གནས་མཇལ་དང་མཆོད་ཁང་སོ་སོར་མཆོད་རྫས་ཀྱི་བྱེ་བྲག་འདུས་པའི་ཚོགས་རྒྱ་ཆེན་པོ་བླ་གཡེལ་ཐང་དུ་ཚོགས་པར་མང་ཇ་དང་ཇ་དར་གྱི་འགྱེད་ཆས་ལེགས་པར་ཕུལ། སྒར་བཏེགས་ཏེ་རྫོང་གསར་བཀྲ་ཤིས་ཚུགས་ཀྱི་ཤར་ཕྱོགས་ར་སོག་ཐང་སྟོད་དུ་སྒར་ཕབ། ཞབས་དྲུང་སྤྲོ་ལུང་དུ་གཤེགས་པ་དང༌། གདུང་བརྒྱུད་པ་སོགས་རྫོང་དུ་མཇལ། སླར་རྗེ་ནཱ་རོ་པ་ཕེབས་གྲུབ་བྱུང་བར་རྫོང་གི་ལྕང་རའི་ནང་དུ་བཞུགས་ཁྲི་བརྩིགས་པའི་ཁར་སྤྱན་དྲངས། བདག་སྒར་པ་གཞུང་གྲྭ་པ་སོ་སོ་དང་བཅས་པས་འབུལ་ཆས་སྤམ་བསྟོད་ནས་ཕུལ་བས༑

རྗེ་ནཱ་རོ་པ་འཁོར་དང་བཅས་པས་ཡང་རི་སྒར་པའི་འབུལ་བ་ད་ལམ་ལས་བཟང་བ་མ་བྱུང་ཞེས་ཐུགས་མཉེས་པར་མཛད། མི་འགྱང་བར་མཚམས་གྲྭ་རྣམས་འཛོམས་བྱུང་བར། ངེད་ཅག་ཁམས་ནས་འཁོར་བའི་གྲྭ་པ་གྲལ་བཞུགས་རང་ལ་བརྒྱད་བརྒྱ་ལྷག་ངེས་དང་མཚམས་གྲྭ་རྣམས་བསྡོམས་པར་སྟོང་ལྷག་ངེས་བྱུང་བར་བདག་རང་གིས་དབུ་སེམས་ཀྱི་སེམས་བསྐྱེད་ལུགས་སོ་སོ་དང་དབང་ཆོས་མང་པོ་བགྱིས། རྗེ་ནཱ་རོ་པས་ལྕང་ར་ནང་དུ་བཞུགས་སྒར་བཏབ། ཧོར་དཔོན་སྲས་ཡུམ་གཟབ་རྒྱས་ཀྱིས་ཕེབས་པ་ར་སོག་གི་དུར་ཁྲོད་སྒུར་དུ་སྒར་ཕབ་ནས། སྐྱ་སེར་འདུས་པའི་ཚོགས་མཐའ་ཡས་པ་ལ་རྗེ་ནཱ་རོ་པས་རྡོ་རྗེ་ཕྲེང་བའི་དབང་བསྐུར་ངོར་ལུགས་མངའ་རིས་པ་ཚུལ་ཁྲིམས་འོད་ཟེར་བས་བསྒྲིགས་པ་དཀྱིལ་འཁོར་ཞེ་ལྔའི་དབང་དང༌། མཐའ་རྟེན་བདེ་ལེགས་སུ་བྱེད་པའི་དཀྱིལ་འཁོར་གསུམ་དང་བཅས་པ་རྫོགས་པར་སྩལ། མཚམས་གྲྭ་ཁག་རྣམས་སོ་སོར་བརྫངས། བདག་ཀྱང་ཁམས་ནས་འོངས་པས་ངལ་བར་སོང་ནས་རྗེ་ནཱ་རོ་པའི་དྲུང་དུ་སྒར་གྱི་བླ་མ་འཇོག་ཚུལ་དགོངས་པ་ནན་ཞུས་བྱས་པས་ལེགས་པར་གནང༌། བླ་མ་སྤངས་མདའ་བ་བཀྲ་ཤིས་དར་རྒྱས་པ་བསྐོ་བཞག་དང༌། སྒར་ཕྱི་ནང་གི་རྩིས་སྤྲོད་སོགས་སྔ་གོང་རིམ་པར་སྤྲད་པ་རྣམས་ལས་མི་དམན་ཞིང་རྒྱ་དཔངས་གང་ས་ནས་མཐོ་བར་ཕུལ། རྫོང་གསར་སོགས་སུ་བསྡད་ཀྱང་ཟོས་མི་བདེ་བ་ལས་མི་ཡོང་བསམ་མེ་སྦྲུལ་ཧོར་ཟླ་བཅུ་གཉིས་པའི་ཚེས་བཅོ་བརྒྱད་ལ་ངེད་རང་ཉུང་བསྡུས་ཀྱིས་བཏེག །རྩེ་བར་སླེབས་པས་སྔར་རྗེ་གོང་མ་བཞུགས་དུས་ལུགས་གཉིས་ཀ་ནས་འགྲན་ཟླ་དང་བྲལ་བ་དེ་འདྲ་བ་ད་ལྟ་རྗེ་བཙུན་མི་ལའི་ཕ་ཡུལ་ལྟར་ཐག་ཉེ་བ་མཐོང་བའི་ཡིད་ཁོང་དུ་ཆུད་པ་བྱུང༌། ཡར་ལམ་གཙང་པོ་ལ་དར་ཟམ་འདུག་པས་དཔོན་མ་གཅིག་མགོན་གྱིས་བོས། ལུང་ཆུང་དུ་བསྡད་ནུབ་སྲོད་ལ་གྲོང་ལེབ་རྒྱལ་པོའི་འཚུབ་ཆ་ཤིན་ཏུ་ཆེ་བ་བྱུང༌། ཏིང་ངེ་འཛིན་དང་སྔགས་རྒྱས་གཟིར་བས་ནམ་གུང་ནས་གཟུགས་ཞི་བར་བསྟན།

ང་རང་གིས་སྲུང་འཁོར་བྱས་པ་ཐམས་ཅད་ལ་མི་གནོད་པ་དང་ཁྱད་པར་མ་གཅིག་མགོན་ཁྱིམ་ཚང་ལ་ལོ་ཤས་མི་གནོད་པའི་དམ་བླངས། ཐོ་རངས་མཁར་རྩེ་ཡིན་རྒྱུ་བའི་གཞལ་མེད་ཁང་རྣམ་པར་རྒྱལ་བའི་ཁང་བཟང་ལས་ལྷག་པའི་དབུས་སུ་གདན་ཁྲི་མཐའ་ཡས་པའི་སྟེང་དུ་མཉམ་མེད་ཆོས་ཀྱི་རྒྱལ་པོ་ཁྲག་འཐུང་རོལ་པའི་ཆ་ལུགས་ཅན་གྱི་སྐུ་གཡས་སུ། རྗེ་འཇིག་རྟེན་གསུམ་གྱི་མགོན་པོ་རྒྱལ་བ་ཤཱཀྱ་ཐུབ་པའི་ཆ་ལུགས་དང༌། གཡོན་དུ་དྲིན་ཆེན་གྱི་མ་དེ་སྔར་གྱི་ཆ་ལུགས་སུ་བཞུགས། གདན་ཁྲིའི་མདུན་དུ་འཇམ་དཔལ་གཤིན་རྗེ་ཚེ་བདག། ལོཀ་ཏྲི། མ་ཧཱ་ཀཱ་ལཱ་ཙ་ཏུརྦྷུཛ། དྷརྨ་ཏཱ་རེ་སོགས་ཁྲོམ་ཚོགས་པ་ལྟར་ཐམས་ཅད་བདག་ལ་དགྱེས་འཛུམ་དུ་བཞུགས་འདུག་པ་མཇལ་ཞིང༌། བདག་གིས་ཡུས་ཆེན་པོས་མཉམ་མེད་ཆོས་ཀྱི་རྒྱལ་པོ་ཡབ་ཡུམ་ལ་ཞུ་བ་མང་དུ་ཕུལ་བས་ལུགས་གཉིས་ཀའི་བསླབ་བྱ་འཕྲལ་ཕུགས་དུ་མའི་སྒོ་མཐའ་ཡས་པས་རངས་པར་མཛད། ལྷག་པར་ལུག་ལོ་རྟ་ཟླའི་ཚེས་བཅུ་ལ་ཏི་སྒྲོའི་ཚོགས་ཁང་སྟེང་ནས་གཏེར་ཆོས་མང་བ་ཞིག་འབྱིན་དགོས་པ་སོགས་ལུང་བསྟན་མང་རབས་གནང་བའི་རྗེས། ཡབ་སྲས་རྗེ་འཇིག་རྟེན་གསུམ་གྱི་མགོན་པོ་དང་གསུམ་ཀ་རེས་ཞི་བ་རེས་ཁྲོ་བོ་རེས་ས་ཆུ་མེ་རླུང་གི་གཟུགས་རེས་ཉི་མ་ཟླ་བ། རེས་ཅི་ཡང་མེད་པའི་རྣམ་པ་སོགས་རྫུ་འཕྲུལ་གྱི་ཆོ་འཕྲུལ་མཐའ་ཡས་པ་འདུ་མཛད་པའི་མཐར་གསུམ་ཀ་སྤྱན་བར་སྣང་ལ་ཧྲིག་ཧྲིག་ཕྱག་སེ་གོལ་ཏོག་ཏོག་མཛད་ཅིང༌། ཀྭ་ཡེ་བུ་མཐོང་ངམ་གོའམ་གསུངས་པས། མཐོང་ཞིང་འཁོར་འདས་གཉིས་བསྡུས་ཀྱི་ཆོས་ཐམས་ཅད་མེད་བཞིན་དུ་སྣང་བ་ཅི་ཡང་མ་ཡིན་ཅིར་ཡང་སྣང་བ་སྣང་སྟོང་དབྱེར་མེད་སྤྲོས་པའི་མཚན་མ་ཐམས་ཅད་ཀྱིས་སྟོང་པར། རང་སེམས་རོལ་པ་ལས་གཞན་གང་དུའང་མ་གྲུབ་ལ་རང་སེམས་ཀྱང་སྤྲོས་པའི་མཐའ་ཐམས་ཅད་ལས་འདས་པ་ཀུན་ཁྱབ་ཀུན་གསལ་ཆེན་པོར་གོ་ལགས་ཞེས་ཞུས་པས་དེ་ཡིན་གསུངས་ཤིང་འོད་ཀྱི་རང་བཞིན་དུ་གཤེགས། དེ་ནས་གད་ལ་འོར་དུ་བོས།

གུང་ཚིགས་བཟང་བར་བྱས་ནས། དབེན་གནས་ཐ་བ་ཁ་བདེ་ཆེན་སྟེང་དུ་རེ་ཞིག་གནས་མལ་བགྱིས་ཤིང༌། དེ་དག་གི་ཚེ་གཞན་པའི་ལུགས་གཉིས་ཀྱི་བྱ་བཞག་ཁམས་ཆེ་བ་བྱས་པ་ནི་མེད་ཕྲན་བུ་ནི་བརྗེད་འདུག་ཀྱང༌། རང་གིས་མདོ་ཁམས་སུ་དཀོར་ཟས་ཕུལ་ཆེས་པའི་སྒྲིབ་སྦྱོང་འདྲ་ཨེ་ཡོང་གི་རེ་བས་ཀུན་རིག་གི་བསྙེན་པ་གྲངས་ཚད་ཐེམས་ངེས་བྱས་པའི་མཐར་ཞི་བའི་སྦྱིན་སྲེག་འབུམ་ཕྲག་གཅིག་རྫོགས་པར་བྱས། དེ་སྐབས་ནས་རྗེ་ནཱ་རོ་པ་ལྷ་སྡེ་གཞུང་གི་ཐུགས་ཁུར་ཞབས་དྲུང་སྤྲོ་ལུང་གི་བདེ་གཤེགས་ལ་ཕུལ་ནས་ཀུན་སྤངས་གནང་སྐབས་ཡིན་པས། རྗེ་ནཱ་རོ་པ་བདེ་ཆེན་སྟེང་དུ་ཕེབས། ཞག་ཤས་བཞུགས་པར་ཚེ་བདག་གི་རྗེས་གནང་རྣོན་པོ་ནང་གཅོད་ཞུས། རྗེ་དེའི་བཀས་གཤིན་རྗེ་ཡང་ཟློག་གི་ལས་སྦྱོར་གྱི་སྒྲུབ་པ་རྒྱས་པ་ཞིག་བྱེད་དགོས་པའི་བཀའ་སྩལ་དང་དུ་བླངས། ངེད་ཅག་རྣམས་རྫོང་གསར་དུ་ཕྱིན། གཞི་མ་བདེ་ཆེན་སྟེང་དུ་བཞག །རྫོང་དུ་སྒྲུབ་པའི་གཙོ་བོར་རྗེ་ནཱ་རོ་པ་དང་ཞབས་དྲུང་གདུང་བརྒྱུད་ཀྱང་བཞུགས། བདག་ཅག་དཔོན་སློབ་ཉི་ཤུ་རྩ་གཅིག་གིས་ཚེས་གཅིག་ནས་ཉེར་དགུའི་བར་སྒྲུབ་པ་མཛད་པར། འདམ་དུ་དཔོན་གཡུལ་རྒྱལ་སྙུང་དྲག་པོས་ཐེབས་པས་རྗེ་ནཱ་རོ་པ་སྤྱན་འདྲེན་ཤིན་ཏུ་ནན་ཆེ་བ་སྔ་ཕྱི་མང་པོར་བྱུང་བས་མི་ཕེབས་ཀ་མེད་བྱུང་ཡང༌། བདག་ཅག་རྣམས་ཀྱིས་སྒྲུབ་པ་འཕྲོ་མཐུད་པས་རྗེ་དེའི་ཐུགས་རྗེས་སྒྲུབ་པ་ཞུད་པ་སོགས་ཀྱི་ཉེས་སྐྱོན་ཅི་ཡང་མེད་པའི་སྟེང་ནང་རྟགས་རྫོགས་པར་བྱུང་བས་ཉེར་དགུ་ལས་ཀྱི་མཇུག་སྡུད་རྣམས་བགྱིས་པས། ཕྱི་རྟགས་ཀྱང་ཟླ་བ་ཕྱེད་ཙམ་ནས་ཀུན་གྱིས་མཐོང་བའི་མངོན་གྱུར་དུ་བྱུང༌། དེ་ནས་བདག་ཀྱང་བདེ་ཆེན་སྟེང་དུ་ལོག་ནས་བསྡད་སྐབས་ཧོར་དཔོན་བསྙུངས་པ་ཇེ་ལོད་ལས་མ་བྱུང་བས་བདག་ཀྱང་ཤད་རྩོལ་གྱིས་ཕྱིན་འདམ་དུ་འབྱོར། ཧོར་དཔོན་ལ་དབང་སོགས་ཐུགས་དང་བསྟུན་པ་བྱས་ཀྱང་མི་རིང་བར་འདས། དེ་དག་གི་ཡར་འདྲེན་སོགས་སྐབས་སྦྱར་བྱས་ནས་ཚུར་ལོག་བདེ་ཆེན་སྟེང་དུ་བསྡད།

སླར་སྐབས་ཤིག་སྡོད་ཡུལ་སྤྲོ་ལུང་དུ་འདོད་པ་འདྲ་ཞིག་བྱུང་བས། སྤྲོ་ལུང་དུ་བསྒྲིལ་ནས་བསྡད། སྐབས་ཤིག་མཁར་རྩེ་ནས་དཔོན་སའི་ཐུགས་ཕྱིར་འཆུས་པས་བརྒྱ་མཁར་གཙང་ནས་བཞེས་འདུག་པར། ཐབས་གཞན་ནི་མ་རྙེད་དཀོན་མཆོག་ལ་གསོལ་འདེབས་སོགས་བྱས། རྗེ་ནཱ་རོ་པ་འབྲོང་ངུར་དུ་བཞུགས་པ་མཇལ་བ་དང་སྦྲགས། ཟླ་བ་ལྔ་པའི་ཡར་ངོར་གཏེར་སྒྲོམ་དུ་ཕྱིན། རྗེ་ནཱ་རོ་པ་མཇལ། གནས་ཕྲན་བསྐོར་ཞིང་ཕྱིན་པའི་ལམ་དུ་བསམ་ཡས་ཆོས་སྐྱོང་གི་ཡི་གེར། ད་ལམ་ལྷ་མཆོད་འདིའི་སྟེང་དུ་ལྷ་མི་སྔོན་ནས་དམ་ཚིག་གཅིག་པའི་རྟེན་འབྲེལ་སྒྲིག་དགོས་ཡོད་པས་ཚེས་བཅུ་གསུམ་ལ་ཕོ་བྲང་གོང་དུ་འབྱོར་བ་ཤོག །དེ་ལ་མ་བྱུང་ན་ལྷ་མིའི་དམ་ཚིག་ལ་ཁྱོད་རང་གིས་འདས་པ་ཡིན་ནོ་ཟེར་བ་འདུག་པས་རྗེ་ནཱ་རོ་པར་ཇི་ལྟར་དྲག་ཞུས་པས། ཅིས་ཀྱང་ཕྱིན་པ་འགབ་པས་དེ་རིང་རང་སྤྲོ་ལུང་དུ་སླེབ་པ་གྱིས་གསུངས་པས་ཕྱིན། སྤྲོ་ལུང་ནས་འཕྲལ་དུ་བཏེག །རྒྱ་མའི་ལ་བརྒྱུད་ནས་ཕྱིན་པས་ཕོ་བྲང་གོང་དུ་ཚེས་བཅུ་བཞི་ཉིན་འབྱོར། ཚེས་བཅོ་ལྔར་མདོ་སྡེའི་དེབ་སླ་ལྟ་བ་དང་ཆོས་སྐྱོང་མཇལ། གསུང་གླེང་ཞིབ་པ་ནི་ཁོང་རང་མཛད་ལོང་མི་འདུག །ཚེས་བཅུ་དྲུག་ལ་ངལ་གསོས། བཅུ་བདུན་ལ་མདོ་སྡེ་དངོས་གཞི་མཛད་སྐབས་ཆོས་སྐྱོང་གིས་སང་གནངས་བསམ་ཡས་ཀྱི་གནས་གཟིགས་མཛོད། ཚེས་ཉི་ཤུ་ལ་ལྷ་མི་འཛོམས་པའི་ཞིབ་རྒྱས་དགོས་པ་ཡོད་དོ་གསུངས་པ་ལྟར་ཚེས་བཅོ་བརྒྱད་དང་བཅུ་དགུ་ལ་བསམ་ཡས་མཐིལ་མཆིམས་ཕུ་ཧས་པོ་རི་དང་བཅས་པ་མཇལ། ཚེས་ཉི་ཤུ་སྔ་དྲོ་ནས་ལྕོག་ཏུ་སྐུ་ཕེབས་ནས་ཤོག་གསུངས་པར་ཕྱིན་པས། གསུང་གླེང་མང་པོའི་མཐར། སྔོན་བསེ་འབག་སྨུག་གུ་འདི་བྷ་ཏ་ཧོར་གྱི་སྒོམ་གྲྭ་ནས་ནམ་མཁའ་ལ་འཕུར་ནས་ཟན་གཡང་རྡོ་རྗེ་གདན་འདིར་སླེབ་དུས་ཀྱི་དམ་ཚིག་དེ་ཚོ་ད་ལྟ་དགེ་བཤེས་ཀྱིས་ཨེ་དྲན་གསུངས་པར། དྲན་ཚུལ་ཞུས་པས། དེ་ཡིན་གསུང་དགྱེས་དགྱེས་ལྟར་མཛད། སླར་ལྕོག་གི་ནང་དུ་བོས།

རྒྱལ་པོ་ཡབ་ཡུམ་གྱི་སྐུ་གསོབ་དང༌། བསེ་འབག་ཤེལ་གྱི་འཁོར་རྟེན་སོགས་ཞིབ་པར་བདག་ལ་བསྟན། སྔོན་བར་ཁང་གཡུ་ཞལ་དུ་སློབ་དཔོན་པདྨ་རྒྱལ་པོ་ཡབ་སྲས་དང་བདག་ཅག་ལྷ་མི་དམ་ལ་བཞག་ཅིང་དམ་བསྲེས་པའི་སྐབས་ཀྱི་བརྗོད་བྱ་རྗོད་བྱེད་འདི་ལྟ་བུ་གསུང་བའི་གླེང་འཕྲོས་ཞིབ་པར་མཛད་པའི་རྗེས་ལ་འཕྲལ་དང་ཡུན་གྱི་བསླབ་བྱ་མང་དུ་མཛད། སླར་རྒྱ་མ་བརྒྱུད་སྤྲོ་ལུང་དུ་འབྱོར། དེ་ནས་སྐབས་ཤིག་དད་འདུས་སྐྱ་སེར་ཁ་ཡར་ལ། བཀའ་བརྒྱད་བདེ་གཤེགས་འདུས་པའི་དབང་སྒྲུབ་རྒྱས་པ་རས་བྲིས་ལ་བརྟེན་པ་དང་སྨན་སྒྲུབ་ཀྱང་བྱས་པ་གཞུང་ནས་ཇི་ལྟར་གསུངས་པ་ལྟར་རྟགས་དང་ལྡན་པ་བྱུང༌། རིན་ཆེན་རིལ་བུ་གྲང་སྦྱོར་ཤིན་ཏུ་ཕོན་ཆེ་བ་ཞིག་ཕྱིའི་ཕ་བོང་ཆག་རའི་སྟེང་དུ་སྦྱར། སྐབས་ཤིག་བླ་མ་ས་ངན་པ་ཉི་མ་འོད་ཟེར་ལ་དགོངས་འདུས་ཀྱི་དབང་ལུང་ཐོག་མཐའ་བར་གསུམ་ཞུས༑ སླར་རྗེ་ནཱ་རོ་པས་དབུ་མཛད་ཡང་རི་སྒར་པའི་ཚོགས་པ་དང་སྐྱ་སེར་མང་བ་ལ་རྫོང་གི་ཀ་བརྒྱད་དུ་བླ་མ་དགོངས་འདུས་དབང་སྒྲུབ་རྒྱས་པ་རྡུལ་ཚོན་གྱི་དཀྱིལ་འཁོར་ལ་བརྟེན་པ་དང༌༑ ཞབས་དྲུང་སྤྲོ་ལུང་གི་བདེ་གཤེགས་དང་ཞབས་དྲུང་གདུང་བརྒྱུད་པ་ཡང་རི་སྒར་པ་དང་བཅས་པར་བཀའ་འགྱུར་རོ་འཚལ་གྱི་ལུང་ཡང་ཕུལ། དེ་རྗེས་རྗེ་ཞྭ་དམར་བ་དྲུག་པ་འབྲི་གུང་དུ་ཕེབས་ཤིང་ར་སོག་ཐང་དུ་བཞུགས་སྒར་བཏབ། བདག་ཀྱང་སྤྲོ་ལུང་ནས་མཇལ་དུ་འོངས། དེའི་སྐབས་ནས་རྗེ་ནཱ་རོ་པ་དང་ཞབས་དྲུང་སྤྲོ་ལུང་གི་བདེ་གཤེགས་སྐུ་མཆེད་དང་ཞབས་དྲུང་གདུང་བརྒྱུད་དཔོན་ས་ཕུན་ཚོགས་རྣམས་ཕྱག་གཡོག་གི་རྐྱེན་དང་འབྲི་བསྟན་གྱི་སྐུ་ཆག་འགོ་ཚུགས་པའི་ཉམས་ཀྱིས་ཁ་དོག་སོ་སོ་ནས་མགོ་མངོན་ཙམ་འདུག་པ་མཐོང་བས། བདག་ཀྱང་འབྲི་གུང་དུ་བསྡད་ཚེ་ཕྱོགས་སུ་ལྷུང་བའི་ཁག་ངན་འཁྲི་བ་ཞིག་འོང༌། དེ་བས་སྔར་ཟླ་དགོན་དུ་ལོག་ཆད་དང་ཁང་པ་གསར་འཆོས་བྱས་པ་སོགས་ལ་སྙད་བཏགས་གཟུར་པ་ལ་ལབ་རྒྱུ་ཉུང་བསམ་པ་ཡིད་ལ་བཅངས།

རྗེ་ཞྭ་དམར་བ་དྲུག་པ་དང་རྗེ་ནཱ་རོ་པ་སྐུ་མཆེད་ལ་དེ་འདྲའི་དགེ་སྐྱོན་ནི་མ་ཞུས། ཟླ་དགོན་དུ་ལོག་ཆད་བྱས་པ་རྫུན་དུ་མི་འགྲོ་བའི་ཕྱིར་འགྲོ་ཚུལ་ཞུས་པས་དགོངས་ཁྲོལ་དཀའ་བ་ཙམ་བྱུང༌། ལྷག་པར་རྗེ་ཞྭ་དམར་བས་ཁྱོད་དེ་ལྟར་ནན་བསྐྱེད་ཀྱིས་འགྲོ་བ་ཇི་ལྟར་ཡིན་ཞེས་ནན་གྱིས་དྲི་བ་གནང་བྱུང་བས་རྒྱུ་མཚན་དེ་རྣམས་ཞུས་པས་དགོངས་པ་གནང༌༑ རྗེ་ཞྭ་དམར་བ་བཞུགས་ཐོག་དེ་རང་དུ་བདག་རྣམས་རྫོང་ནས་བཏེག །ཨ་ལ་རོང་དང་ནུབ་ཀོང་ལ་བརྒྱུད། ཐོག་མར་རྔོད་སྨད་གཙང་ཡུལ་ཚལ་དུ་སྒར་བཏབ། རྔོད་སྨད་སྡེ་དགོན་རྣམས་ཀྱིས་བསུ་བ་སོགས་བྱས། ལྡོང་བ་དགོན་གསར་དུ་བླ་མ་དྲོ་སྐྱིད་ཀྱིས་བོས་བསྙེན་བཀུར་བཟང་དུ་བྱས། ཁོང་པས་བསྐུལ་ནས་གཙང་ཡུལ་ཚལ་དུ་སྐྱ་སེར་ཤིན་ཏུ་མང་བ་ལ་བདེ་མཆོག་མཁའ་འགྲོ་རྒྱ་མཚོའི་དབང་རྒྱས་པ་སོགས་འདོད་ཆོས་མང་དུ་བྱས། དེར་ནུབ་ཅིག་རྨི་ལམ་དུ་རྒྱ་གར་རྡོ་རྗེ་གདན་ཡིན་རྒྱུ་བར་རྡོའི་ཁྲི་མང་པོ་འདུག་པར་ཁྲི་གོང་མ་བརྒྱད་ལ་ཕྱག་འཚལ། ཁྲི་དགུ་པའི་སྟེང་དུ་རྩ་བཏིང་བའི་གདན་ལ་རྡོ་རྗེ་སྐྱིལ་ཀྲུང་ལག་པ་གཉིས་མཉམ་བཞག་བཅས་བྱང་ཆུབ་ཀྱི་ཤིང་ལ་རྒྱབ་གཏད་ནས་སངས་རྒྱས་དགུ་པ་མེ་ཏོག་ཏུ་སངས་རྒྱས་པ་ཞིག་རྨིས། སྒར་བཏེགས་ནས་རྔོད་སྟོད་གངས་ཤོད་དུ་སྒར་ཕབ། དེར་ཡང་དབང་ཆོས་མང་དུ་བྱས། ཡེ་སྤོམ་དགོན་དུ་བླ་མ་བེ་རི་རྟོགས་ལྡན་གྱིས་གདུགས་ཚོད་བཟང་དུ་དྲངས༑ སླར་རྣམ་རྒྱལ་དགོན་དུ་སྒར་ཕབ། དེར་ཡང་དབང་ཆོས་ཁ་ཡར་བྱས་ནས་བཀྲ་ཤིས་གངས་རའི་ཕུར་རྒྱང་མེ་ཞེས་པའི་གནས་མཇལ་དུ་ཕྱིན། དེའི་གཡུ་མཚོ་ཁར་ཕ་བོང་གཉིས་མཚོའི་ནང་འགྲོ་སྡོད་བྱེད་པ་སོགས་ཡ་མཚན་གྱི་ལྟས་མང་དུ་མཐོང་བ་ནི་རྒྱང་མེའི་གནས་ཡིག་རྡོ་རྗེ་འཛིན་པའི་ཞལ་ལུང་དུ་བྲིས་པ་ལྟར་ཡིན། རང་ཕྱོགས་ཡ་ངན་སྲིབས་པ་སྡེ་དགོན་ལ་ཤིན་ཏུ་འཚེ་བའི་སྡེ་དགོན་འགའ་ཟུང་ལ་ཕུག་ཡུལ་མཚོ་ནག་མོར་ལས་སྦྱོར་ཞིག་བྱས་པས་རང་ལུས་ཆུ་བུར་གྱི་ཁེངས་པ་སོགས་ས་ནད་རྗེས་མཐུན་ཡིན་ངེས་བཙན་ཐབས་སུ་བྱུང་བར་དེ་ནུབ་རླུང་རྩོལ་འཁྲུལ་འཁོར་ལ་འབད་པས་ཕྱི་ནངས་རྨ་ཤུའི་རྗེས་ཙམ་མ་གཏོགས་གཙང་མར་དྲག

།གཞན་ཕྱོགས་དམིགས་བྱ་གང་ཡིན་ལོ་གསུམ་ཙམ་གྱི་ཁོངས་སུ་ཁ་དག་པ་བྱུང་འདུག །དེ་ནས་ཤར་ཀོང་ལ་བརྒྱུད་ཟླ་དགོན་པའི་བསུ་བ་སེར་སྦྲེང་རྒྱས་པ་དང་བཅས་སྤྱིལ་བུ་གསར་པ་དཔལ་རྣམ་གནོན་ཚུལ་ཁྲིམས་སུ་གཞི་ཕབ། དེའི་ལོར་འདུ་ཁང་ཆེན་མོར་བླ་མ་དགོངས་འདུས་ཀྱི་སྒྲུབ་དབང་རྒྱས་པ་རྡུལ་ཚོན་གྱི་དཀྱིལ་འཁོར་ལ་བརྟེན་པ་བྱས་པའི་ཚེ་སྐྱ་སེར་ཆེ་དགུ་འདུས་པ་ཁྲི་ཕྲག་ལྷག་པ་ལ་རྡོ་རྗེ་ཐེག་པའི་ལམ་གྱི་སྒོ་བསྟན། སྤྱིལ་བུའི་ཞལ་བསྲོར་གཟིམས་ཆུང་ཆོས་འཁོར་བདེ་ཡངས་སུ་གཞི་བྱེས་ཀྱི་འདུས་པ་གྲངས་མང་བ་ལ་མགོན་པོ་འབྲི་གུང་པའི་ཐུགས་བསྐྱེད་ཆེན་མོ་བྱས། དེར་རྒྱང་ཙམ་བསྡད། སླར་དབྲ་ཡུལ་གཡུར་རོང་སོགས་སུ་སྒར་སྐོར་ལ་ཕྱིན༑ རྣམ་དཀར་གྱི་འབྲེལ་པ་མོད་མི་དམའ་བ་བགྱིས། ནགས་ཤོད་པའི་འབོད་མི་བྱུང་བས་ཕྱིན། གཉན་སྡེ་མི་སྡེས་བསུ་བའི་བཀོད་པ་རྒྱ་ཆེན་པོ་དང་བཅས་དགོན་པ་ཆོས་འཁོར་བྱམས་པ་གླིང་དུ་སྒར་བཏབ། དེར་ཡང་ངེད་ཡང་རི་བླ་མ་བྱས་ནས་ཕྱིན་དུས་བླ་མ་ཤཱཀྱ་རིན་ཆེན་པ་རི་བོ་ཆེ་བར་བདག་གི་ཟླར་བྱོན། ནགས་ཤོད་བ་ལག་དགོན་ད་ལྟའི་དགོན་གསར་གྱི་མལ་བཀག་པོ་སྒང་ཟེར་བ་ཞིག་ཡོད་པར་སྤོས་ན་རུང་ངམ་མི་རུང་གསུངས་པར། ཤིན་ཏུ་ལེགས་པར་འོང་གནས་དེའི་མིང་བཀག་པོ་སྒང་ཟེར་བ་མི་ལེགས་པས་ཆོས་འཁོར་བྱམས་པ་གླིང་ཐོགས་ཟེར་བ་བྱས་པ་དེ་ཡིན། དེར་འདུས་པ་གཞི་བྱེས་མང་བ་ལ་དགོན་ཁྲོད་ཀྱི་བླ་གཡེལ་དུ་རྡོ་རྗེ་ཕྲེང་བ་རྩ་བའི་དཀྱིལ་འཁོར་ཉེར་བརྒྱད་རྫོགས་པའི་དབང་དང༌། འདུ་ཁང་དུ་འདུས་པའི་ཚོགས་ལ་ཀུན་རིག་སོགས་དབང་ལུང་མང་རབས་བྱས། དེ་ལོ་བདག་གི་ལོ་ཉེར་ལྔའི་སྐག་ཐོག་ཡིན་པས་མེ་མོ་རག་ཕོམ་གྱི་གནས་མཇལ་དུ་ཕྱིན། གནས་དང་ཁད་ཉེ་བར་ཁོར་ཚ་སྨད་ཐའི་རྒྱལ་པོ་དཔོན་དབང་ལུའི་རུ་བར་བོས། ཞག་ཤས་ངལ་གསོ་དང་སྦྲག་བསྡད། དབང་ཆོས་གང་འདོད་ཀྱི་འབྲེལ་བ་བཞག །སླར་ནགས་ཤོད་ཆོས་འཁོར་བྱམས་པ་གླིང་དུ་འཁོར་བའི་སྐབས།

གནས་སྐོར་བ་འགའ་བྱུང་བའི་སྐད་ཆར་འབྲི་གུང་དུ་ཞབས་དྲུང་སྐུ་མཆེད་ཐུགས་སྣང་མ་དག །དགེ་སློང་ཨ་ཐ་ལྔ་པར་ཐལ། ཡང་རི་སྒར་པས་བཀྲས་ལྗོངས་ལ་མེ་རྒྱབ་པ་སོགས་ལུགས་གཉིས་ཀའི་སྲོལ་ལས་ཉམས་ཤིང༌། འབྲི་གུང་པ་ཞེས་གངས་ཅན་གྱི་ལྗོངས་སུ་ལུགས་གཉིས་ཀ་ཡར་དཔེར་འཇོག་ས་ཞིག་ཡོད་པ་དེ། དུས་དེ་ནས་མར་གྱི་དཔེར་འཇོག་ས་ཞིག་བྱུང༌། དེའི་ཚེ་ལུགས་མ་ལེགས་པ་དེ་ཐོས་པས་སེམས་ལས་ཀྱང་ཆེ་བ་ལ། དེ་འདྲ་བའི་སྐབས་བདག་མ་ཐེ་བས་མཚེངས་ཨང་སྙམ་པ་ཡང་བྱུང༌། དེ་ནས་འབི་འགོམ་གྱི་ས་མཚམས་དར་ཡུག་ཐང་དུ་སྒར་བཏབ། འབི་འགོམ་གཉིས་ཀའི་གཉེན་སྡེ་དང་རྒན་པོ་རྣམས་བསྡུས་ནས་ཟང་ཟིང་གི་ནོར་རྫས་དུ་མ་བྱིན་ཏེ་འཁྲུག་པ་འདུམ་པ་བྱས། སླར་དགོན་གསར་དུ་ཞག་འགའ་བསྡད་ནས་ཀ་རོང་བརྒྱུད་ཟླ་དགོན་དུ་འབྱོར། དེའི་ཚེ་རྗེ་ནཱ་རོ་པ་ཡང་སྤྲོ་ལུང་དུ་ཟུར་བཞུགས་གནང༌། ཉང་པོ་དང་ཞོ་ཁ་བྲག་གསུམ་ཕྱོགས་སུ་ཕེབས་པའི་གཏམ་ཐོས་པ་དང་བཅས། ཞབས་དྲུང་སྐུ་མཆེད་ནང་འདུམ་ཙམ་ཨེ་ཡོང་བསམ་བྱང་ལམ་བརྒྱུད་ཧོར་ཁྲོད་ནས་ཨ་ཅེ་མགོ་མགོ་ཡང་བྱོན། ངེད་ལྕམ་སྲིང་གིས་མཐིལ་དུ་ཞབས་དྲུང་སྐུ་མཆེད་ལ་ཞུ་འབུལ་འདྲ་བྱས་པས་ཁོང་རང་སྐུ་མཆེད་ཞལ་འཆམས་ཀྱང༌། ཞབས་དྲུང་གདུང་བརྒྱུད་པ་དང་དཔོན་ས་ཕུན་ཚོགས་ལྕམ་སྲིང་གསན་དུ་མ་འདོད་པས་ཐབས་མ་རྙེད། རྫོང་དུ་བསྐོར་ཙམ་ཕྱིན་ཟླ་བ་གཉིས་གསུམ་ཙམ་བསྡད། དཔོན་སློབ་སྣང་གསལ་བར་གཤིན་རྗེ་ཁྲོ་ཆུ་དང་ཀུན་བཟང་དགོངས་འདུས། མཁའ་འགྲོ་སྙིང་ཐིག །མགོན་པོ་མ་ནིང༌། བཀའ་ཐང་སྡེ་ལྔ་སོགས་དབང་ལུང་མང་བར་ཞུས། བྱང་བདག་པོའི་སྲས་ཞབས་དྲུང་བླ་མ་ཕེབས་བྱུང་བར། རྗེ་ནཱ་རོ་པའི་ཞབས་ཕྱིར་བདག་གིས་ཀྱང་བྱང་གཏེར་ཐུགས་སྒྲུབ་འབྲིང་པོ་ཐུགས་རྗེ་ཆེན་པོ་རིག་འཛིན་གདུང་སྒྲུབ་དང༌། བཀའ་བརྒྱད་དྲག་པོ་རང་བྱུང་རང་ཤར་སོགས་མང་བར་ཞུས། ཞབས་དྲུང་གདུང་བརྒྱུད་ལྕམ་སྲིང་ནས་བདག་ལ་ཡང་གཟིགས་ཕྱོགས་ཤིག་འདུག་པས།

དེར་བསྡད་ཀྱང་རང་སྡུག་ཅིང་ཁོང་རང་ལྕམ་སྲིང་ཐུགས་འཚིགས་པ་ལས་མི་འདུག་སྙམ་ནས་བཏེག །གཞུ་རོང་བརྒྱུད་བྲག་དཀར་ལྷ་ཆུར་ཚེ་སྒྲུབ་མཚམས་ལམ་བགྱིས་པའི་ཚེ་འཁྲུལ་སྣང་དང་ལུང་བསྟན་བྱུང་ཚུལ་ཟུར་དུ་བྲིས་པ་ལྟར་ཡིན། དེའི་ཚེ་ཞབས་དྲུང་ནཱ་རོ་པ་ཡང་ཉང་པོ་བར་ཕེབས། འབྲས་སུ་བསྡད་ཐོག་རྗེ་ནཱ་རོ་པར་ཀུན་བཟང་དགོངས་འདུས་དང་གཤིན་རྗེ་ཁྲོ་ཆུའི་དབང་ལུང་ཕུལ༑ རྗེ་ནཱ་རོ་པ་རེ་ཞིག་ཉང་པོ་ཕྱོགས་རང་དུ་བཞུགས། བདག་གིས་ཟླ་དགོན་དུ་ཕྱིན་པ་ཡིན། །ཕ་ཡུལ་བཀྲ་ཤིས་རྫོང་གསར་ན། །སྡང་བྱེད་ཉེ་བར་བརྫུས་པ་འགའི། །སྲན་ཙམ་གྱི་དགའ་སྟོན་མ་ཐོབ་ཀྱང༌། །མདོ་ཁམས་ཀྱི་ལོངས་སྤྱོད་དགའ་བདེར་སྤྱད། །ཨ་ལ་ལ་རུ་ལུ་རུ་ལུ་ཧཱུྂ་ཕཊ྄། །དེ་ནས་ཟླ་དགོན་དུ་ཡོད་སྐབས་མི་འགྱང་བར་གཙང་སྡེ་སྲིད་ནས་རྗེ་ནཱ་རོ་པ་འབྲི་གུང་གི་ལུགས་གཉིས་ཀྱི་ཆབ་སྲིད་ལ་དབང་བསྐུར་བའི་གཏམ་བཟང་པོ་ཡང་ཐོས། དུས་དེར་ཟླ་དགོན་དུ་བདག་རང་གི་སྤྱིལ་བུའི་ཤར་དུ་ས་ཤོད་སྡེ་པའི་གཟིམས་སྤྱིལ་ཁོ་ལག་ཡངས་ཤིང་འཕོ་འཇུག་བདེ་བ་ཞིག་ཡོད་པར་ཟླ་དགོན་བླ་མ་བཟོད་པ་དང་ཀོང་པོ་ཚོང་དཔོན་མང་བས་གཞི་བཟུང་ནས། བླ་མ་དགོངས་འདུས་ཀྱི་སྒྲུབ་དབང་ཟུང་འབྲེལ་རྒྱས་པ་སྨན་སྒྲུབ་དང་བཅས་པ་རྡུལ་ཚོན་གྱི་དཀྱིལ་འཁོར་ལ་བརྟེན་པ་དང༌། མཇུག་ཏུ་གཤིན་རྗེ་འཆར་ཀའི་ཟོར་ལས་གནམ་ལྕགས་ཐོག་མདའ་ཡང་གྲུབ་པར་བགྱིས་པའི་རྟགས་ཚད་རྣམས། ཡིན་རློམ་ལ་རེ་མ་དགོས་པ་གཞུང་དུ་གསུངས་པ་ཇི་ལྟ་བས་དེར་འདུས་ཐམས་ཅད་གསང་སྔགས་རྙིང་མ་ལ་ངེས་པ་རྙེད་པ་བྱུང༌། དེ་དག་གི་ཚེ་ནང་ཆེན་སྡེ་དགོན་དང་སྤོ་བོ་སྡེ་དགོན་གཉིས་ཀས་འབོད་མི་བྱུང་བར། རེ་ཞིག་སྤོ་བོར་འགྲོ་བར་ཤར། ཨོ་རྒྱན་རི་ཁྲོད་དུ་སླེབ་སྐབས་སྤྱང་ཀི་ལ་འགགས་འདུག་པར་གཞི་བདག་ལ་གཏོར་མ་བྱིན་ཅིང་བཀའ་བསྒོས་པས་ཞག་གཉིས་ནས་ལ་ཤིན་ཏུ་བདེ་བ་བྱུང་བས། ཐོག་མར་རྒྱུད་སྒོ་རྡོ་ཁར་སྒར་བཏབ།

སྐྱ་སེར་མང་བ་ལ་ཆོས་ཀྱི་འབྲེལ་བ་ཞག་ཁ་ཡར་བྱས། སླར་བཏེག་དངུལ་ལུང་དུ་སྒར་བཏབ། གནས་པོ་ཁག་རྣམས་དང༌། བ་གད་རི་གོང་ཁ་སོགས་སྙེ་བོའི་རྙིང་མ་བའི་བླ་མ་ཁག་མང་བ་དང༌། རོང་མའི་བླ་མ་སོགས་མང་བས་བསྐུལ་ངོར་བཀའ་བརྒྱད་བདེ་གཤེགས་འདུས་པའི་དབང་སྒྲུབ་རྒྱས་པ་རྡུལ་ཚོན་ལ་བརྟེན་པ་དང་རྔ་འཆམ་བྲུབ་འཆམ་སོགས་རྒྱས་པར་བྱས། སླར་རེ་ཞིག་དབེན་པར་འདོད་པས་དངུལ་ལུང་རྡོ་ཁའི་ཕུའི་ནགས་གསེབ་ཏུ་བླ་མ་རོང་མི་བསྟན་པ་རྒྱལ་མཚན་པའི་སྤྱིལ་བུ་འདུག་པར་གནས་མལ་བཅས། སྒར་མང་ནགས་ཁྲོད་དུ་གང་བདེར་འཁོད། དེར་བླ་མ་ཨོ་རྒྱན་བསྟན་འཛིན་དང་རྦ་ཁ་སྤྲུལ་སྐུ་སོགས་ལ་འདུལ་བ་མདོ་རྩ་པཎ་ཆེན་ཤཱཀྱ་མཆོག་ལྡན་གྱིས་མཛད་པའི་མདོ་འགྲེལ་སྣང་བྱེད་ཉི་མའི་ཤིང་རྟ་བ་དན་དཀར་པོ། བསླབ་བྱ་ཆེན་མོ་སོགས་ལུང་མང་དུ་བགྱིས། དེའི་འོག་ཙམ་དུ་ཕ་བོང་ཁ་ཞེས་པའི་སྤྱིལ་བུ་ཞིག་ཏུ་བླ་མ་ཨོ་རྒྱན་བསྟན་འཛིན་པའི་བཞུགས་ཡུལ་ཡིན་ཞིང༌། ཁོང་པ་རྩ་མི་གྲྭ་པ་ཐང་འབྲོག་པ་ཡིན་པས་དགོངས་འདུས་ལ་འདྲིས་པོ་ཡོད་ཟེར་བས། མཚན་མོ་ལན་གྲངས་མང་བར་ཁོང་ཅན་ཏུ་དགོངས་འདུས་ཞུར་ཕྱིན་པས། བདག་གི་ཟླ་བོ་དབོན་པོ་ར་སྟག་པ་དང་དགེ་སློང་འཕྲང་ཁ་བ་གཉིས་ལས་མ་ཁྲིད་ཅིང༌། རི་གཟར་བ་དང་ནགས་མཐུག་ཅིང་ཆར་ཞོད་ཆེ་བས་ནགས་ཁྲོད་དུ་འདམ་རྫབ་ཆེ་ཞིང་མུན་པ་ནག་པ་སོགས་ནས། ཐག་རིང་གང་དུ་ཕྱིན་པ་ལས་ཀྱང་དཀའ་ཚེགས་དང་ངལ་དུབ་ཆེ་བ་བྱུང་ཡང་ཆོས་ཀྱི་འདོད་པས་སྤྲོ་དགའ་མིན་པ་སེམས་ངལ་བ་མ་བྱུང༌། སླར་དངུལ་ལུང་མདོར་ཕྱིན། ཞག་ཤས་སོང་ནས་མ་སྐུང་ལུང་ཟེར་བའི་གནས་རྒྱ་ཆེ་ཞིང་ངོ་མཚར་དུ་མ་དང་ལྡན་པ་ཞིག་ཡོད་པའི་གྲགས་པ་ཐོས་པས་མཇལ་དུ་ཕྱིན། གནས་དེ་སྒོ་དོག་ཅིང་ནགས་དང་ཆུ་འཕྲང་དམ་པས་ཉེན་ཤིན་ཏུ་ཆེ་བ་ལ། གནས་ཁོངས་སུ་འབྱོར་ནས་ལུང་པ་རྒྱ་ཆེ་ཞིང་འཇམ་ལ་ནགས་དང་འབབ་ཆུ་ནེལ་མའི་ལྗོངས་སོགས་ཤིན་ཏུ་དྭངས་སྤྲོ་བ་འདུག་པའི་གནས་ཀྱི་སྨད་ཙམ་དུ་བླ་མ་ཨོ་རྒྱན་བསྟན་འཛིན་གྱི་སྤྱིལ་བུ་འདུག་པའི་སར་ཅོག་བུའི་གནས་མལ་བཏབ།

ཁོང་གིས་ཞབས་ཏོག་བཟང་བར་བྱས། གནས་དེར་ཁོང་བསྙེན་པར་རྫོགས་པ་ཆིག་རྫོགས་སུ་བསྒྲུབས། དེ་ནས་རིམ་གྱིས་གནས་མཇལ་བར་ཆེ་མཆོག་གི་བླ་མཚོ་གཡུང་དྲུང་འཁྱིལ་མཚོ་སོགས་བཀའ་བརྒྱད་ཀའི་ཕོ་བྲང་ཡ་མཚན་ཆེ་ཞིང་མཚོའི་ཁ་དོག་ཀྱང་ལྷ་རང་རང་གི་མདོག་དང་མཐུན་པ། ཁྱད་པར་ཕུར་པའི་བླ་མཚོའི་དབུས་སུ་བྲག་དེའུ་གྲུ་གསུམ་གྱི་སྟེང་དུ་རྡོ་ཆུང་ངུ་ཕུར་པའི་དབྱིབས་ཁོ་ན་སྤུངས་པ་ཞིག་འདུག་པ་མཚོ་དབུས་སུ་སོང་བའི་ཕྱི་ནས་མཐོང་བ་མ་གཏོགས་ལག་ཏུ་ལེན་རྒྱུ་ནི་མི་འདུག ༑མཚོ་བྲན་གུ་རུ་དྲག་པོ་དང་ཚེ་དཔག་མེད་སོགས་ཀྱི་བླ་མཚོ་ངོ་མཚར་ཅན་མང་པོ་དང༌། མཁའ་འགྲོ་མའི་ཁྲུས་ཀྱི་རྫིང་བུ་མཚོ་མ་མ་ཏིང་ཏིང་ཟེར་བ་ཁང་པ་ཀ་བ་བཅུ་དྲུག་ཙམ་གྱི་མལ་ལ་འགྲམ་གྱི་རྩ་ཤིང་ལས་མཚོའི་ཁ་རྐང་གང་ཙམ་གྱིས་མཐོ་བ་ཕྱིར་མི་འབོ་བ་སོགས་ཡ་མཚན་ཚད་ལས་འདས་པ་འདུག །དེའི་ཕུར་ནགས་གསེབ་ཏུ་ཞི་བ་རིགས་བརྒྱའི་ཕོ་བྲང་གཡུ་མཚོར་གྲགས་པ་ཁ་དོག་གཡུ་དྲུག་དཀར་ཁོ་ན་ལྟ་བུ་ཞིག་འདུག་པའི་འགྲམ་དུ་ཀུ་ཅོ་དང་མེ་འབུད་པ་སོགས་ཅི་ཡང་བྱས་མི་ཆོག་པའི་བཀའ་ཤིན་ཏུ་གཉན་པ་འདུག ༑དེ་ལ་སོགས་པའི་གནས་དེར་ཡ་མཚན་དུ་མ་དང་ལྷག་པར་ཉིན་རེ་བཞིན་ནམ་མཁར་འཇའ་སྤྲིན་དང་མེ་ཏོག་གི་ཆར་དང་རོལ་མོའི་སྒྲ་དང་སྤོས་ཀྱི་དྲི་ངད་ལྡང་བ། བདག་ཀྱང་ལན་མང་དུ་ཚོགས་ཀྱི་འཁོར་ལོ་བགྱིས་པའི་མ་ད་ན་བཏུང་ངམ་སྙམ་པའི་ར་རོ་བ་ཡང་ལན་འགའ་ཡར་དང༌། ཤིང་སྡོང་གི་ལྤགས་པའི་འོག་གདུང་ཤ་རི་རམ་དངོས་སུ་ཞུས་ཆོག་པ་བདག་གིས་ཀྱང་འགའ་ཟུང་ཁྱེར་བ་སོགས། མདོར་ན་གནས་དེའི་ཡ་མཚན་བག་དྲོ་ཞིང་བྱིན་ཆགས་པ་སོགས་ནི་ཙཱ་རི་ལ་ཡང་མེད་པ་ཙམ་དུ་འདུག །དེ་ནས་བཏེག་སྒར་མང་སྤྱང་ཀི་ལ་བརྒྱུད་ཟླ་དགོན་དུ་བཏང༌། བདག་རགས་བསྡུས་ཀྱིས་མར་ཁུ་ཐང་དང་ཕེ་ཕེ་ཐང་ཚལ་རག་ཐང་སྟོད་སོགས་བརྒྱུད་སྤོ་བོ་ཀ་ནམ་རྫོང་དུ་སླེབས། ཀ་ནམ་སྡེ་པ་དཔོན་ཚེ་དབང་ནོར་བཟང་སོགས་ལ་རྡོ་རྗེ་ཕུར་པའི་དབང་བསྐུར་བྱས།

སླར་ནགས་འབུར་མགོར་ངལ་གསོ་ཞིང་དབྱར་གྱི་རིང་བསྡད། ཀ་ནམ་སྡེ་པ་ནོར་བུ་བཟང་པོ་སོགས་སྐྱ་སེར་མང་རབས་ལ་དགྱེས་རྡོར་གྱི་དབང་དང་ནཱ་རོ་ཆོས་དྲུག་གི་ཉམས་ཁྲིད་འཁྲུལ་འཁོར་དང་བཅས་པ་དང༌། སྡེ་པ་ནོར་བཟང་སོགས་ལ་སྙན་ངག་མེ་ལོང་ཡོངས་སུ་རྫོགས་པའི་རྩོམ་རྒྱུག་སོགས་དྲང་ངེས་ཀྱི་ཆོས་མང་པོས་ཚིམ་པར་བྱས། དེ་ཚོར་འབྲུམ་པའི་འཚེ་བ་ཞིག་བྱུང་བར་གཤིན་རྗེ་ཁྲོ་ཆུའི་ཟློག་པ་རྟགས་ལྡན་དུ་བྱས་པས་འབྲུམ་པའི་འཚེ་བ་རྒྱུན་ཆད། སླར་ཀ་ནམ་སྡེ་པ་ནོར་བཟང་ཡང་བདག་གི་ཟླར་ཕེབས་པ་དང་སྦྲག་སྤོ་བོ་གཞུང་བརྒྱུད་ཁྱུང་དོ་ལ་ནས་ཐོན་ཏེ་ཟླ་དགོན་དུ་སླེབས། མི་རིང་བར་སྡེ་པ་ནོར་བུ་བཟང་པོ་ཡང་བསྙེན་པར་རྫོགས་པ་བསྒྲུབས། ཁོང་པས་དབུ་མཛད་འདུས་པ་ཁ་ཤས་རྩ་འདབ་སྙན་བརྒྱུད་ཀྱི་ཟབ་ཁྲིད་འཁྲུལ་འཁོར་རྒྱབ་མདུན་གྱི་ཐུར་མའི་ལག་ལེན་ཡོངས་སུ་རྫོགས་པ་སྟེང་སྒོ་དང་འོག་སྒོའི་རྫོགས་རིམ་གང་ཉམས་སུ་ལེན་ཀྱང་གཞན་དྲིང་འཇོག་མི་དགོས་པའི་ཕ་འབབ་དང༌། གཞན་ཡང་ཛ་ཧར་པིར་ནས་བརྒྱུད་པའི་རླུང་ཁྲིད་དང༌། རྒྱལ་དབང་རཏྣའི་དག་སྣང་གི་ཟབ་ཆོས་ཡིད་བཞིན་ནོར་མཆོག་གི་ཁྲིད་ལུང་སོགས་ཟབ་ཆོས་མཐའ་ཡས་པས་ཚིམ་པར་བགྱིས་ནས་སོས་དལ་དུ་གནས་པའི་སྐབས་ཤིག །བདག་ལུང་པ་ཆེན་པོ་ཞིག་ཏུ་སླེབས་འདུག་པར་དགྲ་རྒྱུག་པའི་འུར་ཞོགས་ཆེར་བྱུང་བས་བདག་ཀྱང་དོགས་ཟོན་དང་བཅས་ཕྱིན་པས། དགྲ་ནི་མི་འདུག་དཀྱིལ་འཁོར་གྱི་སྟེགས་བུ་ཆེན་པོ་ཞིག་འདུག་པའི་སྟེང་གི་རྡུལ་ཚོན་རྣམས་འཕྱགས། དབང་རྫས་གཞན་ཅི་ཡང་མེད་པར་དབུས་དེར་གསེར་གྱི་རྡོ་རྗེ་ཞིག་བཞག་འདུག་པ་རྨིས་པ། ཕྱིས་བརྟགས་པས་དགྲ་བརྒྱུགས་པ་དང་དཀྱིལ་འཁོར་འཕྱགས་པ་སོགས་ནི། འབྲི་གུང་དུ་སོག་པོ་མཐུ་མེད་བརྒྱུགས་པ་དང༌། རྗེ་ནཱ་རོ་པ་སོག་ཡུལ་དུ་སྤྱན་འདྲེན་པའི་ལྟས་དང༌། གསེར་གྱི་རྡོ་རྗེ་དབུས་སུ་བཞག་པ་ནི། བདག་རང་ཕྱིས་འབྲི་གུང་དུ་གནས་ཆགས་པའི་ལྟས་སུ་འདུག

།དེ་ལྟར་ཟླ་དགོན་དུ་བག་ཕེབས་པར་བསྡད་ཅིང་སྙེ་བོ་རི་གོང་ཁའི་སྔགས་འཆང་དཀོན་མཆོག་སྐྱབས་སྤྱན་དྲངས། དབུས་གཙང་གི་དྲེགས་པ་ཉི་ཤུའི་འཁོར་ལོ་འདི་བས་ཆེས་ཟབ་ཅིང་རྨད་དུ་བྱུང་བ། སུམ་པ་བྱང་ཆུབ་བློ་གྲོས་པའི་གཏེར་མ་ཞལ་སྦྱོར་དྲུག་སོགས་གནད་དུ་མ་དང་ལྡན་པ་ཡང་གདེང་འཁེལ་བར་སློབ་པའི་ཚེ། ཆུ་མོ་ཕག་ལོར་འབྲི་གུང་དུ་སོག་པོ་མཐུ་མེད་བརྒྱུགས། ས་རིགས་རྣམས་བགོ་བཤའ་བཏབ། རྗེ་ནཱ་རོ་པ་ཡང་སོག་པོས་སྤྱན་དྲངས་འདུག་པར། ཕྱིས་གཙང་སྡེ་སྲིད་ནས་དཔུང་ཆེན་དབུས་སུ་བྱོན་པས་སོག་པོ་རྣམས་བྱང་དུ་བྱེར། ས་རིགས་རྣམས་རང་མལ་བྱུང་འདུག་ཀྱང༌། རབ་ཏུ་རྗེ་ནཱ་རོ་པ་ཚུར་གདན་ཨེ་འདྲོང༌། དེ་མིན་ནའང་རང་དང་བརྗེ་འཕྲུལ་ཙམ་ཨེ་འོང༌། ཐ་ན་ཡང་མཇལ་ཙམ་ཐུབ་ཏུ་རེ་བས་ཀ་ནམ་སྡེ་པ་ཡང་སྤོ་བོ་ཕུ་ལུང་རི་ཁྲོད་དུ་ཕེབས། བདག་ཚོའི་ཆེ་གཞིས་ཟླ་དགོན་དུ་བཞག ༑ཤད་རྩོལ་གྱིས་འབྲི་གུང་དུ་སླེབ་པར་བྱས་པས་རྗེ་བཙུན་མི་ལ་རས་པ་རང་ཡུལ་དུ་ཕེབས་པའི་སྐབས་སམ། རྒྱ་མཚོ་ཆེན་པོ་ནས་ཡིད་བཞིན་གྱི་ནོར་བུ་གཞན་དུ་སོང་ན་ནོར་བུ་མཆིང་བུ་གཞན་རྣམས་ཡོད་ཀྱང་དོན་མེད་པར་འགྱུར་བ་ཇི་ལྟ་བར། རྗེ་ནཱ་རོ་པ་ནི་བྱང་དུ་སྤྱན་དྲངས། ཚུར་ཕེབས་པ་དང་བདག་དང་བརྗེ་འཕྲུལ་དང་ཞལ་མཇལ་སོགས་ཀྱི་སྐབས་ནི་ཇི་ལྟར་བྱས་ཀྱང་མ་བྱུང་བས་སྙིང་བཏོན་པའི་རོ་ཁོག་ལྟར་རེ་ཞིག་སྤྲོ་ལུང་དུ་བསྡད། སྐབས་ཤིག་སྟག་ཤེར་གྱི་ཇག་པས་སྡེ་པ་གཞུང་གི་སྦྲ་ཁ་འགའ་ཞིག་དང༌། རྗེ་ནཱ་རོ་པའི་སྦྲ་ཁ་དང༌། བདག་རང་གི་བྱེས་མཛོ་གང་ཡོད་འཕྱགས། གཙང་དུ་ཞུས་པའི་ཞལ་ངོ་འགྲས་ཁུར་པ་ཅན་མི་སྣར་བྱུང་ཡང་མིང་དོན་མཚུངས་པའི་སྲོལ་འབྱེད་མ་གཏོགས་དཔྱིས་ཕྱིན་པ་མ་བྱུང་བས། ལྟས་ངན་དམག་གི་རྒྱལ་མོ་དང་དྲེགས་པ་ཁམས་བྱོན་ཟབ་ཁྱད་ཅན་སོགས་ལས་སྦྱོར་མང་དུ་བགྱིས་པས་དྲེགས་པའི་འཁོར་ལོའི་རྩར་ནུབ་རེ་བཞིན་ཁྲག་འཛགས་པ་སོགས་ཀུན་གྱིས་མཐོང་ཞིང་ཕྱིས་རྟགས་ཀྱང་མགོ་མངོན་བྱུང༌།

དེའི་ཚེ་བྱི་བ་ལོར་ཞབས་དྲུང་གདུང་བརྒྱུད་སྐུ་གཤེགས། མཚེའུ་ཁར་ཆོག་མང་གྲལ་གཙོར་སྟག་ལུང་ཞབས་དྲུང་ངག་དབང་རྣམ་རྒྱལ་ཕེབས་པ་དང་ལྷན་ཅིག་མཇལ་གསུང་སྒྲོས་སོགས་ནི་ཅི་ཡང་མ་བྱུང༌། གླང་ལོར་བདག་ཙཱ་རི་མཇལ་སྐོར་དུ་འགྲོ་བར་བརྩམ་པར་ཕལ་ཆེ་བས་ཞབས་དྲུང་གདུང་བརྒྱུད་པ་ཡང་ཙཱ་རིར་ཕེབས་པས་སྐུ་ཚེའི་བར་ཆད་བྱུང་བ་ཡིན། ཁྱོད་ཀྱང་ཕྱིན་པ་མི་འགབ་ཟེར་ཡང༌། གཅིག་ལ་ཅི་བྱུང་ཀུན་ལ་ཡོང་བའི་ངེས་པ་མེད་བསམ་ཐག་བཅད་ནས་ཕྱིན། འདི་སྐབས་ལས་ཚན་བཅུ་གསུམ་གྱི་འབོད་མི་དང་དངོས་ཉམས་མང་པོར་ཞིང་སྐྱོང་སོགས་གནས་བདག་རྣམས་ཀྱི་འབོད་མི་བྱུང་བས། ཉང་པོ་དང་འབའ་ཡས་སྣ་མས་སྣ་སོགས་བརྒྱུད་ནས་ཞུར་པོ་རོང་ལ་ཐོན་སྒམ་པོར་ཕྱིན། རྗེ་ནོར་བུ་རྒྱན་པ་དང་མཇལ། ཞག་གསུམ་བསྡད་སྒམ་པོ་སྙན་བརྒྱུད་གཏེར་གསར་དེའི་དབང་ལུང་ཡང་ཞུས། སླར་བཏེག་སྐུ་རབ་ཏུ་ཡང་རི་དྲུང་པ་སོགས་མཇལ། ཡང་རིའི་རྟ་བསུ་དང་ཞབས་ཏོག་ཚད་མེད་པ་མཛད། ཆོས་ཟམ་དུ་སླེབས་ནས་ཟླ་བོ་ཐམས་ཅད་རྐང་ཐང་ཁྲེས་པོ་རྒྱབ་ཁུར་བྱས། རིམ་གྱིས་གནས་ཆེན་མོའི་ནང་དུ་འབྱོར་ནས་བསྐོར་བ་ལ་ཞག་བཅུ་ལྷག་ཅིག་འགོར་བ་བྱས༑ གཡུ་མཚོ་ཁར་ཞག་ལྔ་བསྡད་པའི་རིང་ཉམས་སྣང་དཔག་ཏུ་མེད་པ་བྱུང༌། གཞན་ཡང་ཀཱ་ལ་དུང་མཚོ་དང་མེ་འབར་མཚོ་དང་མཚོ་གཉིས་ལ་སོགས་གནས་སྐོར་བ་ཕལ་ཆེར་གྱིས་མི་མཇལ་བ་རྣམས་ཀྱང་མཇལ། ཡུལ་སྨད་དུ་སླེབ་པར་ཉེ་བ་ན་ཙཱ་རི་བ་རྣམས་ཀྱིས་བསུ་བ་སེར་སྦྲེངས་ཚད་མེད་པ་བྱས། དེར་གཞི་ཕབ་པའི་སྐབས་སྒྲུབ་སྡེ་དེའུ་ཡགས་སུ་ཕྱིན་ཚོགས་འཁོར་དང་འཐོར་ནས་བྱས། བྱ་ཁྱུང་ནས་དཔོན་སློབ་རྒྱལ་དབང་བསྟན་འཛིན་ཡང་གསང་སྔགས་རྙིང་མའི་ཐུགས་ཞེན་གྱིས་བདག་དང་འཕྲད་པར་ཕེབས་འདུག་པ་མཇལ། བཞེད་དོན་ལྟར་དགོངས་པ་ཡང་ཟབ་ཀྱི་དབང་ལུང་ཆ་ཚང་བ་ཕུལ། བྱ་ཁྱུང་པ་འདི་རྗེ་སངས་རྒྱས་གླིང་པའི་ཆོས་བརྒྱུད་དགོངས་འདུས་རང་གི་ཆོས་བདག་ཡིན་འདུག་པས་དགོངས་འདུས་ཀྱི་དབང་ལུང་གསོལ་བ་ནན་གྱིས་བཏབ་པར།

བདག་ཀོང་པོའི་བན་རྒན་ཁྱིམ་པ་ཞིག་གིས་དེ་འདྲ་བའི་གནས་ག་ལ་སྲིད་ཅེས་ཞལ་གྱིས་བཞེས་པ་མ་བྱུང་བས། ཡབ་སྲས་གསུམ་རང་ལ་བཀའ་སྲུང་གི་སྲོག་གཏད་དམ་བསྲེ་སྙིང་གི་ཁྲག་ཏིག་ཕུལ་བའི་ནུབ་གཏོར་མ་ཕྱག་ཏུ་འཇོག་པ་དང་དུས་མཚུངས་པར་དམ་ཚིག་ལ་བཀར་བའི་ཞུ་བ་ཕུལ་བས་ཞལ་གྱིས་བཞེས་ཤིང༌། ཙཱ་རི་གནས་བཟང་བས་ཚེའི་རྟེན་འབྲེལ་གྱིས་དབང་ནི་དགོངས་འདུས་ཀྱི་གནས་སྐབས་བདུད་རྩིའི་སྒྲུབ་པ་དྲུག་གི་ཡ་གྱལ་ཚེ་སྒྲུབ་བདུད་རྩི་སྙིང་པོའི་དབང་དང༌། བྱ་ཁྱུང་པ་གོང་མ་ངག་དབང་པདྨ་རྣམ་རྒྱལ་གྱི་ལྗགས་བསྒྲིགས་དགོངས་འདུས་དཀྱིལ་ཆོག་དོན་གཉིས་ལྷུན་གྲུབ་དང༌། བསྙེན་པ་ཚ་བ་དམར་ཐག་རྣམས་ཀྱི་ལྗགས་ལུང་ཞུས། འབྲི་གུང་དུ་ཕེབས་དགོས་པའི་ཞུ་བ་གསོལ་བས་དགྱེས་བཞིན་དུ་གནང་བ་སྩལ། ཡུལ་སྨད་དུ་ཞག་ཉི་ཤུ་རྩ་གཉིས་བསྡད་པུ་རི་རྒྱབ་སྐོར་བྱས་ཡུལ་སྟོད་དུ་ཕྱིན། སླར་སྔར་གྱི་ལམ་བརྒྱུད་སྒམ་པོར་དཔེ་ཆ་ཁ་ཤས་རྩོལ་སྒྲུབ་བྱེད་རྩིས་ཡིན་ཡང༌། ལམ་བར་དུ་སྟག་ཤེར་བས་བསྒུགས་པའི་སྐད་ཆ་ཁུངས་ཐུབ་སྔ་ཕྱིར་བྱུང་བས་ཨེ་གོ་ར་ཆོས་རྫོང་དང་ལྷ་ཁོངས་ཐང་སོགས་བརྒྱུད། བསམ་ཡས་ཀྱི་གནས་མཇལ་ཤུད་ཙམ་བྱས་ཆོས་སྐྱོང་ནི་མ་བབ། རྒྱ་མའི་ལ་བརྒྱུད་ཡུལ་ཕྱི་ཤོངས་སུ་སླེབ་ཉིན། མོ་ཐལ་རུ་བར་སྟག་ཤེར་བརྒྱུགས་པར་མོ་ཐལ་གྱིས་ར་མདའ་བྱས་པས་སྟག་ཤེར་བ་ཉི་ཤུ་ཙམ་རྐྱེན་ལམ་དུ་བཏང་འདུག ༑དེ་ལྟར་བྱི་ལོ་ནས་སྟག་ལོའི་བར་སྟག་ཤེར་གྱི་ཇག་པ་ངོ་མ་བརྒྱད་ཅུ་ལྷག་ངེས་སྟེང་གདོན་དང་རིམས་ཀྱི་དབང་དུ་སོང་འདུག་་༌།དེ་སྐབས་སུ་སྤྲུལ་སྐུ་ཐ་བ་ཁ་པ་བྱམས་པ་ལྷས་སྦྱིན་གྱིས་བླ་མ་དགོངས་པ་འདུས་པའི་ཞལ་ཐང་གྲྭ་ཚར་དང་དབང་སྒྲུབ་ཀྱི་ཙཀ་ལི་ཆ་ཚང་དུ་བཞེངས། དེ་ནས་སྤྲོ་ལུང་དུ་བསྡད་སྐབས་ཞབས་དྲུང་སྤྲོ་ལུང་དུ་གཤེགས་པ་དེ་ཉིད་ཀྱི་བཀའ་དང༌། རྗེ་ཞྭ་དམར་བ་དྲུག་པའི་བཀའ་ནན་དང་གཙང་སྡེ་སྲིད་ཀྱི་བཀས་འབྲི་གུང་གི་ལུགས་གཉིས་ཀྱི་འགན་འཁུར་དགོས་ཚུལ་གནང་བྱུང་བར།

དཔོན་པོའི་བཀའ་རང་ཇི་ལྟར་བྱས་ཀྱང་སླ་མོད་ཀྱང༌། བླ་མའི་གསུང་བཅག་ན་རྡོ་རྗེ་ཐེག་པའི་དངོས་གྲུབ་ལྟ་ཞོག་རྡོ་རྗེ་དམྱལ་བ་ཉམས་སུ་མྱོང་དགོས་པར་འཇིགས་ནས། མེ་ཕོ་སྟག་ལོར་འབྲི་གུང་པའི་འགན་འཁུར་གཞན་དབང་གི་མངག་གཞུག་བྲན་པ་ལ་དཔོན་གྱི་མིང་སྙན་དང༌། ཁོལ་པོ་ལ་བླ་མའི་མིང་བཏགས་པ་འདི་མི་ཡོང་ཡང་ཨེ་ཡོང་ལྟ་བའི་ཁུལ་བྱས། ཆོ་འཕྲུལ་ཟླ་བར་ཟུར་འཕྱོང་ནུབ་ཀྱི་གཟིམས་ཆུང་སྦུག་མར་གཤིན་རྗེ་ཚེ་བདག་དང་ཁྲོ་ཆུ་སྦྲགས་པའི་བསྙེན་སྒྲུབ་ཅིག་བགྱིས་པའི་ཚེས་བརྒྱད་ཀྱི་ཞོགས་པ་ཉི་ཤར་གྱི་ཐུན་བཏང་ནས་བསྙེན་པ་བགྱིས་པའི་འཕྲོར་གཉིད་ཟིམ་པ་འདྲ་བའི་ངང་ལ་མདུན་གྱི་སྒོ་ཆུང་ལ་ཉི་མ་ཕོག་པ་དེ་མཐོང་བ་འདྲ་ཞིག་གིས་རྐྱེན་བྱས་ནས། སྟེང་དུ་གཤིན་རྗེ་ཚེ་བདག་དང༌། དེའི་འོག་ཏུ་ཁྲོ་ཆུ་གཉིས་སྐུ་མདོག་རྒྱན་ཆས་རྫོགས་ཤིང་གཟི་བརྗིད་ཚད་ལས་འདས་པ་ཞིག་ཡུན་ཤིན་ཏུ་རིང་བར་མཐོང་ཞིང༌། དེའི་མོད་ལ་གཉིད་མཐུག་གི་འོད་གསལ་གྱི་ངང་ནས་རང་གཞན་ཐམས་ཅད་ཀྱི་སེམས་ཀྱི་རྟོག་པ་དང་བྱེད་སྤྱོད་གང་ཡང་གསལ་པོར་ཤེས་པ་ཞིག་བྱུང༌། དེའི་དབྱར་སྟོད་བྱ་ཁྱུང་པ་རྒྱལ་དབང་པདྨ་བསྟན་འཛིན་རྫོང་གསར་དུ་སྤྱན་དྲངས། བླ་མ་དགོངས་འདུས་ཀྱི་གནས་སྐབས་དང་མཐར་ཐུག་གི་དབང་བཅུ་གཅིག་རྫོགས་ཆེན་སྙིང་པོ་གསེར་ཞུན་ཉམས་ཁྲིད་ངོ་སྤྲོད་ལག་ལེན་རྫོགས་པར། ལམ་འབྲས་རྩ་རླུང་རྡོ་རྗེའི་དྲ་མིག་ཉམས་ཁྲིད་འཁྲུལ་འཁོར་ལག་ལེན་གདེང་ཁེལ་བ། ཕྱག་རྒྱ་ཆེན་པོ་དང་གཅོད་ཡུལ་ལུང་ཁྲིད། གཞན་རྣམས་བཀླག་ལུང༌། གཞན་ཡང་ཕུར་སྒྲུབ་ཐུགས་ཀྱི་ཉིང་ཁུའི་དབང་ལུང༌། ཚེ་སྒྲུབ་ཉི་ཟླ་ཁ་སྦྱོར་གྱི་དབང་ལུང༌། རྣམ་སྲས་གསེར་ཆེན་དང་དམར་པོའི་སྐོར། གཞན་ཡང་གཏད་ཁྲམ་རུས་སྦལ་ནག་པོ། རྒྱལ་སེལ་ལྷ་ཁང་མ་ལ་སོགས་གཏེར་ཕྲན་དུ་མ་དང༌། ཕྱག་རྡོར་དྲེགས་འདུལ་པདྨ་ལས་འབྲེལ་རྩལ་གྱི་ཟབ་གཏེར་སོགས་དུ་མའི་དབང་ལུང་ལག་ཁྲིད་རྫོགས་པར་ཞུས༑

དམ་པ་དེ་ཉིད་མཉེས་པ་གསུམ་གྱིས་ཡང་དག་པར་མཆོད་ནས་ཀོང་ཕྱོགས་སུ་ཕེབས་པའི་ཞབས་ཕྱིར་དགེ་སློང་རིན་ཆེན་དབང་རྒྱལ་དཔེ་ཆ་ཁ་ཡར་འབྲི་བར་བརྫངས། དེའི་ཕྱི་ལོ་མེ་ཡོས་ལོའི་དབྱར་སྨད་ཟླ་བ་བདུན་པར་གཙང་ནས་ཞབས་དྲུང་ལྕམ་དྲུང་སྤྱན་དྲངས་པའི་མོད། སེར་སྐྱ་ཀུན་ཞེན་འདོད་ཙམ་མ་གཏོགས་རྒྱལ་དབང་རཏྣའི་སྐབས་ཨ་སྟག་བླ་མ་ཀུན་དགའི་དྲིས་ལན་དང༌། གཏེར་སྟོན་འཇའ་ཚོན་སྙིང་པོའི་གཏེར་ལུང་ཁ་ཤས་དང༌། རང་གི་ཉམས་རྨིས་འགའ་ཞིག་ལ་དཔགས་ན་དོན་དེ་འབྲས་ལྡན་དུ་འབྱུང་བ་ནི་ཆུ་ཤིང་གི་སྙིང་པོ་དང་འདྲ་བ་ཉིད་དོ༑ ༑དེ་ནས་རྫོང་དུ་ཆོ་འཕྲུལ་ཟླ་བའི་སྐབས་བླ་མ་དགོངས་འདུས་ཀྱི་དཀྱིལ་འཁོར་ཆེན་པོར་ཆོས་སྨན་བསྒྲུབས་པས་ཡ་མཚན་གྱི་རྟགས་མང་དུ་བྱུང༌། གཞན་ཕྱོགས་ཀྱི་རྣམ་པར་འཚེ་བ་དག་ལ་གཏད་ཁྲམ་རུས་སྦལ་ནག་པོ་ལས་ལ་སྦྱར་བས་དགའ་སྟོན་དུ་བགྱིས། ཡང་དེ་ཕྱོགས་རླུང་དམར་དང་གཤིན་རྗེ་ཡང་ཟློག་ཀླུ་བདུད་དང་སྦྲེལ་བའི་སྒྲུབ་པ་དང་ལས་སྦྱོར་བགྱིས་པས། དེ་རྣམས་རྨེག་མེད་པར་ད་ལྟ་འཇིག་རྟེན་པའི་གནས་མལ་དུ་སོང་བ་ཐམས་ཅད་ཀྱི་མངོན་སུམ་དུ་གྱུར་པ་འདི་ཡིན། སྦྲུལ་ལོ་དེར་རྗེ་ཞྭ་དམར་བ་དྲུག་པ་ཟ་དམ་དུ་བཞུགས། རྒྱལ་བའི་དབང་པོ་ཆོས་དབྱིངས་རྡོ་རྗེ་མཐིལ་སོགས་མཇལ་བར་ཕེབས་པ་དང་སྤྲོ་ལུང་ཁང་གསར་རབ་གསལ་དུ་མཇལ། ཐུགས་ནང་ཤིན་ཏུ་དག་ཅིང་གསུང་གླེང་ཡང་མང་དུ་བྱུང༌། དེ་ནས་མི་རིང་བར་ཞབས་དྲུང་ལྕམ་དྲུང་གཙང་དུ་ཕེབས། བདག་རྫོང་དུ་ཡོད་ཐོག་འཕྱོང་རྒྱས་དཔལ་རི་གྲྭ་ཚང་བ་དཔོན་སློབ་རགས་བསྡུས་ཕེབས་བྱུང་བར་རྫོང་གསར་དུ་བླ་མ་དགོངས་འདུས་ཀྱི་དབང་རྐྱང་སྒྲུབ་ཆེན་དང་སྦྲེལ་བ་དང༌། སླར་སྤྲོ་ལུང་དུ་ཕྱིན་ནས་རྫོགས་ཆེན་སྙིང་པོ་གསེར་ཞུན་གྱི་ཁྲིད་ངོ་སྤྲོད་དང་སྦྲགས་པ་དང༌། གཞན་རྣམས་ལུང་ཤར་རྫོགས་པར་བྱས། གཞན་ཕྱོགས་ཀྱི་འཚེ་བ་རྡོ་སྣུམ་གྱི་འཁྲུ་སྦྱང་སོགས་གཙང་དུ་བྱེད་དགོས་བྱུང་བར་གཤིན་རྗེ་ཀིང་ཀང་ཆེ་བ་ཤོར་སང་ཉི་མ་ཁྲོས་པའི་ལས་སྦྱོར་གྱི་སྒྲུབ་པ་ཞིག་བྱས་པར་རྟགས་མངོན་སུམ་དུ་མཐོང་བར་བྱུང༌།

སོག་ཡུལ་ནས་ཕག་མོ་ཞབས་དྲུང་མི་ཕམ་རིན་ཆོས་པ་བྲོས་བྱུང་བའི་སྐད་ཆར། རྗེ་ནཱ་རོ་པ་ཟླ་བ་བདུན་པའི་ཡར་ཚེས་བཅུ་གསུམ་ལ་ཞི་བར་གཤེགས་པའི་གཏམ་ངན་ཐོས་པས༑ མྱ་ངན་གྱི་ཁང་བུར་ཞུགས་ཤིང་གཙང་དུ་སློབ་སྟོན་ཞུས་པས་ཡུན་རིང་ཙམ་སོང་འདུག་པས་སྐུ་ཚིགས་དང་སྡེ་དགོན་རྣམས་འདུན་བྱེད་པ་སོགས་མི་འཐད། གཞན་པའི་དགོངས་རྫོགས་སྔར་རྒྱུན་ལྟར་འགབ་གསུངས་པས། ཆོག་མང་འབྲི་གུང་རང་གི་སྔར་རྒྱུན་ལྟར་འབྲི་གུང་མཐིལ་པས་དབུ་མཛད་དགོན་ཁག་ཐམས་ཅད་རྫོང་ཞོལ་དུ་ཚོགས་པ་འདུས་པ་ཤིན་ཏུ་གྲངས་མང་བ་བྱུང༌༑ གྲལ་གཙོར་སྒམ་པོ་སྤྲུལ་སྐུ་རྗེ་ནོར་བུ་རྒྱན་པ་སྤྱན་དྲངས། མཆོད་པའི་སྤྲིན་ཚོགས་ཀྱིས་ཡང་དག་པར་མཆོད། ཚོགས་མང་གྲོལ་ནས་རྗེ་སྒམ་པོ་པར་རྡོ་རྗེ་གཙུག་ལག་ཕྲིན་ལས་དྲག་པོ་མངོན་དུ་ཕྱུང་བའི་དབང་ལུང་ལག་ལེན། ཕུང་བཤིག་འཁོར་ལོ་ནག་པོ་བཀའ་མའི་ལུང་དང་ལག་ལེན། དྲག་གཏད་བམ་ནག་མ་སོགས། དྲག་པོ་མངོན་སྤྱོད་མང་རབས། སྨན་སྤྱད་ཡན་ལག་བརྒྱད་པའི་སྙིང་པོ་བསྡུས་པ། དེའི་འགྲེལ་པ་ཟླ་ཟེར། རྒྱུད་བཞི། བྱེ་བ་རིང་བསྲེལ། གཡུ་ཐོག་སྙིང་ཐིག་སོགས་གསོ་དཔྱད་སྐོར། སྒྲ་མདོ་ཀ་ལཱ་པ་དང༌། སྙན་ངག་མེ་ལོང་མ་དང༌༑ སྡེབ་སྦྱོར་རིན་ཆེན་འབྱུང་གནས་སོགས་རིགས་གནས་སྐོར། བྱམས་ཆོས་ལྔ། དབུ་མ་རྩ་འཇུག །མངོན་པ་མཛོད་སོགས་ཤིན་ཏུ་མང་བའི་ལུང་ཚུར་ཞུས། རྒྱལ་དབང་རཏྣའི་བཀའ་འབུམ༑ སྐྱོབ་པ་རིན་པོ་ཆེའི་ཟབ་ཆོས་ཆ་ཚང་སོགས་མང་པོའི་ལུང་ཕར་ཡང་ཕུལ། དེ་ནས་མི་འགྱང་བར་གཙང་ནས་ཞབས་དྲུང་ལྕམ་ཡང་ཕྱིར་ཕེབས་ཤིང༌། བྱེ་རི་སྟག་རྩེ་སོགས་བཞེས་སྐལ་དུ་བསྣམས་འདུག །དེའི་ཚེ་ཧོར་དཔོན་དཀོན་མཆོག་ཅེས་པ་སྐུ་ན་ཕྲ་ཡང་རྒྱལ་པོའི་མཚན་ཉིད་ཐམས་ཅད་རྫོགས་པ་རང་གི་ཚ་བོ་ཞིག་ཡོད་པ་རྒྱ་མར་ཕེབས་ལམ་དུ་ཆིབས་ཀྱིས་བརྡེབ་འཆོས་ནས་རྒྱ་མར་གྲོངས། བདག་ཤོག་ཟེར་བས་མཚན་བརྒྱབ་ཁྲི་ཁང་དུ་སླེབས། སྒྲིབ་སྦྱོང་དང་སྐུ་གདུང་ཞི་ཁྲོ་རིགས་བསྡུས་ཀྱི་དཀྱིལ་འཁོར་ཆེན་པོར་སྲེག་སྦྱོང་སོགས་བདག་རང་གིས་བགྱིས།

ཐུགས་ཁ་དོག་གསེར་ལྟ་བུ་ཨ་རུ་ར་ཙམ་ཤིན་ཏུ་དང་བ་འདྲེན་པ་ཞིག་བྱུང་བ་ནི་བླ་མ་ཆེན་པོ་འགྲོ་བའི་དོན་མཛད་པ་ཕལ་ཆེར་ལ་གྲོངས་རྟགས་མེད་པར་མི་ནག་གི་དཔོན་པོར་རྟགས་དེ་ལྟ་བུ་འབྱོན་པ་ནི་རྡོ་རྗེ་ཐེག་པའི་ཆོ་ག་འཁྲུལ་མེད་ཚད་ལྡན་བགྱིས་པའི་བྱིན་རླབས་ཀྱི་མཐུ་མངོན་སུམ་དུ་བསྟན་པར་སེམས་སོ། །སླར་ཡང་འཁོར་ནས་མི་རིང་བར་ཧོར་དཔོན་དཀོན་མཆོག་གི་དགོངས་རྫོགས་ལ་བྱང་གི་ཁྲ་ཚང་རས་ཁར་ཧོར་དཔོན་ཚང་དུ་ཕྱིན། ཆོ་ག་དང་སྐུ་རིམ་གཏོར་ཟློག་སོགས་འདོད་མཐུན་བྱས། ཧོར་དཔོན་གྱི་དགོངས་རྫོགས་ལ་སྒམ་པོ་ནས་རྗེ་ནོར་བུ་རྒྱན་པ་ཡང་ཕེབས་འདུག་པ་དང་མཇལ། ཤིན་ཏུ་ཞིབ་པ་བྱུང༌། བདག་འབྲི་གུང་དུ་འབྱོར་ཐོག་རྗེ་སྒམ་པོ་པ་ཡང་འབྲི་གུང་བརྒྱུད་རྫོང་གསར་དུ་ཕེབས་ཞག་ཁ་ཡར་བཞུགས༑ འདི་རེས་བཀའ་ཆོས་སོགས་ཚུར་ཞུ་ཕར་འབུལ་ཆེ་བ་མ་བྱུང༌། ཁད་ཀྱིས་བྱེ་རི་སྟག་རྩེའི་མཁར་ལས་ཀྱང་ཚུགས་ཤིང༌། རྫོང་གསར་དུ་བལ་པོ་ཛྙཱ་ན་དེ་ཝ་དང་གུ་ཎ་སོགས་ཁ་ཤས་ཀྱིས་རྗེ་ནཱ་རོ་པའི་དངུལ་གདུང་རྣམ་པར་རྒྱལ་བའི་མཆོད་རྟེན་བཞེངས། ཐིག་རྩ་སོགས་དྲི་མེད་མདོ་དང༌། བུ་སྟོན་རིན་པོ་ཆེ། བྲག་ནག་པ་དཔལ་ལེགས་སོགས་ཀྱི་དགོངས་པ་འཁྲུལ་མེད་དུ་བདག་རང་གིས་བགྱིས། གཙུག་ཏོར་རྣམ་པར་རྒྱལ་མ་ལྷ་དགུ་བཞུགས། ནང་བཞུགས་སོགས་དཀར་ཆག་ལོགས་སུ་ཡོད་པ་ལྟར་རྫོང་གསར་གྱིས་ཟུར་འཕྱོང་ནུབ་ཏུ་བཞུགས་པར་བདག་རང་གིས་ཟླ་གསང་ནག་པོའི་དཀྱིལ་འཁོར་དུ་རབ་གནས་ཞི་རྒྱས་ཀྱི་སྦྱིན་སྲེག་དང་བཅས་པ། སླར་འདུས་པ་དང་ལྷན་ཅིག་སྡོམ་པ་རྒ་ལོ་ལྷ་ལྔའི་སྒོ་ནས་རབ་གནས་དང༌། ཕྱིས་ཞབས་དྲུང་སྤྲོ་ལུང་གི་བདེ་གཤེགས་ཀྱིས་ཀྱང་རབ་གནས་གནང༌། སྐབས་ཤིག་ཨོ་རྒྱན་རིན་པོ་ཆེའི་སྐུ་གསེར་གར་བླུགས་ལས་གྲུབ་པ་སོགས་དང༌། རྟེན་བཞེངས་ཕྲན་བུ་མང་དུ་བགྱིས། དེ་ནས་སྐབས་ཤིག་རྫོང་གི་ལྕང་ལོ་ཅན་དུ་ཟླ་གསང་གཞི་བསྙེན་ཨ་ཀྲོ་བཅུ་གཅིག་པ་གཏོང་བའི་མཚམས་བཅད་པའི་ཚེ་བསྙེན་པའི་སྐབས་སྡེ་བརྒྱད་ཀྱི་ཆོ་འཕྲུལ་མང་དུ་བྱུང་ཞིང་ལྷ་རྟགས་ཀྱང་ཐོ་རེ་བ་བྱུང༌།

ཉེ་བར་བསྙེན་པའི་རྨི་ལམ་དུ་ལྷའི་རྟགས་མཚན་མང་དུ་བྱུང༌། སྒྲུབ་པའི་ཚེ་འཇམ་དཔལ་གཤིན་རྗེ་ཚེ་བདག་དངོས་སུ་ཞལ་མཇལ་བ་ནི་ལན་འགའ་བྱུང་ལ་གསུང་གི་གནང་བ་ནི་མ་བྱུང༌། ནང་མཆོད་ཁོལ་བའི་ལྦུ་བ་ལ་འཁོར་ལོ་ལ་སོགས་པའི་ཕྱག་མཚན་དང༌། ཨོཾ་ཨཱཿཧཱུྂ་ལ་སོགས་པའི་ཡིག་འབྲུའི་རྣམ་པ་འབྱུང་བ་སོགས་ནི་དུས་རྟག་ཏུ་བྱུང༌། སྒྲུབ་པ་ཆེན་པོ་དངོས་གྲུབ་ཀྱི་སྒྲུབ་པའི་ཚེ་དངོས་གྲུབ་ཀྱི་རྫས་ཤེལ་སྣོད་དུ་བླུགས་པ་ཆིལ་སྒྲ་དང་བཅས་ཁོལ་བའི་ལྦུ་བར་ཕྱག་མཚན་དང་ཡིག་འབྲུ་མང་པོ་བྱུང་བ་ཤེལ་སྣོད་ཀྱི་ཕྱི་ནས་མཐོང་བ་དང་ལུད་ནས་ཕྱིར་ཞམ་པ་སོགས་བྱུང༌། དངོས་གྲུབ་བླངས་ནས་ལྷ་སྒྲུབ་བདུད་སྒྲུབ་ཀྱི་སྐབས་སྡེ་བརྒྱད་དང་ལས་གཤིན་སོགས་ལས་ལ་ཚུད་པའི་མཚན་མ་ལན་འགའ་ཡར་མཐོང་བས་ཕྲིན་ལས་བཞིའི་སྦྱིན་སྲེག་རྫོགས་པར་བྱས་ནས་ཁད་ཀྱིས་མཚམས་གྲོལ། རེབས་ཀྱི་ཆུ་ཚན་ལ་ཕྱིན་ཞིང་མཐིལ་ཞོལ་དུ་དབྱར་ཆོས་སྒར་ཡང་ཕབ་འདུག་པའི་སར་བོས་པས་ཕྱིན། དབྱར་ཆོས་ཀྱི་རིང་དེར་བསྡད་ཅིང་ཚོགས་ཆེན་ལ་ཕྱག་རྒྱ་ཆེན་པོ་ལྔ་ལྡན་གྱི་ཁྲིད་རིམ་རྒྱས་པ་ཞིག་ཕུལ། དེ་ནས་ཕྱིར་ལོག་ནས་ཞབས་དྲུང་ལྕམ་དྲུང་གི་ཐུགས་བཞེད་ལྟར་འཁོར་ལོ་སྡོམ་པའི་དབང་གིས་སྨིན་པར་བྱས་ནས་ལྔ་ལྡན་ཉམས་ཁྲིད་དུ་ཕུལ་བས་ཐུགས་ཉམས་རྟོགས་ཚད་མེད་པ་འཁྲུངས་ཤིང༌། དེ་ནས་བཟུང་ཐུགས་དམ་དང་དགེ་བའི་ཕྱོགས་འབའ་ཞིག་ལ་ཐུགས་བརྩོན་པ་འདི་ཡང་བྱུང་བ་ཡིན། དེ་ནས་ཁད་ཀྱིས་སྟག་རྩེའི་མཁར་ལས་ཀྱང་གྲུབ་པས་ལྕམ་དྲུང་དཔོན་གཡོག་སྟག་རྩེར་ཕེབས། རྗེས་སུ་བདག་གིས་ཀྱང་ཕྱིན་པ་སོགས་རྫོང་གསར་དང་སྟག་རྩེའི་བར་དུ་དོན་མེད་ཀྱི་འགྲོ་འདུག་མང་དུ་བྱས་ཚུལ་ལ་དགོས་པའི་ཚོགས་མ་མཆིས་པས་མ་བྲིས། སྐབས་ཤིག་རྫོང་དུ་བསྡད་ཐོག་ལྕགས་མོ་ལུག་ལོ་རང་ལོ་སོ་བདུན་པའི་ཟླ་བ་ལྔ་པའི་ཉེར་བདུན་གྱི་ཉིན་དགེ་སློང་ལྷ་མོ་དང་བླ་སྒྲུབ་ཀྱི་འཕྲོས་ཤིག་བྱུང་བས་སེམས་ཁྲིད་པ་འདྲ་བས་དེ་ནུབ་ཐོ་རངས་ཁར་མཐིལ་གྱི་ཐོག་ཁ་གསེར་ཁང་དུ་བདག་སླེབས་ནས།

གསེར་ཁང་ཆོས་རྗེར་ཕྱག་བྱས་པའི་ཚེ་གསེར་ཁང་ཆོས་རྗེས་བདག་ལ་ལམ་གཞན་བས་བླ་མ་སྒྲུབ་པ་ཟབ་ཚུལ་གསུངས་པར། བདག་གིས་རང་སེམས་དོན་དམ་པའི་བླ་མ་རྟོགས་ན་ལོགས་ནས་བསྒྲུབ་མི་འཚལ་ཡང་གཞན་དོན་དུ་འགྱུར་སྲིད་པས་བླ་མ་སྒྲུབ་ཚུལ་ཞུས་པར། ལམ་ཟབ་བླ་སྒྲུབ་ཀྱི་སྨིན་ལམ་དབང་གི་ཆུ་བོ། ཕྱི་སྒྲུབ་བྱིན་རླབས་འབྱུང་གནས། ནང་སྒྲུབ་འཁོར་འདས་རང་གྲོལ། གསང་སྒྲུབ་ཡེ་ཤེས་རྒྱ་མཚོ། དེ་ཁོ་ན་ཉིད་སྤྲོས་བྲལ་མཐར་ཕྱིན། རྩ་རླུང་རྡོ་རྗེའི་ཕྲེང་བ། རྫོགས་རིམ་མཉམ་ཡང་མཐའ་བྲལ། གེགས་སེལ་བདེ་བའི་རྡོ་རྗེ། ཕྲིན་ལས་ཁ་བསྒྱུར་གཞན་ཕན་སྙིང་པོ་རྣམས་ཚིགས་བཅད་འབའ་ཞིག་ཏུ་གསུངས་ཤིང༌། གཞན་ཡང་བསླབ་བྱ་ལུང་བསྟན་མང་དུ་གསུངས་པ་ལས། བླ་སྒྲུབ་རྣམས་ཡི་གེར་བྲིས་པ་ལོ་རྒྱུས་དང་བཅས་པ་ལོགས་སུ་ཡོད་པ་ལྟར་ཡིན། དེ་ལ་ཁ་སྐོང་རྒྱུན་འཁྱེར་ཆེ་ཆུང་གཉིས་སོགས་ཕྲན་བུ་ནི་བདག་རང་གིས་བྱས་ཤིང་དེ་འཕྲལ་སྐྱ་སེར་ཁ་ཡར་ལ་དེ་ཁའི་དབང་ཁྲིད་འཁྲུལ་འཁོར་སོགས་རྫོགས་པར་བྱས། སྟག་རྩེར་བསྡད་པའི་སྐབས་ཤིག་བླ་མ་རིན་ཆེན་གྲགས་པ་བ་ལོག་པའི་གསུང་གིས་བསྐུལ་ནས། སྐྱ་སེར་གྲངས་མང་བར་གཟིམས་ཆུང་ཁམས་གསུམ་དུ་གྲུབ་ཆེན་འཇིགས་མེད་འབྱུང་གནས་སྦས་པའི་ཞབས་ལ། རྡོ་རྗེ་རྣལ་འབྱོར་མས་དངོས་སུ་སྩལ་བ་ཕྲེང་བ་སྐོར་གསུམ་དུ་གྲགས་པ་ལ་སྒྲུབ་ཐབས་རྣལ་འབྱོར་རྫོགས་ཕྲེང་དང་དཀྱིལ་ཆོག་འཇིགས་མེད་དགོངས་རྒྱན་ཞེས། ཀརྨ་ཕྲིན་ལས་གཉིས་པ་འཇིགས་བྲལ་གསུང་རབ་གཏེར་མཛོད་སྦས་པའི་སྡེའི་ལྗགས་སྒྲིག་གོ་དོན་དང་བཅས་པའི་ཡིག་ཆ་ཆེས་འཕགས་པ་དེའི་སྟེང་ནས། རྩ་བའི་དཀྱིལ་འཁོར་ཉེར་བརྒྱད་པོ་ཉིན་རེ་དཀྱིལ་འཁོར་གཉིས་རེའི་དབང་བསྐུར་སྟ་གོན་ཉིན་གཅིག་དངོས་གཞི་ཉི་མ་བཅུ་བཞི་བྱས་པར། སྟ་གོན་གྱི་ཀུན་སློང་འཆོས་པ་ནས་བཟུང་དངོས་གཞི་རྫོགས་པའི་གཏང་རག་ཡན་ཆད་ལ་གཞུང་ཚིག་འབྲུ་གཅིག་ཀྱང་མ་ལུས་པ་སོ་སོར་གོ་དོན་དང་དེའི་ལུང་རིགས་སོགས་རྒྱུད་དོན་དང་མ་འགལ་ངེས་ཀྱི་བཤད་པ་ཉི་མ་བཅུ་བཞི་པོ་ལ་ཚར་གཅིག་རྫོགས་པར་བྱས།

དེའི་ཚེ་བུམ་ཆུ་དང་ནང་མཆོད་ལ་བྱིན་རླབས་གཞན་མ་འདྲེས་པར་རིལ་བུ་བྱས་པ་རྣམས་ཆུང་ངུ་སྲོ་མ་ཙམ་མང་དུ་འཕེལ་བ་དང༌། རིལ་བུ་རྣམས་རིལ་ཆགས་བྱེད་པའི་སྣོད་དཀར་ཡོལ་སོགས་ཀྱི་ནང་དུ་ཆུ་ཚན་ལྟར་ཁོལ་བ་དང༌། རི་ལྡེབས་ལ་རྟ་མི་རྒྱུག་པ་ལྟར་སྣོད་ཀྱི་ལྡེབས་སུ་རིལ་བུ་རྒྱུག་པ་སོགས་ངོ་མཚར་བའི་ལྟས་དང་ལྡན་པ་ནི་བཅས་པ་གྲུབ་ཆེན་མ་སོགས་དད་ལྡན་མང་པོ་རང་ལ་བྱུང་འདུག །དེ་གྲོལ་འཕྲལ་ཀླུ་སྡིངས་གསེར་མདོག་ལྷུན་པོར་ཞབས་དྲུང་ལྕམ་དྲུང་ལ་ཡང་རྩ་དཀྱིལ་ཉེར་བརྒྱད་པོ་སྟ་གོན་ཉིན་གཅིག་དངོས་གཞི་དཀྱིལ་འཁོར་བཞི་རེ་ལ་ཉིན་རེ་བྱས་པའི་ཉི་མ་བདུན་ལ་རྫོགས་པར་ཕུལ། ས་ཕོ་སྟག་ལོར་བཙུན་ཚལ་ཆོས་རྒྱལ་བས་མཐིལ་གྱི་གླིང་ལ་རབ་གནས་སྐྱོར་བ་དང་བསྟན་སྲུང་རྣམས་ལ་ཕྱག་མཚན་ཕུལ་གསུངས་པས། མཐིལ་ཞོལ་དུ་སྒར་བཏབ། ཟླ་གསང་གི་རྒྱུད་ལྟར་རབ་གནས་རྒྱས་པ་དང་མ་མགོན་ལ་ཕྱག་མཚན་ཚང་བར་ཕུལ། ཡང་རྫོང་གསར་དུ་ས་མོ་ཡོས་ལོ་ཧོར་ཟླ་བཅུ་གཉིས་པའི་ཡར་ཚེས་བརྒྱད་ནས་བཟུང་འཇམ་དཔལ་གཤིན་རྗེ་ཚེ་བདག་གི་ལས་སྦྱོར་གྱི་སྒྲུབ་པ་ཞིག་བགྱིས་པའི་ཚེས་བརྒྱད་ཀྱི་ནུབ་རྨི་ལམ་དུ། ཁང་པ་རྙིང་པ་ཞིག་གི་ནང་དུ་བསུས་ཟློག་ཅིག་བྱེད་ཀྱི་འདུག་པའི་བསུས་མའི་ཚིག་རྣམས་དྲུང་པ་ལྷང་ལྷིང་མོ་པ་ཡིན་རྒྱུ་བ་ཞིག་གིས་འཁྲབ་ཅིང་ཐོན་འདུག །དེའི་ལན་འདེབས་བཤོལ་མ་བྱེད་མཁན་ཁང་པ་དེའི་གུང་ནས་བླ་མ་མཆོད་གནས་ག་འདོགས་མ་ཡིན་རྒྱུ་བ་གཟུགས་ཤིན་ཏུ་ཆེ་བ་མགོས་ལྕམ་ལ་བརྟེན་པ་ཞིག་བྱམས་བཞུགས་བྱས་ནས་ལན་འདེབས། དེ་དག་གི་བར་བར་དུ་བུ་མོ་རྒྱན་ཆས་སོགས་སྔར་མཐོང་མ་མྱོང་བ་མང་པོ་ས་ལ་བསྡད་ནས་གདངས་སྙན་པོ་ཞིག་འཐེན་གྱི་འདུག་པ་ཉན་པས། འཁོར་ལོ་རིན་ཆེན་བཀྲ་ཤིས་དོན་གྱི་ལྷ། །བཀྲ་ཤིས་དེས་ཀྱང་དེང་འདིར་བདེ་ལེགས་སྩོལ། །ཞེས་རྟགས་བརྒྱད་ཀུན་ལ་སྦྱར་བ་ཡིན་འདུག །ཁང་པའི་གུང་ན་རྗེ་བཙུན་འཇམ་དབྱངས་ཀྱི་སྐུ་ཐང་ཞིག་བཤམས་འདུག་པའི་ཞལ་ནས།

མཆེ་བ་གཙིགས་ཤིང་བསྒྲིམས་པ་ཡི༑ ༑འཇིགས་པའི་ཚུལ་གྱི་སྐུ་ཡིས་ནི། །ཞེས་སོགས་ཟླ་གསང་གི་རྒྱུད་ནས་གསུངས་པའི་བསྟོད་པ་དེ་གསུང་གི་འདུག་པའི་མུ་ལ་གཉིད་སད་པ་ཞིག་བྱུང༌། ཚེས་བཅུ་གསུམ་གྱི་ནུབ་ས་གཞི་ངོ་མི་ཤེས་པ་ཞིག་ཏུ་བདག་སླེབས་འདུག་པར་ས་འོག་ནས་འོད་དམར་པོ་ཤིན་ཏུ་ཆེ་བ་ཉི་མ་སྟོང་ལས་ཀྱང་གཟི་འོད་འབར་བའི་དབུས་སུ་ཉི་མ་དམར་པོ་གཡོ་ཞིང་འཚེར་བ་ཞིག་ཡར་ཐོན། སྟེང་ནས་འོད་དཀར་པོ་ཕྱོགས་བཅུར་འབར་ཞིང་འཕྲོ་བའི་དབུས་སུ་ཟླ་བ་དཀར་པོ་འཚེར་ཞིང་འབར་བ་ཞིག་མར་བབ། དེ་གཉིས་ལྷན་ཅིག་བདག་གི་ལུས་ཀྱི་སྟེང་འོག་ཏུ་ཐིམ་པ་དང་སྦྲགས་དར་ཅིག་དྲན་མེད་དུ་སོང༌། དྲན་མེད་དེ་སངས་ནས་སྔར་མེད་པའི་བདེ་སྟོང་ཟུང་འཇུག་གི་ཉམས་རྩོལ་བ་མི་དགོས་པ་ཞིག་སྐྱེས་པའི་འཕྲོར་གཉིད་སད་བྱུང་བ་ནི་རླུང་རྩོལ་འཁྲུལ་འཁོར་སོགས་སྐབས་དེར་མ་བྱས་ཀྱང༌། སྔགས་བཟླས་པ་རྡོ་རྗེའི་བཟླས་པ་དང་ཡི་དམ་གྱི་ཐུགས་རྗེས་དྭངས་མ་དཀར་དམར་དབུ་མའི་ནང་དུ་འཕྲད་ཅིང་འདྲེས་པར་འདུག །ཚེས་བཅོ་ལྔའི་ཐོར་ཐུན་བཏང་ནས་སྔགས་བཟླ་བའི་ཚེ། ལྕང་ལོ་ཅན་གྱི་གནམ་ཡངས་ཀྱི་ནམ་མཁར་འོད་ལྔ་འཁྲུགས་ཤིང་འབར་བའི་དབུས་སུ་འཇམ་དཔལ་ཕྱག་རྒྱ་ཟིལ་གནོན་ཡབ་ཡུམ་སྲས་སྤྲུལ་འཁོར་དང་བཅས་པའི་སྐུ་གསལ་ལ་རྫོགས་པ་འོད་དུ་འབར་ཞིང་དགྱེས་པའི་ཉམས་དང་གད་མོས་སྟོང་གསུམ་གང་བར་སྒྲོག་པ་ཞིག་མཇལ་བའི་ཚེ། ཚད་མེད་པའི་དད་པ་བརྟན་པོས་མཆོད་ཅིང་བསྟོད་ནས་སྨོན་ལམ་མང་དུ་བཏབ་པའི་མོད་ལ་འཇའ་ཚོན་ལྟར་ཡལ་སོང་བའི་ཚེ་ནམ་ལངས་ཀྱི་ངག་འདོན་ལ་འཇུག་རན་པར་འདུག །ཉེར་ལྔའི་ནམ་གུང་གི་ཐུན་བཏང་ནས་སྔགས་བཟླ་བའི་ཚེ་འཇམ་དཔལ་གཤིན་རྗེའི་གཤེད་ཀྱི་སྐུ་ཤིན་ཏུ་ཁྲོ་ཞིང་མི་སྡུག་པ་ཞིག་མཇལ་བས། དེའི་ཉིན་ཞག་གི་རིང་འདར་ཞིང་འཇིགས་སྣང་ཆེ་ཆེར་ལྟར་བྱུང་བའི་ཕྱིས་ནུབ་ཉེར་དྲུག་གི་སྲོད་ཐུན་བཏང་ནས་གཉིད་ལ་ཐུམ་ཙམ་སོང་བའི་ཚེ་རང་གི་ལྟོ་བ་ནས།

སྔར་དམ་ཉམས་པའི་སློབ་མ་འགའ་ཞིག་ལུས་ཧམ་སྐྱ་ཐལ་མདོག་གོས་ཧྲུལ་གྱོན་པ་ལུས་བོངས་ཤིན་ཏུ་ཆུང་ཞིང་ཉམས་ཐག་པའི་རྣམ་པས་ཐོན་སོང་བ་ཞིག་བྱུང་བ་ནི། ཡི་དམ་གྱི་ཐུགས་རྗེས་དམ་སྲིའི་བར་གཅོད་འགའ་ཞིག་ཚར་བཅད་པར་ངེས་སོ། །ཉེར་བདུན་གྱི་སྲོད་ཐུན་བཏང་བའི་མོད་གཉིད་ལ་ཐུམ་ཙམ་སོང་བ་སྐད་ཅིག་ལ་འཇིགས་པའི་སྣང་བས་བསྐུལ་ཏེ་སད་བྱུང་བ་ན་ཡར་བལྟས་པས། ལྕང་ལོ་ཅན་གྱི་གནམ་ཡངས་མཐོངས་སུ་འཇམ་དཔལ་ཕྱག་རྒྱ་ཟིལ་གནོན་ཕྱག་གཉིས་པ་རྒྱན་དང་མཚན་དཔེ་རྫོགས་པ་ལྟ་བས་ཆོག་མི་ཤེས་པ་མ་ཧེ་ཆུ་གླང་པདྨ་ཟླ་ཉིའི་གདན་ལ་གར་དགུས་བསྒྱིངས་ཤིང༌། ཞལ་ནས་ཨེ་ཨཱ་ར་ལི་ཕེཾ་ཕེཾ་ཕཊ྄་ཕཊ྄་གསུང་བ་ཞིག་ཡུན་རིང་དུ་མཇལ་བར་སེམས་མ་ཡེང་པར་དར་ཅིག་ལྷ་དེས་དམིགས་རྟེན་ལྟར་བྱས་ཏིང་ངེ་འཛིན་ལས་མི་གཡོ་བར་བཞག་འཕྲལ་སླར་གཉིད་དུ་སོང་འདུག །དེའི་སང་ཉིན་ཕན་ཆད་མིག་བཙུམས་ནས་ཡི་དམ་གང་གསལ་བཏབ་པ་དེ་ཉིད་གསལ་བར་མཐོང་བ་ཞིག་ཡོད་པ་དེ། དེ་ནས་བཟུང་མིག་བཙུམས་ནས་ཡི་དམ་གསལ་འདེབས་མི་དགོས་པར་ཡིད་ལ་གང་བསམ་པ་དེ་སྐད་ཅིག་ལ་དངོས་འདྲ་བར་མཐོང༌། དེ་གསལ་བཞིན་དུ་ཡི་དམ་གཞན་གང་འདོད་པ་ཞིག་ཡིད་ལ་བྱས་མ་ཐག་སྔ་མ་དེ་ཉིད་ཕྱི་མ་ཡིད་ལ་གང་བྱས་དེར་ལམ་ལམ་འགྲོ་བ་ཞིག་ཉིན་མཚན་ཀུན་ཏུ་ད་ལྟའི་བར་རྒྱུན་ཆད་མེད་པར་འདུག །སྒྲུབ་པ་དེའི་རིང་ལས་སྦྱོར་འགྲུབ་པའི་ལྟས་མང་དུ་བྱུང་བ་ནི་འདིར་མ་བྲིས། དེ་ནས་ཉེར་དགུ་ལ་ལས་སྦྱོར་རྫོགས་པར་བྱས་ཏེ་མཚམས་ཀྱང་ཁད་ཀྱིས་གྲོལ། ལོ་རེའི་སོས་གཏོར་ཟླ་བ་གཉིས་པ་རང་ལ་གཏོང་རྩིས་དང༌། སྐྱ་སེར་མང་བར་ཆོས་དྲུག་གི་ཁྲིད་རྒྱས་པ་ཞིག་ཀྱང་ཚུགས་པའི་གཏུམ་མོ་རྫོགས་མཚམས་ཙམ་དུ་རྒྱ་སྒོ་བར་དུ་ཨ་བོ་དོན་གྲུབ་རྒྱལ་པོ་འབྲུམ་ནག་གིས་གཙེས། དེ་ཉིད་གཞན་རྣམས་སུ་ཡང་མཆེད་པས་ཤིན་ཏུ་བྲེད་པ་དང༌། དེ་སྐབས་ལྕམ་དྲུང་རྫོང་དུ་བཞུགས་སྐབས་ཡིན་པས་སྐུ་འབྲུམ་བྱུང་དོགས་ཀྱིས་བརྫངས་པར་སྙམ་ཡང༌།

ཕྱག་ཕྱི་འགའ་ཞིག་དབང་ཡོད་ཁྲེལ་མེད་ཀྱིས་ཡ་ག་སྣ་ཚོགས་སྒྲོག་ཅིང་བྱེད་སྟངས་ལ་སེམས་ཕམ་པ་ཞིག་བྱུང་བའི་ངང་ནས། ལྕམ་དྲུང་སྟག་རྩེར་ཕེབས། ཆོས་དྲུག་གི་ཁྲིད་འཕྲོ་ཡང་ལུས། སོས་གཏོར་ཡང་འགྱངས་པའི་ངང་ནས་ནད་དེ་ལ་དམིགས་པའི་དྲང་སྲོང་ལོཀ་ཏྲི་པཱ་ལའི་ལས་སྦྱོར་འབྱུང་བཞི་ཡོངས་རྫོགས་ཀྱི་སྒྲུབ་པ་ཞིག་བདག་རང་གིས་ལྕང་ལོ་ཅན་དུ་བགྱིས། བླ་མ་རྒྱལ་སྲས་མངའ་བདག་གིས་གཙོས་གུ་རུ་དྲག་པོ་པད་གླིང་ལུགས་དམར་ཆེན་གྱི་སྒྲུབ་པ་བཀའ་བློན་ཤག་ཏུ་བྱས་པའི་ཚེ། ཚེས་བཅུ་གསུམ་གྱི་ནུབ་རྨི་ལམ་དུ་སྔར་གཙང་གི་གནས་རྙིང་རྒྱལ་པོ་རྗེ་ནཱ་རོ་པར་བརྫུས་ནས་བྱུང༌། བདག་གིས་ལོཀ་ཏྲིའི་དབང་བསྐུར་བྱས་པ་དེ་ཉིད། དེ་ནུབ་མི་དཀར་རྟ་དཀར་ཅན་ཞིག་ཏུ་བྱས་ནས་བྱུང་བ་ངོ་ཤེས་ཀྱང༌། ཁྱོད་སུ་ཡིན་བྱས་པས། ང་གནས་རྙིང་རྒྱལ་པོ་ཡིན་ཟེར། ཅི་བྱེད་དུ་འོང་བྱས་པས། བདག་གིས་སྔར་ལོཀ་ཏྲིའི་དབང་ཞུས་པ་དེ་ཤིན་ཏུ་ལེགས་པ་བྱུང་བས་དོ་ནུབ་ཀྱང་བདག་ལ་ལོཀ་ཏྲིའི་དབང་ཞིག་ཞུ་ཟེར། དེ་ལྟར་བྱས་པའི་འགྲོ་ཁར་བཀའ་དྲིན་ཆེ་བྱུང་ད་དུང་སྐབས་སུ་བབ་པ་ཞིག་གི་དུས་ལོཀ་ཏྲིའི་དབང་ཞིག་ཀྱང་ཞུ་བ་དང་སྐད་ཆ་གསར་པ་དེ་འདྲ་ཡང་ཁྱེར་ནས་འོང་ཟེར། དེ་ནུབ་དབང་ཡོན་ལ་མི་མགོ་གཡུ་པད་བཏགས་པ་ཞིག་དང་ལྕགས་ཀྱི་ཐོ་བ་ཞིག་བྱིན་ནས་བུད་སོང༌། ཚེས་བཅོ་ལྔའི་ཐོར་ཐུན་བཏང་ནས་སྔགས་བཟླ་བའི་ཚེ་ལྕང་ལོ་ཅན་གྱི་གནམ་ཡངས་སུ་འོད་དཀར་པོ་ཁ་བ་ལྟ་བུའི་དབུས་སུ་དྲང་སྲོང་དྲི་མེད་ཤིན་ཏུ་མཛེས་ཤིང་གསལ་བ་ཞིག་མཇལ་བས་མཆོད་བསྟོད་སྨོན་ལམ་བགྱིས་པའི་ཚེ། དྲང་སྲོང་གི་ཞལ་ནས། ད་ལམ་འབྲུམ་བུའི་ནད་འདི་ལ་འཇིགས་མི་དགོས་མྱུར་དུ་འཆད་པར་འགྱུར། གཞན་ཡང་རིམས་ནད་འགའ་ཡར་འདུག་པ་ཆད་ནས་འགྲོ། བག་འཁུམ་པར་མི་འཚལ། དེ་ཙམ་དུ་མ་ཟད་ཁྱོད་རང་གི་ལུས་ཀྱང་འབྲུམ་བུའི་འཇིགས་པ་ལས་མྱུར་དུ་ཐར་བས་འཚེ་བ་མི་འབྱུང༌། ཞེས་གསུང་གིས་དབུགས་ཕྱུང་ནས་སླར་གསུང་གླེང་མང་པོའི་མཐར།

སྔོན་ཁྱོད་རྒྱལ་པོ་དྷརྨ་ཨ་ཤོ་ཀར་གྱུར་པའི་དུས་ས་གདོན་གྱིས་ཉེན་པ་ཡང་ཁོ་བོས་གྲོལ་བར་བྱས། དེ་ཕྱིན་སྐྱེ་བ་འགའ་ཡར་ལ་ཁོ་བོས་རྗེས་སུ་བཟུང་ཞིང་ད་ཡང་རྗེས་སུ་འཛིན་པར་འགྱུར། ཁྱོད་མ་འོངས་སྐྱེ་བ་བདུན་བརྒྱུད་ཙམ་དུ་ས་གདོན་གྱི་འཚེ་བ་ཞིག་འབྱུང་བས། དེ་མི་འབྱུང་བ་དང་གཞན་རྣམས་ལའང་ཕན་པའི་སླད་དུ། རིག་པའི་རྒྱལ་པོ་ནཱ་ག་རཀྵའི་བསྙེན་སྒྲུབ་རྟགས་ལྡན་ཞིག་གྱིས་གསུང་ནས་མི་སྣང་བར་གྱུར། ཚེས་བཅུ་དྲུག་ནས་བཟུང་བཅོ་བརྒྱད་ཀྱི་བར་དུ་སྡེ་བརྒྱད་སྤྱི་དང་བྱེ་བྲག་རྒྱལ་འགོང་གི་འཚུབ་ཤིན་ཏུ་ཆེ་བ་བྱུང་བ་རྣམས་དྲང་སྲོང་གི་དམོད་པས་ཚར་བཅད། ཚེས་བཅོ་བརྒྱད་ཀྱི་ཐོ་རངས་རྨི་ཉམས་འདྲེས་པ་འདྲ་བ་ཞིག་ལ། ཤིང་གི་ཁྲི་ཆེན་པོའི་སྟེང་དུ་དྲུང་པ་ལྷང་ལྷིང་མོ་པ་བསེ་ཐེབ་ཅིག་གྱོན་ནས་ཉལ་འདུག་པའི་གདོང་པ་ཐམས་ཅད་འབྲུམ་ནག་གིས་ཁྱབ་དེའི་ཟླ་བོ་འགའ་ཤས་ཀྱང་འབྲུམ་པ་ན་འདུག་པས། བདག་གིས་འདི་རྣམས་འབྲུམ་པའི་ནད་བདག་ཡིན་ངེས་སྙམ་དྲང་སྲོང་གི་དམོད་པ་དྲག་པོས་དེ་ཐམས་ཅད་ཚར་བཅད་ཅིང་བསྒྲལ་བ་ཞིག་བྱུང་བས། ནད་ཡམས་ཆད་པའི་མཚན་མར་མཐོང་ནས། ཚེས་བཅུ་དགུ་ལ་འབྱུང་བཞིའི་ལས་སྦྱོར་རྫོགས་པར་བྱས་ནས་ནང་མཚམས་ལྷོད་ཙམ་བྱས་ཏེ་ངལ་གསོས། སླར་དྲང་སྲོང་དྲི་མེད་ཀྱི་བཀའ་ཇི་ལྟ་བར་ཟླ་བ་དེ་ཀའི་ཉེར་དྲུག་ནས། རིག་པའི་རྒྱལ་པོའི་བསྙེན་སྒྲུབ་པད་ལུགས་ཀུ་སཱ་ལི་དཔའ་བོ་རྐྱང་སྒྲུབ་ཀྱི་ངག་མཚམས་ཤིན་ཏུ་དམ་པ་ཞིག་བགྱིས་པའི་ཉེར་དགུའི་ནུབ༑ རྨི་ལམ་དུ་ལུང་པ་ངོ་མི་ཤེས་པ་ཞིག་ཏུ་བདག་སླེབས་འདུག་པར་བདག་ངོས་ཀྱི་ནམ་མཁར་སྤྲིན་དང་ན་བུན་ནག་པོ་འཁྲིགས་པའི་ཁྲོད་ནས་ཁ་ཆར་དྲག་པོ་བབ་བྱུང་བར། བདག་གིས་སྔགས་བཏབ་པས་ལྕེ་སྟེང་ནས་སྦྲུལ་ནག་འཇིགས་སུ་རུང་བ་ཞིག་ཐོན་ནས་ཁ་ཆར་སྤྲིན་ན་བུན་དང་བཅས་པ་ཐམས་ཅད་སྦྲུལ་དེས་ཧབ་ཀྱིས་ཟོས་སོང་བ་ཞིག་རྨིས། ཉེར་དགུ་ཕྱི་མའི་ནུབ་རྨི་ལམ་དུ་བདག་ཟླ་བོ་མང་པོ་དང་བཅས་གནས་ཁང་ཞིག་ཏུ་སྐུ་གསུང་ཐུགས་རྟེན་མང་པོ་ལ་འཁོར་ལོ་སྡོམ་པ་ལྷ་ལྔའི་དཀྱིལ་འཁོར་གྱིས་རབ་ཏུ་གནས་པ་ཞིག་བགྱི་འདུན་གྱིས་ཁྲུས་གསོལ་གདངས་བྱས་པས་མ་འགྲིམ་པར་ཆད་པའི་ཚེ།

དཀྱིལ་འཁོར་རས་བྲིས་ཀྱི་གཙོ་བོ་འཁོར་ལོ་སྡོམ་པས། དེ་བཞིན་གཤེགས་པ་རྣམས་དང་དེ་སྲས་ལ་ཞེས་ཚིག་རྣམས་བསྐུལ་བྱུང་བ་ཞིག་རྨིས། གནམ་གང་གི་ཉིན་འབྲུ་བཞི་པ་གྲངས་ཚད་ཐེམས་ནས་འབྲུ་བཅུ་བཞི་པ་བསྙེན། དཔའ་བོ་རྐྱང་སྒྲུབ་ལ་སྒྲུབ་རྟེན་མི་དགོས་ཀྱང་བཅུ་བཞི་པའི་ཚེ་ཚོགས་སྒྲུབ་དང་སྦྲེལ་བས་སྒྲུབ་རྟེན་སེང་ལྡེང་ངམ་གྲ་མའི་ཕུར་བུ་དང་བཅས་སྒྲུབ་པའི་ཚེ། ཉིན་གུང་གི་ཐུན་ནས་བཟུང་སྲོད་ཐུན་མ་གྲུབ་བར་རཀྴ་གདོང་དྲུག་ཁོ་ནའི་བགྲང་ཕྲེང་ཞིག་ཡོད་པ་དེའི་ཕྲེང་ཐག་སྦྲུལ་ནག་པོ་འཇིགས་སུ་རུང་བ་ཞིག་ཁོ་ན་ཕྲེང་བའི་མིག་རྣམས་སུ་ཁྱུར་ཁྱུར་ཤིགས་ཤིགས་བྱེད་པ་ཤ་སྟག་མཐོང༌། འདི་ངའི་མིག་འཁྲུལ་བ་ཡིན་ཕྲེང་ཐག་སྦྲུལ་ལ་འགྲོ་བ་མི་སྲིད་སྙམ་བལྟས་ཀྱང་དེ་ཁར་འདུག །མཉམ་བཞག་བྱས་ཀྱང་དེ་ཀར་འདུག །བསྐྱེད་རིམ་བྱས་ཀྱང་དེ་ཀ་ལྟར་འདུག་པས། ཕྲེང་ཐག་མི་དགོས་ང་རང་སྦྲུལ་དུ་སོང་ཡང་བཟོད་ཅི་ལྟར་སོང་བ་ལྟར་གྱིས་ཨང་སྙམ་ཐག་བཅད་ནས་ཉལ་བའི་རྨི་ལམ་དུ་སྔར་རབ་སྒང་དུ་དམ་ལ་བཞག་པའི་འབྲུམ་བུའི་ནད་བདག་གོ་ཞལ་མོ་སླེབས་བྱུང་བར་ཁྱོད་གང་ནས་འོང་དྲིས་པས་གཙང་ནས་དབུས་ཆུ་གཞུང་བརྒྱུད་འོངས་ཟེར། ཁྱོད་ཁ་ཉིན་འབྲུམ་བུ་ལ་དམིགས་པའི་སྒྲུབ་པ་བྱས་སྐབས་མི་འོང་བ་ཅི་ཡིན་དྲིས་པས། ད་ལམ་འབྲུམ་པ་འདི་བདག་གིས་བཏང་བ་མིན་ཡང་ཁྱེད་ཀྱིས་བསམ་པར་སྔར་རབ་སྒང་གསེར་ཕྱེ་ཐང་དུ་ཁས་བླངས་ཀྱང་དོན་ལ་མ་གནས་བསམ་བདག་གསོད་ཀྱིས་དོགས་ཡོང་མ་ནུས་ཟེར། འོ་ན་ད་ལམ་འབྲུམ་བུ་སུས་བཏང་དྲིས་པས། འཕན་ཡུལ་དུ་ཨ་བོ་ཨ་རྒྱལ་འབྲུམ་པ་ན་བའི་ཚེ་ཇོ་ལགས་ཟེར་སེམས་ཆགས་ནས་ཤི་བས་ཨ་བོ་དོན་གྲུབ་རྒྱལ་པོ་ན་བ་ཡིན་ཟེར། དོན་གྲུབ་རྒྱལ་པོ་ནད་བདག་ལ་སྐྱེས་པ་ཨ་ཡིན་བྱས་པས། ཁོ་ནད་བདག་ལ་སྐྱེས་པ་མིན་ནད་བདག་དངོས་ནི་རྒྱལ་འགོང་ཡིན་ཡང་རྐྱེན་དེས་བྱས་ཟེར། ད་ལམ་འོང་བ་ཅི་ཡིན་དྲིས་པས། ད་ལམ་འབྲུམ་པ་བདག་གིས་བཏང་ངམ་སྙམ་པའི་དོགས་པ་སེལ་དུ་འོངས་ཟེར།

ད་གར་འགྲོ་དྲིས་པས། གར་འགྲོ་རང་ཆ་མེད་ཀྱང་ཕལ་ཆེར་དབུས་གཙང་གང་རུང་དུ་ཕྱིན་ན་ཐད་ཟེར་བུད་སོང༌། གནམ་གང་གི་སྲོད་ཙམ་ནས་ལུས་ལ་ཟ་བ་དང་གཡའ་བ་དང་ཚ་ཕྲིག་དང་ཤ་འགུལ་དང་ཤ་རོ་སོགས་ལུས་ལ་ཕྱག་རྒྱ་ཐེབས་པའི་རྟགས་རྣམས་རྫོགས་པར་བྱུང་ཡང༌། ཚེས་གཅིག་དང་གཉིས་ལ་སྒང་ཤོད་ཐེངས་གསུམ་གྱི་རྣམ་པ་ཙམ་བྱས་པས། ཚེས་གཉིས་ཀྱི་ཉིན་ཕུར་བུ་རྣམས་ལ་དུ་བ་དང་མེ་སྟག་འཕྲོ་བ་ལན་མང་བར་བྱུང༌། དེ་ནུབ་སྲོད་ཐུན་ཐོག་རིག་པའི་རྒྱལ་པོ་དཔའ་བོ་རྐྱང་སྒྲུབ་གསལ་ལ་མཇལ་བས་སེམས་ཅན་ཐམས་ཅད་ཀྱི་ས་གདོན་གྱི་ནད། བདག་གི་ལུས་ལ་ཕྱག་རྒྱ་ཐེབས་པ་འདིས་གོ་ཆོད་པར་གྱུར་ཅིག །ཁྱད་པར་བདག་གིས་སྲུང་བ་ཚད་ལྡན་བཏགས་པ་དང་སྲུང་འཁོར་དུ་བཅུག་པའི་མི་ལ་ས་བདག་ཀླུའི་གནོད་པ་རྒྱུན་ཆད་པ་སོགས་སྨོན་ལམ་དཔྱིས་ཕྱིན་པ་བཏབ་ནས་འཇའ་ལྟར་ཡལ་སོང༌། ནམ་གུང་མི་སྔོན་པོ་ཞིག་བྱུང་བ་གང་ནས་འོང་དྲིས་པས། མལ་དྲོ་ནས་འོངས་ཟེར། སུ་ཡིན་དྲིས་པས། ཀླུའི་རྒྱལ་པོ་གཟི་ཆེན་བྱ་བ་དེ་ཡིན་ཟེར། ཅི་བྱེད་དུ་འོང་དྲིས་པས། གཏམ་ཟེར་དུ་འོངས་ཟེར། གཏམ་སྨོས་ཤིག་བྱས་པས། དབུ་རུ་ཀ་ཚལ་དུ་ངའི་འདྲ་འབག་ཡོད་པའི་སར་སྔར་ཤ་ཆང་སོགས་ཡེ་མི་ཁྱེར་བ་ཡིན་ཡང༌། དུས་ཕྱིས་བག་མེད་རང་དུ་ཁྱེར་བས་ང་མ་བདེ། དེའི་རྐྱེན་གྱིས་མལ་གྲོར་ཀླུ་ནད་དང་གྲི་འཐབ་མང་དུ་སོང་བ་ཡིན། ད་ཁྱེད་ཀྱིས་ངའི་འདྲ་འབག་གི་སར་ཤ་ཆང་མི་ཁྱེར་བའི་བཀོད་པ་དང༌། ངའི་འདྲ་འབག་ལ་ཁྲུས་དང་སྨན་མང་པོ་རིན་པོ་ཆེ་དར་ཟབ་འབྲུ་སྣ་ཚོགས་དང་བཅས་པས་གཏམས་ན་མལ་གྲོ་ཡོངས་དང་ཁྱད་པར་ཀ་ཚལ་དགོན་པ་ལ་ཕན། བདག་ཀྱང་དགའ་བ་ཡིན་ཟེར་ལངས་སོང༌། ཕྱིས་སྟག་རྩེར་འགྲོ་བ་ཞིག་གི་ཞོར་ལ་ཀ་ཚལ་དུ་ཕྱིན་ནས་ཀླུའི་ངག་ལྟར་བྱས་ཡོད། ནམ་དེའི་གུང་ལ་སྔར་སྲོད་ཀྱི་རྨི་ལམ་དེའི་རྐྱེན་གྱིས་སྔོན་ཆོས་རྒྱལ་ཁྲི་སྲོང་ལ་ཀླུ་མལ་གྲོའི་གནོད་པ་བྱུང་སྐབས་སློབ་དཔོན་ཆེན་པོ་པདྨ་ལ་གསོལ་བ་བཏབ་པའི་ཚེ།

སློབ་དཔོན་ཆེན་པོས་སྔོན་འདས་པའི་ཚེ་རྒྱ་གར་གྱི་ཡུལ་བྷངྒ་ལ་ཨ་སཾ་ཏྲ་ཞེས་བྱ་བར་རྒྱལ་པོ་རཏྣ་དྷ་ར་གཙུག་གི་ནོར་བུ་ཞེས་བྱ་བའི་སྲས་རྒྱལ་བུ་མཐའ་ཡས་འོད་བྱ་བ་ལོ་བཅུ་གཉིས་ལོན་པའི་ཚེ་ས་གདོན་གྱིས་རྐང་པ་གཉིས་གུམ་སྟེ་མལ་དུ་གནས་པ་ན། ཡབ་རྒྱལ་པོའི་མཆོད་གནས་དགེ་སློང་ཁྲིམས་ལྡན་ཞིག་ཡོད་པ་དེ་ལ་ཡབ་ཀྱིས། དགེ་སློང་ཁྱོད་ཀྱིས་བདག་གི་བུ་་ས་གདོན་ལས་གྲོལ་བར་གྱིས་ཤིག །ཅེས་བསྒོ་བའི་ཚེ་དགེ་སློང་དེས་རང་གི་ལྷ་ལ་གསོལ་བ་བཏབ་པས་ལྷ་ཡིས་འདི་སྐད་ཅེས། དགེ་སློང་དག་རི་བོ་མགྲིན་བཟང་ཞེས་བྱ་བའི་རྩེ་མོར་སངས་རྒྱས་འོད་སྲུང་གིས་རབ་གནས་མཛད་པའི་མཆོད་རྟེན་ཞིག་ཡོད་པ་དེའི་བུམ་པའི་ནང་དུ་ཀླུའི་རྒྱུད་འབུམ་གྱི་ཊཱི་ཀ་བཞུགས་ཡོད་པས་དེའི་ནང་ན་ཀླུའི་སྲུང་བ་ནཱ་ག་རཀྵ་ཞེས་བྱ་བ་ཡོད་པ་དེ་བླངས་ལ་ཉམས་སུ་ལོངས་ཤིག །ཅེས་ལུང་བསྟན་པ་རྨིས་པས། དགེ་སློང་དེས་དེ་ལྟར་བགྱིས་པས་རྒྱལ་བུ་ནད་ལས་གྲོལ་བ་ཡིན་ནོ། །རྒྱལ་པོ་ཆེན་པོ་དེའི་ཚེ་དེའི་དུས་ཡབ་རྒྱལ་པོ་རཏྣ་དྷ་ར་གཙུག་གི་ནོར་བུ་ནི་མངའ་བདག་ཁྲི་སྲོང་ཡིན་ནོ། །དེའི་སྲས་རྒྱལ་བུ་མཐའ་ཡས་འོད་ནི་ལྷ་སྲས་མུ་ཏིག་བཙད་པོ་དགེ་བའི་དཔལ་འདི་ཡིན་ནོ། །མཆོད་གནས་དགེ་སློང་དེ་ནི་ང་ཡིན་ནོ། །ཞེས་སོགས་རྒྱས་པར་གསུངས་པ་ཡང་དྲན་པར་གྱུར། དེ་ནས་ཐོར་ཐུན་གྱི་སྐབས། འཇིག་རྟེན་འདས་དང་མ་འདས་མཚམས་ཤེད་ན་ཞེས་སོགས་བསྟོད་པ་འདོན་པའི་སྐབས་རིག་པའི་རྒྱལ་པོ་དབུ་དགུ་ཕྱག་ཉིས་བརྒྱ་རྩ་ཞལ་སྡིག་པའི་ཞལ་སོགས་ཚོམ་བུ་ཚོགས་སྒྲུབ་གནུབས་ལུགས་ཇི་ལྟ་བ་འཁོར་བཅས་གསལ་ལ་རྫོགས་པ་མཇལ། ཕྱི་ནངས་ལུས་བྱིངས་ཀྱི་ཤ་རོ་ལ་སོགས་པ་ཞི་ནས། རྐང་པ་གཡས་པའི་ངར་གདོང་གི་མར་ཟུར་ཕྱི་ལྡེབས་ཀྱི་ཤ་རོ་དང་ཤུ་བ་རྣམས་ཅུང་ཟད་ཆུང་དུ་སོང་ནས་ཤུལ་ད་ལྟ་ཡང་གསལ་པོར་ཡོད་པ་ཡིན། ཕྱི་ནངས་མདང་གི་ཉམས་སྣང་ལ་སྔོན་གནས་དྲན་པ་དེ་ལ་ཐེ་ཚོམ་བྱུང་བས་ནཱ་ག་རཀྵའི་ཆོས་སྐོར་རྣམས་གཡེངས་ནས་བལྟས་པས་ལོ་རྒྱུས་རྒྱས་པར་མདང་གི་དེ་ཁོ་ན་ལྟར་འདུག་པ་མཐོང་བས་ཡིད་ཆེས་ཐོབ་པ་བྱུང༌།

དེ་ནས་ཚེས་གསུམ་གྱི་ཉིན་མོ་ཀླུའི་སྲུང་བ་རབ་གནས་སོགས་གཞུང་ལྟར་བྱས་ནས་མཚམས་ཀྱང་ཁད་ཀྱིས་གྲོལ་བ་ཡིན། དེ་ལྟར་ན་འབྲུམ་བུས་ཉེན་པ་སོགས་ཀྱི་ཚེ་བདག་ལྟ་བུ་ཉམས་ཆུང་འཁོས་ཞན་ལ། གཞན་རྣམས་དབང་ཡོད་ཁྲེལ་མེད་གང་འགྲོ་བཏང་གཏོང་བ་ལས་ཚོད་མི་འཛིན་པ་དེ་རྣམས་ཀྱི་ཡ་ག་དང་ངན་སྨྲས་ཀྱིས་ལུང་བ་བཀང་བའི་ཚེ་མ་བསླུས་པར་གང་འདོད་ཐོག་ཏུ་འབབ་པའི་དངོས་གྲུབ་སྐད་ཅིག་ལ་སྩོལ་བའི་ལྷ་མཆོག་དེ་ནི་རྒད་བུ་ཨོག་ཞོལ་ཅན་འདི་ཡིན་ནོ་གཞན་ཡང་སྐྱ་སེར་དྲག་ཞན་སུས་ཀྱང་ཕོ་སྐྱེས་རྒྱབ་རེ་བ་བཞིན་བྱས་པ་སུ་ཡང་མེད། འོན་ཀྱང་དེ་ཀས་ཆོག་པ་བྱུང་བཛྲ་ཀཱི་ལི་ཀཱི་ལ་ཕཊ྄་ཨང༌། འདི་སྐོར་ཞིབ་པ་དགེ་སློང་ལྷ་མོས་བསྐུལ་ནས་བྲིས་པ་ཞིག་ཀྱང་ལོགས་སུ་ཡོད། ཡང་བྱེ་རི་སྟག་རྩེར་ལྕགས་ཕོ་འབྲུག་ལོ་ཟླ་བ་དང་པོ་ཆོ་འཕྲུལ་ཆེན་པོའི་ཚེས་གཉིས་ནས་བརྩམས་ཟླ་གསང་གཞི་བསྙེན་ཡ་མ་བཅུ་བདུན་པ་ལ་བཏང་བའི་མཚམས་བཅད་དམ་པོ་བསྡམས་པའི་ཚེས་གསུམ་གྱི་ནུབ་རྨི་ལམ་དུ། རྩེ་བའི་ཚོམས་ཡིན་རྒྱུ་བ་ཞིག་ཏུ་བནྡེ་མང་པོའི་དབུས་སུ་ཤིང་ཁྲི་ཞིག་བཞག་འདུག་པ་བདག་ལ་བསྟན་ནས་ཁྱོད་ད་ལོ་འཆི་བ་འདུག །ཤི་ནས་ཕུང་པོ་ཤིང་ཁྲི་འདིའི་སྟེང་དུ་འཇོག་རྒྱུ་ཡིན་ཟེར་འདུག་པར། བདག་གི་བསམ་པར་བནྡེ་འདི་རྣམས་རྒྱལ་འགོང་དུ་འདུག ༑བདག་ལ་ཅོ་འདྲི་བར་ཟད་ཀྱི་བདག་གིས་ཀྱང་སྤྲོས་ཏེ་སྨྲའོ་སྙམ་ནས། ཁོ་བོ་ནམ་ཤི་ཡང་ཁྱད་མེད། ཤི་ནས་ཕུང་པོ་ཤིང་ཁྲིའི་ཁར་བཞག་ཀྱང་ཉན། ཁྱོད་རང་རྣམས་ཟ་ན་ཡང་ཟོ། གང་བསམ་པ་ལྟར་གྱིས་ཤིག་སྨྲས་པས། ཡང་དེ་རྣམས་ན་རེ། ཁྱོད་ཤི་ན་ཞག་བཅུ་ཕྲག་གཅིག་གསང་དགོས་ཁྱོད་ངེས་པར་ད་ལོ་འཆི་བ་ཡིན་ཟེར་བས། བདག་གིས་ང་ཤི་ན་ཁྱོད་རྣམས་དགའ་བར་གྱིས། ལོ་སྟོང་ཕྲག་གསང་ཡང་གསོངས་ཇི་ལྟར་དགའ་བར་གྱིས། ཞེས་སྨྲས་པས་དེ་རྣམས་གདོང་ཞུམ་པ་ལྟར་བྱས་ནས་དེངས་སོང༌། ཚེས་ལྔའི་ནུབ་དམ་སེལ་དང་ཉམས་གྲིབ་ཀྱི་མཚན་མ་ཁ་ཡར་དང་བཅས་ཁམས་འདུས་ཤིང་ཟོས་མི་བདེ་བ་བྱུང༌།

ཚེས་དྲུག་ཕྱི་མའི་ཉིན་ཉང་པོ་སང་ཟིན་སྒང་དུ་ལོང་པོའི་དམག་བྱུང་བ་ཐོས་པས་རྐྱེན་བྱས་པ་ལྟར། དེ་ནུབ་ནམ་སྲོད་ལ་སྡེ་བརྒྱད་ཀྱི་འཚུབ་ཆེ་ཞིང་མང་བ་བྱུང༌། ནམ་གུང་གི་ཐུན་གྲུབ་ནས་བཟླས་པ་བྱས་པའི་མོད་གཉིད་ལ་སོང་འདུག་པར་རྨི་ལམ་དུ། བདག་ཟླ་བོ་མང་པོ་དང་ལྷན་ཅིག་ཁང་པ་ངོ་མི་ཤེས་པ་ཞིག་ཏུ་བསྡད་འདུག་པར། གཞན་ཕྱོགས་ཀྱི་དམག་གི་འཚེ་བ་ཞིག་ཡོང་རྒྱུའི་ཁུལ་དང༌། ར་བའི་ནང་དུ་ཚེར་མ་མང་པོ་བརྩེགས་འདུག་པ་ཡང་བདག་ཚོས་བསྲུང་དགོས་པའི་ཁུལ་འདྲ་བ་ཞིག་འདུག་པར་བནྡེ་སེང་གེའི་མགོ་ཅན་གཙོད་རུ་ཐོགས་པ་ཞིག་གིས་གཙོས་པའི་དམག་མང་དུ་སླེབས་བྱུང་བ་དེ་ལ་བདག་གིས། ཁྱོད་དམག་དཔོན་ཡིན་ན་ལག་ཆ་མི་འདུག་པ་བྱས་པས། གཙོད་རུ་དེ་བསྟན་ནས་ལག་ཆ་འདི་ཡིན་ཟེར། དེས་བདག་ལ་ཁྱོད་ཀྱི་ལག་ཆ་གང་ཡིན་ཟེར་བར། བདག་གིས་ཕུར་བུ་དང་རྔ་གདེངས་བསྟན་ནས་ལག་ཆ་འདི་ཀ་ཡིན་ནོ་ལག་ཆ་ལ་རག་མ་ལུས་སོ་བྱས་ནས། བདག་གི་བསམ་པར་བན་དམག་འདི་རྣམས་ལ་ཟླ་གསང་རྩ་བའི་རྒྱུད་ཆེན་ནས་གསུངས་པ་ནད་ངན་གཏོང་བ་མ་མོའི་ཟླ་གསང་དེ་བྱེད་དོ་སྙམ་དེའི་སྦྱོར་བ་བྱས་པས། བནྡེ་སེང་གེའི་མགོ་ཅན་དེ་སྒོ་འགག་ཏུ་བྲང་རྡུང་གི་འདུག །ཅི་ཉེས་བྱས་པས། དམག་ཐམས་ཅད་ཁྲག་ནད་ཀྱིས་ཤི་སོང་ཇི་ལྟར་བྱ་ཞེས་ངུ་འབོད་བྱེད་ཀྱི་འདུག ༑མི་བདེན་སྙམ་སྒོ་འགག་ཏུ་བལྟས་པས་དམག་ཐམས་ཅད་ཁྲག་བཤལ་ནས་ཁ་སྦུབ་ཏུ་ཤི་འདུག་པ་རྨིས། ཡང་དེ་མ་ཐག་ནམ་མཁའ་ནས་འབྲུག་སྒྲ་དྲག་པོ་སྒྲོག་ཅིང་ཐོག་སེར་མང་པོ་བབ་བྱུང་བར་ཕུར་བུ་གདེངས་ཤིང་དྲག་སྔགས་བཟླས་སྡིགས་མཛུབ་གཏད་པས། དེ་དག་ཕྱོགས་གཞན་དུ་སོང་ནས་རི་འབུར་ཞིག་གི་རྩེར་མཆོད་རྟེན་གཅིག་འདུག་པ་ཐོག་གིས་བཤིག་སོང་བ་ཞིག་རྨིས་པ་ནི་བྱད་ཁ་ཞིག་གཞན་གྱིས་བདག་ལ་བཏང་བ་བསྒྱུར་ཐུབ་པའི་རྟགས་སུ་འདུག །དེའི་ཐོ་རངས་བཟླས་པའི་མུ་བྱས་ཤིང་ནམ་ལངས་སུ་ཉེ་བའི་ཚེ་གཉིད་ལ་ཐུམ་ཙམ་སོང་འདུག་པར་རྨི་ལམ་དུ།

བདག་གིས་རྟ་དམར་པོ་ཤིན་ཏུ་ལེགས་པ་ཞིག་ཞོན་ནས་ཁང་པ་མང་པོའི་ཐོག་ཏུ་འགྲོ་འདུག་པའི་ཚེ་བསམ་པ་ལ། འདི་རྨི་ལམ་ཡིན་འདུག་བདག་མཚམས་བཅད་ཡིན་པར་རྟ་ཞོན་པ་དང་དེ་ཡང་ཁང་ཐོག་ཏུ་འགྲོ་བ་སོགས་གར་ཡོང༌། འདི་རྨི་ལམ་ཡིན་པས་སྤྲུལ་བསྒྱུར་ཇི་ལྟར་བྱས་ཀྱང་བཏུབ་པས་ནམ་མཁར་རྟ་རྒྱུག་བྱའོ་སྙམ་ནས་བརྒྱུགས་པས་ཐང་ལ་དཀྱུས་པ་དང་ཁྱད་མི་འདུག །ཡང་བསམ་པར། འདི་རྨི་ལམ་ཡིན་མོད་ཀྱང་ཐེག་ཆེན་རྟ་ལ་ཞོན་ནས་སྟོང་ཉིད་ནམ་མཁར་འགྲོ་བ་བསྙེན་སྒྲུབ་ཀྱི་རྟགས་བཟང་པོར་ངེས་པ་ཡིན་ནོ་སྙམ་པའི་ཚེ། གཟུགས་མེད་པའི་སྐད་ཆེན་པོས་དེ་ལྟར་ཡིན་ནོ་ཟེར་མ་ཐག་གཉིད་སད་པར་གྱུར། ཚེས་བདུན་གྱི་ནུབ་ཁམས་ཉོག་ཅིང་སྡེ་བརྒྱད་སྤྱི་སྒོས་འདུས་ཤིང་ཚོགས་པའི་ཟང་ཟིང་ཤིན་ཏུ་མང་བ་ལས་འདི་ཡིན་མ་བྱུང༌། ཚེས་བརྒྱད་ཀྱི་ནུབ་དེ་རིང་བདག་ཅག་གི་སྟོན་པས་བདུད་བཏུལ་བ་ཆོ་འཕྲུལ་ཆེན་པོའི་དུས་སྟོན་དངོས་གཞི་ཡིན་སྙམ་པས་སེམས་དད་པའི་ཤུགས་དྲག་པོའི་ངང་ནས་གཉིད་དུ་སོང་བའི་རྨི་ལམ་དུ། ས་ཡུལ་ངོ་མི་ཤེས་པར་གྲོང་ཁྱེར་ཆེན་པོའི་དབུས་སུ་སེང་གེའི་ཁྲི་ཆེན་པོ་དར་ཟབ་ཀྱིས་གཡོགས་པའི་སྟེང་དུ་བདག་ཅག་གི་སྟོན་པ་བཞུགས་པའི་དྲུང་དུ་ལྷ་དང་ལྷ་མིན་མིའི་རྒྱལ་པོ་དུ་མ་དང༌། དགེ་འདུན་དང་སྐྱེ་བོ་ཕོ་མོ་བགྲང་གིས་མི་ལང་བའི་ཚོགས་འདུས་པའི་ཁྲོད་དུ་མུ་སྟེགས་ཀྱི་སྟོན་པ་གཅེར་བུ་ཐལ་མདོག་རལ་པ་ཅན་དང་རལ་པ་མེད་པ་ལ་རང་གི་འཁོར་མང་པོ་དང་བཅས་འདུག་ལ། རྒྱལ་བས་ཆོ་འཕྲུལ་མང་པོ་བསྟན་ནས་མུ་སྟེགས་དེ་རྣམས་ཚར་བཅད་པ་ཞིག་རྨིས་པས། བདག་གི་བསམ་པར་འདི་རྨི་ལམ་དུ་འདུག་ཆོ་འཕྲུལ་ཆེན་པོའི་བཤད་པ་རྣམས་སུ་མུ་སྟེགས་ཚེས་བརྒྱད་ལ་ཚར་བཅད་པ་དེའི་སེམས་རྨིས་སུ་འདུག །འོན་ཀྱང་སྟོན་པ་དང་མཇལ་བ་བསྐལ་བ་བཟང་སྙམ་པ་བྱུང༌། ཧ་ཧ་ཆོ་འཕྲུལ་ཆེན་པོ་བསྟན་པ་དེ། །སྔོན་རབས་གཏམ་དང་དེའི་བྲིས་སྐུ། །དཔེ་ཀློག་ལྟ་བར་རེ་མ་དགོས། །རྨི་ལམ་ཉམས་ཀྱི་སྣང་བ་རུ། །དངོས་སུ་མཇལ་བས་དང་རེ་སྤྲོ། །ཚེས་དགུ་དང་བཅུ་སོགས་ལ་རྨི་ལམ་ཟང་ཟིང་མང་ཞིང་གཞི་བདག་དང་ལྷ་འདྲེ་སོགས་ངོ་མི་ཤེས་པ་མང་པོ་འཐབ་པ་སོགས་འཚུབ་ཆེ་བ་བྱུང༌།

ཚེས་བཅུ་གསུམ་གྱི་ནུབ་རྨི་ལམ་གྱི་ལྟས་ཟླ་བ་ཐང་ལ་ལྷུང་བ་སོགས་བསྙེན་སྒྲུབ་ཚད་དུ་ཕྱིན་པའི་རྟགས་འགའ་ཞིག་བྱུང༌། ཚེས་བཅུ་བཞི་དང་བཅོ་ལྔ་ལ་ཡི་དམ་གྱི་སྐུ་ཡི་སྣང་བརྙན་མང་དུ་མཐོང་ཞིང་དེ་ཐམས་ཅད་ཀྱང་སྤྲུལ་བསྒྱུར་དངོས་སུ་ཐུབ་པ་སོགས་བྱུང༌། ཚེས་བཅོ་ལྔའི་ནུབ་ཀྱང་སྡེ་བརྒྱད་ཀྱི་འཚུབ་ཆེ་ཞིང་ལྷག་པར་སྟག་རྩེ་དེར་རྒྱལ་འགོང་དང་གྲེ་བོ་དང་ཆུ་འདྲེ་སོགས་ཤིན་ཏུ་མང་བར་འདུག་པ་ཐམས་ཅད་ཀྱིས་གཟུགས་སྟོན་ཅིང་ཆོ་འཕྲུལ་སོགས་ཁོ་རང་ཚོར་གང་ཡོད་རྡུལ་སྤྲུགས་སུ་བྱེད་པ་བྱུང་ཡང༌། ལྷ་སྔགས་ཏིང་འཛིན་གྱི་སྦྱོར་བས་ཚར་བཅད། ཚེས་བཅུ་དགུའི་ནུབ་ཕྱི་ནང་གི་གདོན་བགེགས་མང་པོ་ཚར་བཅད་ཟིན་པའི་ལྟས་མང་བ་དང༌། ཁྱད་པར་དྲེགས་པ་སྡེ་བརྒྱད་ལས་ལ་ཚུད་པའི་རྟགས་མཚན་མང་བ་བྱུང༌། ཚེས་ཉི་ཤུའི་ཉིན་ནུབ་ཐམས་ཅད་དུ་ཁམས་འདུས་པས་ཟོས་མི་བདེ་ཞིང་ཙབ་ཙུབ་མང་བ་རང་བྱུང་བས་བླ་མ་དང་ཡི་དམ་ལ་གསོལ་བ་བཏབ་པས། འཇམ་དབྱངས་ཞི་བའི་སྐུའི་སྣང་བ་ཡུད་ཙམ་མཐོང་ནས་གཉིད་དུ་སོང་འདུག་པའི་ཚེ་གཉིད་མཐུག་གི་འོད་གསལ་ངོས་བཟུང་ཞིང༌། དེའི་ངང་ལ་གནས་པའི་ད་ལྟ་ཤི་ཡང་ཚེ་སྔ་ཕྱིའི་བར་མཚམས་ཞེས་པ་མིང་ཙམ་མ་གཏོགས་ཁང་པ་གཅིག་ནས་གཅིག་ཏུ་འགྲོ་བ་ཙམ་ལས་མི་འདུག་པས་ཡིད་ཆེས་ངེས་པ་རྙེད་པས་ད་ལྟའི་བར་གཉིད་ཀྱི་ཐིམ་རིམ་དང་དེའི་ངང་ནས་གཉིད་མཐུག་གི་འོད་གསལ་ཆེད་དུ་འཛིན་མི་དགོས་པར་རང་ཤུགས་ཀྱིས་ཟིན་པ་ཁོ་ན་བྱུང༌། དེ་ནུབ་འོད་གསལ་གྱི་ངང་ནས་རིགས་དྲུག་གི་གནས་སྦྱོང་དཔག་ཏུ་མེད་པ་དང༌། རྨི་ལམ་དང་ཉམས་སྣ་ཚོགས་པ་བྱུང་ཡང་ཡི་གེས་ངལ་བས་མ་བྲིས། ཉེར་གཅིག་གི་སྔ་དྲོ་དྲང་སྲོང་དྲི་མེད་ཞི་དྲག་དང་འཁོར་ལོ་སྡོམ་པ་སོགས་ཡི་དམ་མང་པོའི་ཞལ་མཐོང༌། སྲོད་ལ་དམ་ཅན་རྡོར་ལེགས་ར་རྒྱ་བོ་ཞིག་ཁྲིད་ཕད་བུ་ཞིག་ཁྱེར་ནས་སླེབས་བྱུང༌། གང་ནས་འོང་དྲིས་པས་འུ་ཡུག་ནས་འོངས་ཟེར། ཅི་བྱེད་དུ་འོང་དྲིས་པས།

ཕད་བུ་འདི་ཁྱེར་ནས་འོངས་ཟེར། ཕད་བུའི་ནང་དུ་མི་སྐྱ་སྤ་ལོ་ཡོད་པ་འབྲུམ་རྗེས་གཉིས་གསུམ་ཙམ་དང་མིག་ཟུར་གཡོན་དུ་སྨེ་བ་ཡོད་པ། པད་འདབ་དང་ཀོང་རྣ་ཤིན་ཏུ་ཆེ་བ་ཞིག་བསྟན་བྱུང་བར་མགོ་དེས་བདག་ལ་འོ་ཅག་ཕོ་ལྷས་ཁྱེར་བ་ཀ་ཡིན་ཟེར་བས། བདག་གིས་དམ་ཅན་པར་ཐེའུ་རང་ཞེས་པ་ཕྲ་མེན་འབྱུང་པོའི་ནང་ནས་ཀྱང་ཐ་ཤལ་བྱེད་རྒྱུ་མང་ལ་སྙིང་ཚན་ཆུང་བ་ཟློས་ཁ་ཡང་བ་ཞིག་ཡིན་ཡང་ཡིན་ཏེ། ཁྱོད་འདྲ་བ་ཕོ་ལྷར་བསྟེན་ནས་མཐའ་རྗེས་འདི་འདྲ་ལས་འོས་ཅི་ཡོད་ཨང་བྱས་པས་དམ་ཅན་པ་རང་ཁ་སྐྱེངས་པ་འདྲ་ཞིག་བྱས་སོང་བའི་མུར་བདག་ཀྱང་གཉིད་དུ་སོང༌། ཐོ་རངས་རྨི་ལམ་དུ་བཙུན་ཚལ་ཆོས་སྐྱོང་སླེབས་བྱུང་ཅི་བྱེད་དྲིས་པས། ད་དུང་གཤིན་རྗེའི་རྒྱུད་མང་པོ་རྩོལ་བ་བྱས་ནས་འབུལ་ཟེར་བྱུང་བས་དེ་ལྟར་གྱིས་ཟེར་བ་བྱས། ཉེར་གཉིས་ནས་བཟུང་བསྙེན་སྔགས་ལ་དོན་འགྲུབ་བསྙེན་པའི་རྒྱས་སྡེབས་རྣམས་སྦྱར་བས་འཚུབ་ཤིན་ཏུ་ཆེ་བ་དང༌། དེ་ནུབ་ཀྱང་ཡི་དམ་དང་ཆོས་སྐྱོང་དང་སྡེ་བརྒྱད་ཀྱི་རྟགས་མཚན་མང་བར་བྱུང༌། ཐོ་རངས་སྔགས་བཟླ་བའི་ཚེ་མདུན་ཏུ་མི་རོ་མང་པོ་གླུ་ལེན་གར་བྱེད་པ་དང༌། མེ་ཆུ་འཁྲུགས་པ་དང༌། ས་རླུང་འཁྲུགས་པ་དང༌། གནམ་ས་གོ་ལྡོག་པ་སོགས་ཆོ་འཕྲུལ་གྱི་རྣམ་པ་བསམ་ལས་འདས་པ་བྱུང་ཡང་རང་སེམས་ཀྱི་རོལ་པར་ཐག་ཆོད་པའི་གདེང་ཡོད་པས་ལྟད་མོ་ཆེ་བར་ལྟ་བུ་བྱུང༌། དེའི་ཕྱི་ཉིན་ནས་བཟུང་སྔགས་ཀྱི་རང་སྒྲ་སྒྲོག་པ་དང༌། གཏོར་མར་མེ་དང་དུ་བ་འབར་བ་སོགས་བྱེད་ཀྱི་འདུག །དེ་ནུབ་སྲོད་དང་གུང་ཐུན་ལ་སྡེ་བརྒྱད་སྤྱི་དང་བྱེ་བྲག་ཡུལ་དེའི་ལྷ་འདྲེ་མང་པོ་འདུད་ཅིང་ཁས་བླངས་པ་དང༌། ཤ་ཁྲག་དང་ནོར་རྫས་མང་པོ་ཕུལ་བའི་རྨི་ལམ་ཉམས་དང་ཐོ་རངས་དངོས་གྲུབ་གསོལ་བའི་ཆོ་ག་བགྱིས་ནས་ནམ་ལངས་ཀར་གཉིད་དུ་ཐུམ་ཙམ་སོང་བའི་ཚེ། རྨི་ལམ་དུ་གླེགས་བམ་མང་པོ་སྒྲེང་ཚར་དུ་བབ་བྱུང་བ་ལ་ལ་ཁར་མིད་ལ་ལ་པང་དུ་བླངས་ལ་ལ་ལག་པས་བཟུང་ནས་ཁྱེར་བ་ཞིག་རྨིས།

ཉེར་གསུམ་གྱི་སྔ་དྲོ་གཏོར་འབུལ་བྱས། དེ་ཉིན་མཚམས་རྗེས་བསྲུངས་པས་དེ་ནུབ་རང་གཞན་དགེ་མི་དགེའི་མཚན་ལྟས་མང་པོ་རང་ཞིག་བྱུང་ཡང༌། འོ་ཅག་གསོན་པོར་མངོན་སུམ་དུ་སྨྲས་པ་ཡིད་དན་འཇོག་པ་དཀའ་འདུག་པར། འཁྲུལ་སྣང་སྨྲས་པས་ཁྲེལ་བའི་རྒྱུ་ལས་ཅིར་འགྱུར་སྙམ་ནས་ཁ་རོག་པར་བསྡད་ཀྱང༌། ཕྱིས་རྨི་ལམ་དེ་རྣམས་ཐོག་ཏུ་མ་བབ་པ་གཅིག་ཀྱང་བྱུང་མ་སོང༌། དེའི་ཚེ་གཞན་ཡང་རྟགས་མཚན་མང་དུ་བྱུང་ཡང་མ་བྲིས་ལ། བསྙེན་སྒྲུབ་རང་གི་མཚན་མ་ཡིན་ངེས་མང་བར་མཐོང་ཡང་གཞན་ལ་གསང་དགོས་པར་རྒྱུད་རྣམས་སུ་གསུངས་འདུག་པས་ཅི་ཡང་མ་བྲིས་སོ། །བྱེ་རི་སྟག་རྩེའི་རྫོང་ནང་དེར། །མི་ལས་ལྷ་འདྲེ་མང་བ་ཡི། །སྡོད་གྲོགས་ངོ་མཚར་ཆེ་བ་བྱུང༌། །མི་རྣམས་ཞལ་སྐྱིལ་དཀར་ནག་མང༌། །ལྷ་འདྲེ་ཚད་ལ་གནས་ཤིང་བཙན། །དེ་འདྲ་དེ་འདྲུ་མང་དུ་ཡོད༑ ༑ཧ་ཧ། ཡང་སྟག་རྩེར་ཡོད་ཐོག་ཅིག །དབོན་པོ་རྫོང་ན་བཞུགས་པས་བྱ་ཡུལ་བླ་མ་ཐར་པ་རི་པ་སོགས་ཀྱིས། བདག་སྐག་ཆེ་བར་འདུག་ཟེར་བས་རིམ་འགྲོ་ལ་འབུང་པ་དགའ་གསུང་བའི་འཕྲིན་བཏང་བྱུང་བར་དེ་ནུབ་རྨི་ལམ་དུ། བདག་དང་སྡེ་པ་ཨ་རྒྱལ་སོགས་གྲོགས་འགའ་ཟུང་དང་བཅས་མགོན་ཁང་ཞིག་ཏུ་ཕྱིན་པས་བདག་གིས་གསང་བ་གསོལ་འདེབས་འདོན་ཞིང་ལྷ་རྣམས་མཇལ་བའི་ཚེ། མགོན་པོ་དང་ཨ་ཕྱི་གཉིས་ནི་ཁོང་རང་གི་གསང་བ་གསོལ་འདེབས་བདག་དང་ལྷན་ཅིག་ཏུ་གསུངས། ལྷ་གཞན་རྣམས་ཀྱང་རང་རང་གི་བསྟོད་པ་རྣམས་རེམ་ནས་གསུངས་ཤིང་གར་ཉམས་མང་པོ་མཛད་པ་ཞིག་རྨིས་པས། བླ་མ་ཐར་པ་རི་པའི་གསུང་དེ་ཡང་རི་བོང་གི་རྭ་ལྟར་མཐོང༌། ཡང་ནུབ་ཅིག་རྨི་ལམ་དུ་བདག་སྟག་རྩེའི་ཁམས་གསུམ་དུ་ཉི་མ་ཤིན་ཏུ་དྲོ་བ་ཞིག་འདུག་པར་ནག་ཡུག་ལ་རྒྱབ་གཏད་ཉི་མ་སྲོ་ཞིང་འདུག་པའི་ཚེ། ཁམས་གསུམ་གྱི་བྱང་ངོས་ཀྱི་རྩིག་ལྡེབས་ལ་རྒྱུ་དང་ཁ་དོག་སྔར་མ་མཐོང་བའི་གོས་དར་ལས་བྱས་པའི་སྣམ་སྦྱར་མང་པོ་བཟེད་འདུག་པའི་མདུན་དུ།

གདིང་བ་གསེར་གྱི་ཁ་དོག་ལྟ་བུའི་སྟེང་ན་བདག་ཅག་གི་སྟོན་པ་ཐང་གོས་དམར་པོ། བླ་གོས་ངུར་ཁའི་སྟེང་གསེར་བཙོ་མའི་སྣམ་སྦྱར་མནབས་ཤིང་ཕྱག་གཡས་ས་གནོན་གཡོན་མཉམ་བཞག །ཞབས་སྒྲེང་སྟབས་སུ་བཞེངས་ནས། སྐུ་ལ་མཚན་དཔེ་རྣམ་པར་བཀྲ་ཞིང་འོད་ཟེར་མིག་གིས་མི་བཟོད་པ་འབར་བ་ཞིག་མཇལ་བས། སེམས་ཤིན་ཏུ་དགའ་ཞིང་མོས་གུས་ཀྱིས་སེམས་བརྩེ་མ་སོགས་ཐུབ་བསྟོད་མང་པོ་བཏོན་ཅིང་ཕྱག་བཙལ་བས། སྟོན་པ་དེ་ཉིད་དལ་བུས་བདག་གི་མདུན་དུ་ཕེབས་བྱུང་བའི་ཚེ་དྲི་བཟང་པོ་སྔར་ཡེ་མ་ཐོབ་པ་ཞིག་ཆིལ་ཆིལ་འདུག་པས་བདག་གི་བསམ་པར། དོ་ནུབ་རྨི་ལམ་དུ་བདག་ཅག་གི་སྟོན་པ་དང་མཇལ་བ་འདི་འཁྲུལ་སྣང་ཡིན་མོད། འོན་ཀྱང་ཆོས་ཉིད་རྟོགས་པའི་ངོར་དངོས་ཉམས་རྨི་ལམ་ཐམས་ཅད་ཁྱད་པར་མེད་པས་དོ་ནུབ་སྐལ་བ་བཟང་རེ་དགའ་སྙམ་ཞིང་བཅོས་མིན་གྱི་མོས་གུས་ཁོང་ནས་འཁྲུགས་པའི་མཆི་མ་འཛག་ཅིང་ལུས་སེམས་ཞིག་འགྲོ་བ་ལྟ་བུ་བྱུང་བས། ལག་གཡོན་པས་ཕྱག་གཡས་ས་གནོན་གྱི་རྩེ་མོ་ལ་འཇུས། གཡས་པས་ཕྱག་གཡོན་སྣམ་སྦྱར་ཟླུམ་ཁྱེར་མཛད་པའི་གྲྭ་ནས་བཟུང༌། ཞབས་གཉིས་ལ་མགོ་བོ་གཏུགས་ནས་སེམས་བསྐྱེད་རང་གིས་ལེན་པའི་ཆོ་ག་དང་སྨོན་ལམ་མང་དུ་བཏབ། སླར་ཞལ་དཀྱིལ་ལ་བལྟས་པས་ཤིན་ཏུ་དགྱེས་པའི་འཛུམ་མདངས་ཚད་མེད་པའི་ངང་ནས་མཛོད་སྤུ་ནས་གསེར་བཙོ་མ་ལྟ་བུའི་ཁ་དོག་དང་ལྡན་པའི་འོད་བཀྱེ་ནས་བདག་གི་ལུས་ཐམས་ཅད་གཡོགས་པ་ལྟར་གྱུར་པ་ཡུན་རིང་དུ་མཇལ་བའི་མོད་གཉིད་སད་པས་སེམས་ལ་སྔར་མ་མྱོང་བའི་བདེ་བ་དང་སྐྱིད་པའི་ཉམས་དང་མོས་གུས་བཟོད་གླགས་མེད་པ་བྱུང༌། ཨེ་མ། གསང་བའི་རྒྱུད་སྡེ་དུ་མ་རུ། །སྟོན་པ་ཞལ་ནི་མཐོང་རྨིས་ན། །རང་གཞན་དོན་འགྲུབ་མཚན་མ་ཞེས། །གསུངས་པས་འཇག་ཀྱང་བློ་བདེ་དཔལ། །ཨ་ཧ་ཧ་ཧ། ཡང་སྟག་རྩེར་ནུབ་ཅིག་རྨི་ལམ་དུ་པཎྜི་ཏ་ནགས་ཀྱི་རིན་ཆེན་ཡིན་ཟེར་བ་རས་ངུར་སྨྲིག་མནབས་ཤིང་ཞི་དུལ་ཆེ་ཆེ་ལྟར་མཛད།

རེས་དུར་ཁྲོད་ཀྱི་ཆས་མནབས་ནས་རྩིང་ཧྲལ་ཆེ་ཆེ་ལྟར་མཛད། རེས་རྒྱ་མཚོའི་གཏིང་དུ་ནུབ་ཅིང་གར་མཛད་པ་རྣམ་འགྱུར་སྣ་ཚོགས་པ་སྟོན་པ་ཞིག་མཇལ་བས་ཤིན་ཏུ་དད་ནས་ཕྱག་བཙལ། མགོ་བོ་བཏུད་ནས་ཕྱག་རྒྱ་ཆེན་པོའི་གདམས་ངག་ཅིག་སྩོལ་ཅེས་ཞུས་པས། ཕྱག་སོར་ནམ་མཁའ་ལ་གཏད་ནས། ཀྱེ་མ། མེད་བཞིན་སྣང་ལ་སྣང་བཞིན་སྟོང༌། །གཅིག་དང་དུ་མའི་མཐའ་ལས་འདས། །སྤྲིན་དང་ན་བུན་སྦྲུལ་མདུད་བཞིན། །རྟོག་པ་རྣམས་ཀྱང་རང་བཞིན་གྲོལ། །གང་དུའང་མ་འཛིན་མ་ཡེང་བར། །མ་མཐོང་མི་མཐོང་དོན་ལ་ལྟོས། །ཞེས་སོགས་གསུངས་ཤིང་འཇའ་ཡལ་བ་ལྟར་སོང་བས། རང་གི་ཉམས་ལེན་ལ་ཡིད་ཆེས་ཤིང༌། རྣམ་རྟོག་ལ་གཉེན་པོ་རྒྱག་པ་དང་ངོས་འཛིན་པ་དང་དྲན་པ་བརྟན་པ་སོགས་ཀྱི་སྒོམ་ཆེན་དང་གསུང་རིགས་ལ་ནི་ཨེ་ཨེ་ཕུད་ཕུད་བསམ་པ་ཡང་བྱུང༌། ཡང་རྫོང་གསར་དུ་ཡོད་ཐོག་ནུབ་ཅིག་རྨི་ལམ་དུ་བདག་ཅག་ལྕང་ལོ་ཅན་དུ་བསྡད་འདུག་པར། སྡེ་པ་ཨ་རྒྱལ་གྱིས་ཇོ་བོ་རྗེ་དང་མཇལ་ཕྲད་མཛད་ན་རབ་གསལ་དུ་ཕེབས་ཟེར་བས་བདག་ཀྱང་ལངས་ཏེ་མགོན་ཁང་མདོའི་གནམ་སྒོ་ནས་ཀ་གཉིས་བརྒྱུད་རབ་གསལ་དུ་ཕྱིན་པས་ཀ་བ་ལྷོ་མའི་མར་གྱུ་ལ་གདིང་བ་དམར་སེར་ཞིག་བཏིང༌། དེའི་གཡས་ངོས་སུ་སྟན་དམར་ཞིག་བཏིང༌། མདུན་དུ་གདིང་བ་མང་པོ་གྲལ་བསྒྲིགས་ནས་བཏིང་འདུག །བདག་སླེབས་ནས་ཅུང་ཟད་སོང་བའི་མོད་ཕྱི་སྒོ་ནས་ཡར་རབ་བྱུང་མང་པོ་སྣམ་སྦྱར་གྱོན་ནས་བདག་ལ་ཕྱག་འཚལ་བའི་མོད། དགེ་སློང་དར་ལ་བབ་པ་བཞིན་བཟང་བ་མཐང་གོས་དམར་སེར་དང་བླ་གོས་སེར་པོ་སྣམ་སྦྱར་རྡོ་ཚོས་བཞེས། སྟོད་རྗེན་བྱས་པ་པཎ་ཞྭ་རྩེ་སྨྱུང་གསོལ་བ་ཞིག་བྱོན་བྱུང་བས་བདག་མཐོང་འཕྲལ་པཎ་ཞྭ་ཕུད་ནས་གུས་གུས་ཀྱི་རྣམ་འགྱུར་མཛད་འདུག་པས། བདག་གིས་འདི་ཇོ་བོ་རྗེ་ཡིན་ངེས་སྙམ་ཕྱག་འཚལ་བས། དེས་ཀྱང་ཚུར་ཕྱག་འཚལ། མཐར་ཕྱག་གིས་སོ་སོར་འཇུས་ནས་དབུ་ཐུག་མཛད་བྱུང་བར་དགེ་སློང་དེའི་སྐུ་དང་ན་བཟའ་ལ་ཚུལ་ཁྲིམས་ཀྱི་དྲི་ཆིལ་ཆིལ་འདུག

།སླར་ཇོ་བོ་རྗེ་མར་གྱུའི་གདིང་བ་དང༌། བདག་གི་དེའི་གཡས་སྟན་དམར་གྱི་སྟེང་དུ་བསྡད། དགེ་སློང་གཞན་རྣམས་སོ་སོའི་གདིང་བ་ལ་བཞུགས། ཇོ་བོ་རྗེས་བསྐུལ་ནས་རྒྱུན་ཆགས་གསུམ་པ་ལེགས་སྦྱར་གྱི་སྐད་དུ་ལྷན་ཅིག་གསུངས། དེ་རྗེས་ཇོ་བོ་རྗེ་དང་གསུང་རབ་ཀྱི་གླེང་མོ་ཤིན་ཏུ་མང་བ་མཛད་པ་ཞིག་རྨིས། ཡང་དེའི་རྗེས་རྨི་ལམ་དུ་བདག་པདྨ་འོད་དུ་བསྡད་འདུག་པར། དགེ་སློང་བགྲེས་པོ་སྐུ་བོངས་ཆེ་བ་ཆོས་གོས་གསུམ་རྡོ་ཚོས་ཁམ་མཐུག་གེ་བ་བཞེས་པ་ཞིག་བྱུང༌། ཁྱེད་སུ་ཡིན་གང་ནས་བྱོན་དྲིས་པས། ཁོ་བོ་གནས་བརྟན་དུས་ལྡན་བྱ་བ་དེ་ཡིན། གནས་བརྟན་ཆེན་པོ་རྣམས་རྒྱ་གར་ཤར་ལྷོའི་རི་བོ་སུ་གནྡྷ་པརྦ་ཏ་དྷརྨ་སངྒྲཧ་བྱ་བའི་རི་ལ་དབྱར་གནས་པར་བཞུགས། ཁྱོད་ཀྱང་དེ་རྣམས་བལྟ་བར་འབོད་དུ་འོངས་ལམ་རྒྱུས་ཁོ་བོས་བྱ་གསུངས་པས། བདག་གིས་དེ་ལྟར་བྱ་འོན་ཀྱང་ས་ཐག་རིང་བས་རྐང་པས་མི་སླེབ་འཕུར་ནས་འགྲོ་བྱས། དེ་ལྟར་རུང་གསུངས་དགེ་སློང་དེ་འཕུར་སོང་བའི་ཟླར་བདག་ཀྱང་འཕུར་ནས་ཕྱིན་པའི་རྗེས་སུ་སྡེ་པ་ཨ་རྒྱལ་དང་སྐུ་རྫི་བཙོན་འགྲུས་གཉིས་ཀྱང་འཕུར་ནས་བྱུང་བས། ཁང་པ་ཐོག་མཐོ་དམན་གཉིས་མཁར་དང་ཞོལ་གྱི་རྣམ་པར་འདུག་པའི་བདག་དང་དགེ་སློང་གཉིས་མཁར་སྟེང་དུ་བབ། ཁོང་གཉིས་མཁར་ཞོལ་སྟེང་དུ་བབ། དེ་མ་ཐག་ཤར་ངོས་སུ་འཇའ་འོད་འཁྲུགས་ཤིང་སྤྲིན་དང་ན་བུན་གྱི་ཁྲོད་ནས་ཆར་ཟིམ་བུ་དལ་གྱིས་འབབ། ཉི་མའི་འོད་ཀྱང་གསལ། རོལ་མོ་དང་གཎྜིའི་སྒྲ་བསྒྲགས་བྱུང་བར། དགེ་སློང་དེས་ཤར་ངོས་ཐག་མི་རིང་བར་རི་ཞིག་འདུག་པ་ལ་མཛུབ་མོ་གཏད་ནས་བདག་ཅག་གསུམ་ལ། རི་འདིའི་ངོས་སུ་གནས་བརྟན་ཆེན་པོ་བཅུ་དྲུག་དབྱར་ཚུལ་ལ་བཞུགས་པ་ལ་ལྟོས་ཤིག་ཟེར་བ་ལྟར་བལྟས་པས། རི་བོ་ཆེན་པོ་ལྷུན་སྡུག་ཅིང་བརྗིད་ཆགས་པ། སྔོན་ཆད་མཐོང་མ་མྱོང་བའི་ལྗོན་པ་མང་པོའི་སྟེང་ནས་བྱ་སྐད་སྙན་པ་དུ་མ་སྒྲོག་ཅིང་གར་བྱེད་པ། ནགས་ཁྲོད་དུ་རི་དྭགས་སྣ་ཚོགས་པ་རྒྱུ་བ།

འབབ་ཆུ་ཁ་དོག་དུ་མ་བཀྲ་བ་དལ་གྱིས་འབབ་པ། སྨན་དང་འབྲས་བུའི་བྱེ་བྲག་སྣ་ཚོགས་པས་ཡོངས་སུ་གང་བའི་ཁྲོད་དུ། བྲག་རི་དཀར་པོ་ནོར་བུ་འབར་བའི་དབྱིབས་ལྟ་བུ་བཅུ་དྲུག་ཡོད་པར་སོ་སོར་ཕུག་པ་དང་བཅས་པ་འཇའ་དང་ན་བུན་གྱི་གུར་ཕུབ་པ་བལྟས་པས་ཚིམ་པ་མེད་པ་འདུག་པའི་བྲག་ཕུག་རྣམས་སུ་གནས་བརྟན་ཆེན་པོ་ལ་ལ་ནི་མཉམ་པར་འཇོག །ལ་ལ་ནི་ཕུག་པའི་སྒོར་འཆག །འགའ་ཞིག་ནི་བགྲེས་པོ། འགའ་ཞིག་ནི་དར་ལ་བབ་པ། འགའ་ཞིག་ནི་གཞོན་ནུའི་ཚུལ་ཐམས་ཅད་ཀྱང་ཆོས་གོས་གསུམ་རྡོ་ཚོས་ཁམ་མཐུག་གེ་བ་མནབས་ཤིང་སྐུ་སྟོད་གཅེར་བུ་བྱས་པ་འབའ་ཞིག་འདུག །བྲག་ཕུག་སྟོང་པ་ཞིག་འདུག་པར་དགེ་སློང་དེས་བྲག་ཕུག་སྟོང་པ་ཡ་གི་ནི་ཁོ་བོའི་གནས་སོ་ཞེས་གསུངས། བདག་གི་ཟླ་བོ་གཉིས་ལ་ཡང་ཁྱེད་ཀྱིས་ལེགས་པར་སྟོན་ཅིག་ཅེས་སྨྲས་པས་དེ་ན་རེ། ཁོང་གཉིས་འདིར་བགྲོད་པ་ཡང་ཁྱོད་དང་སྔོན་ནས་ལས་འབྲེལ་མང་ཞིང་ཐུགས་བསུན་མ་ཕྱུང་བས་ཡིན། བདག་གིས་ལེགས་པར་སྟོན་ཞེས་ཁོང་གཉིས་ཀྱི་རྩར་བྱོན་ནས་ལེགས་པར་བསྟན་སོང༌། སླར་བདག་གིས་དགེ་སློང་དེ་ལ་རི་འདི་ཧ་ཅང་མཐོ་བ་མི་འདུག་པས་གནས་བརྟན་རྣམས་ཀྱི་སར་འགྲོའོ་སྨྲས་པས། དགེ་སློང་དེས། དོ་ནུབ་རང་མཇལ་བ་འདིས་ཆོག །གནས་བརྟན་རྣམས་དང་གསུང་གླེང་སྤྲོ་ན་བདག་དང་གསུང་གླེང་བྱུང་བ་འདིས་གཞན་ཐམས་ཅད་དང་བྱུང་བ་རང་ཡིན། འོན་ཀྱང་སོ་སོར་གསུང་གླེང་སོགས་ཞིབ་ཆ་སྤྲོ་ན་སླར་ཕྱིས་སུ་ངེས་པར་ཡོང་བ་ཡིན་ནོ་གསུངས་མི་སྣང་བར་གྱུར་པའི་མོད་ལ། བདག་གསུམ་ཡང་རང་གནས་སུ་འཕུར་ཏེ་ལོག་ཡོང་པའི་སྣང་བའི་མོད་ལ་གཉིད་སད་པ་ཞིག་བྱུང༌། སྟོན་པའི་རྒྱལ་ཚབ་བཅུ་དྲུག་པོའི། །ཞལ་ཐང་དང་ནི་འབུར་སྐུ་ལ། །སྐེ་ཀྱོག་བྱས་ནས་མཇལ་མ་དགོས། །རྨི་ལམ་དག་པའི་སྣང་བ་རུ། །མཇལ་བས་ངོ་མཚར་བདག་སྐྱིད་དོ། །ཡང་ནུབ་ཅིག་རྨི་ལམ་དུ། མི་དཀར་པོ་ཞིག་གིས་བདག་ལ་གོས་དར་གྱིས་དྲིལ་བ་ཞིག་གཏད་བྱུང་བ།

ཅི་ཡིན་དྲིས་པས། སྟོན་པ་སངས་རྒྱས་ཀྱི་ཞལ་འགྲམ་ཡིན། ཁྱོད་ལ་ཐོད་ཟེར་བ་ཡིན་ཟེར། སུས་བསྐུར་དྲིས་པས། སུས་བསྐུར་འཆད་མི་དགོས་ཟེར། དེ་ལ་བལྟས་པསམི་དཀྱུས་མའི་འགྲམ་པ་ལས་ཆེ་བ་ལ་ཁ་དོག་ཉ་ལྕིབས་ལྟ་བུ་ཚེམས་ལྔ་དྲུག་ཡོད་པ་འོད་འབར་བ་ཞིག་འདུག་པར་བདག་གིས་བྱིན་རླབས་ཞུས་ཤིང༌། ཚེམས་འདི་རྣམས་ཟླ་བོ་དམ་ཚིག་གཙང་བ་འགའ་ལ་བྱིན། ཞལ་འགྲམ་འདི་བདག་རང་གི་དད་རྟེན་བྱེད་དགོས་བསམ་པས། དེས་དེ་ལྟར་རུང་ཟེར་ནས་གར་སོང་ཆ་མེད་དུ་སོང་ངོ༌། །དེ་ནས་སླར་དཔའ་བོ་ཞེས་པ་ལྕགས་ཕོ་འབྲུག་ལོ་རྒྱལ་བ་དུས་ཀྱི་འཁོར་ལོའི་སྐུར་བཞེངས་ཏེ། ཤཱཀྱ་ཟླ་བ་བཟང་པོ་ལ་དཔལ་ལྡན་འབྲས་སྤུངས་སུ་དམ་པ་དང་པོའི་སྨིན་གྲོལ་སྩལ་བའི་དུས་ཁྱད་པར་ཅན་ནག་པ་ཟླ་བའི་ཚེས་གཅིག་དཀར་པོ་ནམ་གྲུའི་འགྲུབ་སྦྱོར་བཟང་པོ་ལ་ཨེ་ནས་དཔོན་ཡིག་ཏོག་དཀར་ལ་མཁས་པ་དཔོན་བསམ་གྲུབ་ཡབ་སྲས་གསུམ་གྱིས་གསེར་དངུལ་འདུལ་བའི་འགོ་བརྩམས། ཟླ་བ་དེའི་ཉེར་གཅིག་ལ་ཨེ་ནས་དཔོན་ཡིག་མཁས་པ་ཉི་ཤུ་འབྱོར། ཉེར་གཉིས་གཟའ་པ་སངས་དང་སྐར་མ་ཆུ་སྟོད་ལང་ཚོ་སྦྱོར་བ་ལ་ཤོག་ལས་ཀྱི་འགོ་བཙུགས། ལོ་དེའི་ས་ག་ཟླ་བ་བཤོལ་དུ་སྟོན་པའི་ཕྱི་མའི་དམར་པོའི་བཟང་པོ་གཉིས་པ་གཟའ་ཉི་མ་དང་སྐར་མ་ཁྲུམས་སྟོད་འཕེལ་མྱུར་གྱི་སྦྱོར་བ་ལ། ཨེ་གཉན་པོ་ནས་ཏོག་དཀར་ལ་མཁས་པ་དཔོན་ཚེ་རིང་ནོར་བུས་གཙོས་པའི་ཡི་གེའི་རིག་པ་ལ་བྱང་པའི་བྲིས་མཁན་བརྒྱ་དང་བཅུ་འབྱོར་བས་བྲིས་ཤིང༌། དེ་ཡང་ཕྱི་མོ་རྒྱལ་དབང་རཏྣའི་ཐུགས་དམ་བཀའ་འགྱུར་དཀར་པོ་ལ་སླར་ཞུས་དག་ལེགས་པར་བྱས་ཤིང༌། དེ་དང་ལྷན་ཅིག་བླ་མ་བ་ལོག་པ། བླ་མ་ལྷོ་པ་སྐུ་སྐྱེ། མཐིལ་སྒྲུབ་སྡེའི་མཚམས་གྲྭ་དང་བཅས་པར། ལྔ་ལྡན་རྒྱས་པ་བྱང་སེམས་ཀྱི་སྐབས་མགོན་པོ་འབྲི་གུང་པའི་ཐུགས་བསྐྱེད་ཆེན་མོ་དང་བསྐྱེད་རིམ་གྱི་སྔོན་དུ་སྡོམ་པ་རྒ་ལོ་ལྷ་ལྔའི་དབང་སོགས་ཆ་ཚང་བ་བྱས། ལྷག་པར་མ་མྱ་ད་དྲག་མེད་ན་བསྟན་པ་སུམ་གཉིས་ནུབ་ཟེར་བས་གླེགས་བམ་གྱི་དབུ་རྣམས་སུ་ད་དྲག་དང་སྔགས་དང་སྐད་དོད་ཐམས་ཅད་ལ་སྒྲ་རིག་ཀ་ལཱ་པ་ལྟར་རང་ཉིད་ཀྱིས་ཞུས་དག་ལེགས་པར་བྱས་པས་ཕྱི་མོ་བགྱིས་ཏེ།

འདུལ་བ་གླེགས་བམ་བཅུ་གསུམ། རྒྱས་པ་འབུམ་གླེགས་བམ་བཅུ་གཉིས། འབྲིང་པོ་ཉི་ཁྲི་གླེགས་བམ་བཞི། བསྡུས་པ་བརྒྱད་སྟོང་པ་གླེགས་བམ་གཅིག །ཤེས་རབ་ཁྲི་པ་དང་ཁྲི་བརྒྱད་སྟོང་པ་བསྡོམས་པར་གླེགས་བམ་བཞི། ཤེར་ཕྱིན་སྣ་ཚོགས་གླེགས་བམ་གཅིག །སངས་རྒྱས་རྨ་ག་ཆད་ཅེས་སམ། སྙན་གྱི་གོང་རྒྱན་ཞེས་སངས་རྒྱས་ཕལ་པོ་ཆེ་གླེགས་བམ་བཞི། དཀོན་བརྩེགས་གླེགས་བམ་དྲུག །མདོ་མང་གླེགས་བམ་གཉིས། གསང་སྔགས་ཕྱི་འགྱུར་གླེགས་བམ་བཅོ་བརྒྱད། གསང་སྔགས་སྔ་འགྱུར་གླེགས་བམ་ཉི་ཤུ་ཐམ་པ། གཟུངས་འདུས་གླེགས་བམ་གཉིས། སྔགས་འབུམ་གླེགས་བམ་གཅིག་རྣམས་བསྡོམས་པས་གླེགས་བམ་བརྒྱ་དང་ཉི་ཤུ་ཐམ་པ་གསེར་དངུལ་སྤེལ་ཞིང༌། གླེགས་ཤིང་རྣམས་ཙནྡན་དམར་པོས་བྱུགས་ཤིང་དངུལ་གྱི་རི་མོ་བཀྲ་བ་གླེགས་ཐག་དང་བཅས་པ་ལོ་དེ་ཉིད་ཀྱི་སྨིན་དྲུག་ཟླ་བ་དཀར་པོའི་ཕྱོགས་ཀྱི་དགའ་བ་དང་པོ་གཟའ་ལྷག་པ་དང་སྐར་མ་ལྷག་མཚམས་འགྲུབ་སྦྱོར་དགེ་བར་ཡོངས་སུ་རྫོགས་པར་གྲུབ་ཅིང༌། དཔོན་ཡིག་རྣམས་ལ་གསེར་དངུལ་གོས་དར་ཇ་རས་རྟ་ནོར་ལ་སོགས་པས་གྱ་ནོམ་པའི་ཡོན་གྱིས་མཉེས་པར་བྱས་ཏེ་རང་ཡུལ་དུ་བྱོན། བདག་རང་གིས་ཟླ་གསང་ཏནྟྲའི་རྒྱུད་ཀྱི་དགོངས་པ་ལྟར་རབ་ཏུ་གནས་པ་སྟ་གོན་དང་དངོས་གཞི་ཞི་རྒྱས་ཀྱི་སྦྱིན་སྲེག་དང་བཅས་པ་ལེགས་པར་གྲུབ་པ་བགྱིས། དེ་ནས་ལྕགས་མོ་སྦྲུལ་ལོའི་སོས་གཏོར་གྲུབ་པའི་ཟླ་བ་གསུམ་པར་བྲག་ཁར་དཔོན་ས་གཤེགས་པའི་ཡར་འདྲེན་ལ་འབོད་མི་བྱུང་བས་ཕྱིན། བྲག་ཁ་རྫོང་དུ་བསྡད། བདེ་ཆེན་ཚལ་དུ་དགེ་འདུན་འདུས་པ་སྟོང་ཕྲག་གཉིས་ལྷག་ངེས་ཀྱི་གྲལ་གཙོར་ཕྱིན། མངའ་རིས་གྲྭ་ཚང་པའི་ཞལ་སྔ་ནས་ཀྱིས་མས་གཏམ་བྱས། བདག་གིས་བསྔོ་བ་ཡོན་བཤད་སོགས་རྒྱས་པ་བྱས། སྐུ་རིམ་དུ་མགོན་པོ་ཕྱག་བཞི་པའི་གཏོར་ཟློག་བྱས་ནས་རྒྱལ་བཟང་དུ་བཏེག །སླར་བྲག་ཁའི་བདེ་ཡངས་སུ་ཡང་སེར་ཚོགས་ཆུང་བ་ཞིག་བྱས་པའི་གྲལ་གཙོར་ཕྱིན་བསྔོ་སྨོན་གྱིས་རྒྱས་བཏབ།

ཟང་ཟིང་གི་འབུལ་ནོར་རྒྱ་ཆེར་བྱུང༌། སླར་རྒྱལ་བཟང་དུ་ཟུང་འཇུག་རྒྱུད་རིམ་ལ་རབ་གནས་དང༌། གཞན་ཕྱོགས་ཀྱི་བྱད་ཁ་བཟློག་ཐབས་དགོས་གསུངས་པར་གཤིན་རྗེ་ཚེ་བདག་གི་སྒོ་ནས་བྱད་ཁ་བཤིག་པའི་ལས་སྦྱོར་བྱས། གདན་ས་ཐེལ་མཇལ་དུ་ཕྱིན། དེ་སྐབས་འོན་རིན་ཆེན་བྲག་གི་གདན་ས་བླ་མ་རིན་པོ་ཆེ་བ་ལོག་པ་ཡིན་པས་ཁོང་གི་སྐུ་རིམ་སེར་ཚོགས་ཀྱི་གྲལ་གཙོར་རིན་ཆེན་བྲག་ཏུ་ཕྱིན། འོམ་སྡིངས་ཀྱི་གདན་ས་བླ་མ་ལམ་པ་བ་ཡིན་པས་དེར་ཡང་བོས་ནས་བསྙེན་བཀུར་བཟང་པོ་ཞུས། སྐྱ་སེར་མང་བ་ལ་དབང་ཆོས་ཀྱི་འབྲེལ་བ་བཞག །དེ་ནས་རིམ་པས་བཏེཌ་ཏེ་བྲག་ཁའི་སྡེ་པ་སྐུ་མཆེད་སོགས་ཀྱིས་འོན་ཕུ་སྡིངས་སྣ་བར་སྐྱེལ་མ་མཛད། རང་ཡུལ་དུ་ལོག་པའི་ལམ་བར་དུ་སྡེ་གཟར་ཆེན་པོ་དེའི་དབུ་བཙུགས་པའི་སྐད་ཆ་ཐོས། ཤད་རྩོལ་གྱིས་རྫོང་གསར་དུ་འབྱོར། སྡེ་གཟར་གྱི་གཡེང་བ་ཆེ་བའི་ངང་ནས་སྐྱིད་ཤོད་ཁོག་གི་རྫོང་རྣམས་ཕལ་ཆེར་ཕབ། སླར་ཟླ་བ་བདུན་གྱི་ཁོངས་སུ་བྱེ་རི་སྟག་རྩེ་དང༌། གཙང་བསམ་འགྲུབ་རྩེ་སོགས་ཀྱང་ཕབ། གཙང་སྡེ་སྲིད་ལྷ་སར་སྤྱན་དྲངས། དེ་སྐབས་འབྲུམ་པ་ན་ཡང་སྔར་ཡི་དམ་གྱི་ལུང་བསྟན་དང་ནད་བདག་གིས་ཁས་བླངས་པར་མྱུར་དུ་བདེ་བར་བྱུང༌། འབྲི་གུང་དུ་བདེ་འབྱོར་བྱང་པ་སོགས་བོད་སོག་གི་སྐུ་ཚབ་ཚན་ཆེ་བ་འབྱོར། རྫོང་རྣམ་རྒྱལ་ཆོས་སྡིངས་གཙང་བཤིགས་དང༌། རྫོང་གསར་གྱི་བཙན་དམིགས་རྣམས་བཤིགས། ཞབས་དྲུང་བདེ་གཤེགས་ཀྱང་སྤྲོ་ལུང་དུ་ཕེབས། དེ་ནས་ཁད་ཉེ་བར་བདག་ཀྱང་རང་ཉིད་སྐྱེས་པའི་ཁྱིམ་རྩེ་བ་གཞིས་ཀར་བསྒྲིལ་ནས་བསྡད། རྒྱལ་ཆེན་རྩེས་གཙོས་པའི་འཕན་ཡུལ་དུ་ས་རིགས་གང་ཡོད་སྡེ་པ་སྐྱིད་ཤོད་པས་བཞེས་པ་བཀའ་དྲིན་བསྐྱངས། དེའི་ས་ཚབ་ཏུ་གོང་ས་ཆེན་མོ་ནས་ཡར་སྟོད་གྲི་དཔོན་པའི་ཤུལ་རྣམས་རེ་ཞིག་ངེད་རང་ལ་གནང༌། སྐབས་ཤིག་གཤིན་རྗེ་ཚེ་བདག་གི་བསྙེན་སྒྲུབ་དང༌། ལས་སྦྱོར་གྱི་སྒྲུབ་པ་བགྱིས་པས་རྟགས་འགྱང་གཞི་ཡོད་པ་མཐོང༌།

རྟ་ལོ་དང་ལུག་ལོར་དབུས་གཙང་ཐམས་ཅད་དུ་སད་ཀྱི་གནོད་པ་ཚད་ལས་འདས་པ་བྱུང་བས་མི་ཕལ་ཆེར་མུ་གེས་ཤི། མ་ཤི་བ་དབུལ་པོ་རྣམས་ཀྱང་མིའི་ཀླད་པ་ལྡག་པ་དང༌། བུད་མེད་རྒན་མོ་ལ་ལས་ཁྱི་བསད་པའི་ཤ་ཟ་བ་སོགས་སྔར་ཡོང་མ་མྱོང་བ་ལྟ་བུའི་བསྐལ་པ་ངན་པ་བྱུང་བ་བློས་མ་བཟོད་པར་སྤྲེའུ་ལོ་དང་བྱ་ལོ་གཉིས་ལ་སད་བསྲུངས་པས་བཅས་འོག་གི་རྡེའུ་རྣམས་ལས་ཁྲག་བབ་པ་ཀུན་གྱིས་མཐོང་བ་བྱུང་ཞིང༌། སད་ཀྱི་གནོད་པ་ཅི་ཡང་མ་བྱུང་བས་ཕྱོགས་མཐའི་སྐྱེ་བོ་ཐམས་ཅད་ཀྱིས་རྩམ་པ་ཞིམ་པོ་སྟེར་མཁན་གྱི་བླ་མ་དེ་འདི་ཡིན་ཞེས་རྗེས་སུ་ཡི་རང་བྱེད་པ་བྱུང༌། སྐབས་དེར་ནང་ཁུལ་གྱི་སེར་སྐྱ་ཁ་ཤས་སྙིང་ལ་དམ་སྲི་བརླམས་པས་སྔར་མ་གྲགས་པའི་ཟང་ཟིང་སྣ་ཚོགས་བྱས་ཀྱང་བླ་མ་ཡི་དམ་ཆོས་སྐྱོང་ལ་གསོལ་བ་བཏབ་པས་འཕྲལ་འཇགས་ཆེ་ལ་ཕུགས་ཟོས་བདེ་ཞིང་སྙིང་ཚིམ་པ་བྱུང༌། ལུག་ལོ་དེའི་ནང་དུ་བླ་མ་བ་དེལ་གྱིས་གཙོས་སྒར་ཁམས་ནས་འཁོར། སྤྲེའུ་ལོར་ཚོགས་ཆེ་བ་ལ་ལྔ་ལྡན་གྱི་ཁྲིད་རྒྱས་པ་ཞིག་བྱས་དུས་འཚང་ཁ་དམ་པོ་རྒྱབ་པས་དྲུང་འཚོ་བ་ཀརྨ་བཟོད་པའི་རྩིབས་མ་བཅག་པ་སོགས་བྱིན་རླབས་ཆེ་བ་བྱུང༌། དེ་ནས་ཨ་སྟག་བླ་མ་ཀུན་དགའི་དྲིས་ལན་དང་རང་གི་རྨི་ལམ་ཉམས་སོགས་གང་ལ་དཔགས་ཀྱང་གདུང་བརྒྱུད་འབྱུང་བའི་སྐབས་མི་འདུག་པས་བར་ཆད་ཀྱི་ཆོས་རྣམས་དང་མི་ལྡན་ཡང༌། ཕམ་པ་དང་པོ་དངོས་ཀྱིས་ཡེ་མ་གོས་པ་བྱས་ཀྱང་ལྷག་མ་གཉིས་པ་དང་སྤང་ལྟུང་བཅུ་ཚན་གསུམ་པའི་ལྟུང་བ་བརྒྱད་པས་ཡང་ཡང་སྦགས་པ་དང༌། གཞན་ཡང་དགོས་པ་འགའ་ཞིག་མཐོང་བས་ཤིང་བྱ་ལོ་ཧོར་ཟླ་དྲུག་པའི་ཡར་ཚེས་བཅོ་ལྔ་རྒྱལ་བ་ལྷུམས་སུ་ཞུགས་པའི་དུས་སྟོན་དང༌། དེ་ནུབ་ཟླ་བ་ལ་སྒྲ་གཅན་འཇུག་པ་སོགས་དུས་ཁྱད་པར་ཅན་ལ་མཁན་པོ་དོན་གྱི་སླད་དུ་མཚན་ནས་སྨོས་ཏེ་དཱ་ན་སམྤནྣ་དང༌། ལས་ཀྱི་སློབ་དཔོན་ར་ཁྱིམ་དགེ་སློང་ངག་དབང་ཕུན་ཚོགས་སོགས་དད་པའི་དགེ་འདུན་མཐའ་འཁོབ་ཏུ་དམིགས་བསལ་གསུངས་པ་གྲངས་ཚང་གི་དྲུང་དུ་ཚིགས་གསུམ་རིམ་པར་ནོད་པ་ཆིག་རྫོགས་སུ་རྩེ་བ་གཞིས་ཀའི་མཆོད་ཁང་རྩེར་མཁན་བརྒྱུད་གསར་མ་ལས་ལེགས་པར་བསྒྲུབས།

ཨ་བོ་ནག་གུས་གོང་སར་ཞུ་ལོག་ཕུལ་འདུག་པས་གོང་ས་མཆོད་ཡོན་ནས་ལྷ་སར་ཤོག་གསུངས་པ་ལྟར་ཕྱིན། བཀའ་བཀྱོན་བསྒྱུར་སྦྱང་མང་རབས་གནང་བའི་མཐར་ཞག་གསུམ་གྱི་བར་དུ་དཔལ་དྲོ་ཤག་ཏུ་དམ་དོག་ཀྱང་གནང༌། བདག་སྲུང་མི་སོག་པོ་རྣམས་ཀྱིས་རྒྱ་མཐོངས་ནས་བལྟས་པས་བདག་ནང་དུ་མི་འདུག་པ་དང༌། གདན་ཐོག་ཏུ་མེ་འབར་བ་སོགས་མཐོང་སྣང་མང་པོ་བྱུང་ཟེར་ཕྱིས་སུ་གླེང་བ་ཐོས། དེ་ཚེ་ས་གཡོས་པ་སོགས་རང་གཞན་ཐམས་ཅད་ཀྱིས་ཤེས་པ་བྱུང་སོང་དེ་མཚུངས་འབྲས་སྤུངས་ནས། རྫོགས་པའི་སངས་རྒྱས་ཕྱག་ན་པདྨ་ཅན་ངུར་སྨྲིག་གི་རྫུ་བག་ལ་བརྟེན་པ་རྒྱལ་བ་ཐམས་ཅད་མཁྱེན་པ་ཆེན་པོའི་ཞབས་དྲུང་ནས་མཆོད་དཔོན་པ་དགེ་སློང་དགེ་དར་བ་རྫོངས་བརྡ་གནང་བྱུང་བ་མུན་མཚམས་སུ་ལྷ་སར་འབྱོར། བདག་ལའང་དབུགས་དབྱུང་བའི་བཀའི་གླེགས་བམ་དང༌། གོང་ས་མཆོད་ཡོན་དུའང་བཀའ་མཆིད་ཡོད་འདུག་པ་ལྟར་ཕྱི་ཉིན་ནས་དམ་དོག་གྲོལ་སླར་ཇོ་བོའི་དྲུང་དུ་རྩི་ག་ཕུལ། ཕྱི་ཉིན་གསེར་ཆབ་སྒྲོན་ཞིང་གནས་མཇལ་བྱས་ནས་ཡར་འོངས། གཞུང་ནས་སྐུ་ཚབ་གྲྭ་ཟླུམ་པོ་བ་དང༌། སོག་པོའི་སྐུ་ཚབ་དང༌། སྡེ་པ་སྐྱིད་ཤོད་པའི་སྐུ་ཚབ་དགོན་ཤར་ཆོས་མཛད་དང་བཅས་ཡར་ལམ་ཞྭ་ལྷ་ཁང་དུ་ཞབས་དྲུང་བདེ་གཤེགས་དང་བདག་དཔོན་སློབ་ཀྱིས་རྩི་ག་ཕུལ། སླར་འབྲི་གུང་མཐིལ་དུ་ཞབས་དྲུང་བདེ་གཤེགས་དང་མཁན་སློབ་ཆོས་གསུམ་སོགས་ཀྱིས་སྒོ་མང་མཆོད་ཁང་དང་མགོན་ཁང་དུས་དྲན་ཁང་རྣམས་སུ་རྩི་ག་ཕུལ། སླར་རྩེ་བར་འབྱོར། ཁྱི་ལོར་འདུས་པ་ཚོགས་ཆེ་བ་ལ་ཆོས་སྒོ་གདན་ས་པ་བླ་མ་ངག་དབང་གིས་བསྐུལ་ནས་མ་ཎི་བཀའ་འབུམ་དང་བདག་རང་གི་བརྩམས་ཆོས་པོ་ཏི་ལྔ་ཙམ་ཡོད་པ་དང་འདུལ་བ་མདོ་རྩའི་ལུང་སོགས་བྱས། ཧོར་ཟླ་དྲུག་པའི་ནང་དུ་རྗེ་ནཱ་རོ་པའི་དངུལ་གདུང་རྫོང་གསར་དུ་བཞུགས་པ་དེ་རྫོང་གསར་ཕྱིས་མི་བརྟན་པར་མཐོང་བས་ཨརྒའི་ཆོ་ག་བྱས། མཐིལ་ཁང་གསར་མཆོད་ཁང་དུ་སྤྱན་དྲངས་བཞུགས་སུ་གསོལ་ཞིང་རབ་ཏུ་གནས་པ་བགྱིས།

རྩེ་བར་འབྱོར་སླར་སྐབས་ཤིག་ལ་ཕྱི་རྡོར་འཛིན་བླ་མ་ཆོས་བསྙེན་པར་རྫོགས་ཤིང་འདུས་པ་ཆེ་བ་ལ་མགོན་པོ་འབྲི་གུང་པའི་ཕྱག་བཞེས་ཐུགས་བསྐྱེད་ཆེན་མོ་བགྱིས། འདུལ་བ་མདོ་རྩ་བ་སློབ་དཔོན་ཆོས་བཤེས་ཀྱི་རྒྱ་ཆེར་འགྲེལ་པ་དང་བསྟུན་པའི་མཆན་བུ་ཞིབ་པ་ཞིག་བཏབ། ཁྱི་ལོ་ཟླ་བ་དགུ་པའི་ཚེས་བཅུ་སྔ་མར་དབོན་པོ་ར་སྟག་པ་འདས་པར་ཆོག་མང་དགུང་ཞག་སོགས་རང་རེའི་ཞལ་ངོ་གཅིག་དང་མཉམ་པ་དང༌། ཞབས་དྲུང་སྤྲོ་ལུང་གི་བདེ་གཤེགས་སྤྱན་དྲངས་འབུལ་ནོད་རྒྱ་ཆེ་བ་བྱས། ཕག་ལོ་ཟླ་བ་དང་པོའི་ཚེས་བཅུ་བཞི་ལ་དབོན་པོའི་ཕུང་པོ་ཟླ་གསང་འདུས་པའི་ཏནྟྲ་ནས་གསུངས་པ་ལྟར་བདག་རང་གིས་སྲེག་སྦྱང་བྱས། རུས་བུ་རྣམས་དངུལ་ལས་གྲུབ་པའི་སློབ་དཔོན་ཆེན་པོ་པདྨའི་སྐུ་ཟ་ཧོར་ལུགས་རྐྱང་ཁྲུ་གང་པ་བཞེངས་པའི་ནང་དུ་བཅུག་པ་ད་ལྟ་གདན་ས་ཆེན་པོ་འབྲི་གུང་གི་གཙུག་ལག་ཁང་ཐོག་ཁ་གསེར་ཁང་སྦུག་མར་བཞུགས། སུམ་བརྒྱ་པར་རང་འགྲེལ་འོད་ལྡན་དང་བསྟུན་པའི་མཆན་བུ་ཞིབ་པ་དང༌། ཀརྨ་ཤ་ཏམ་ལ་སྡོམས་ཚིག་དང་སྦྲེལ་བའི་མཆན་བུ་རགས་པ་ཞིག་བཏབ། འདུས་པ་ཚོགས་ཆེ་བར་བདག་རང་གིས་བསྒྲིགས་པའི་ཆོས་དྲུག་གི་ཁྲིད་ཡིག་རྩ་བར་བྱས་པ་ལ་བཤད་སྦྱར་དང་གོ་དོན་ལག་ལེན་རྒྱས་པར་བསྟན། བྱི་བ་ལོའི་དབྱར་འཚོ་བྱེད་དྭགས་པོ་བསོད་ནམས་ལེགས་པས་བསྐུལ་ཏེ། རྩེ་བའི་གཡུལ་ཁར་གུར་ཆེན་ཁམས་གསུམ་ཟིལ་གནོན་ཕུབ་པར། སྔོན་འགྲོ་ཚོགས་བསགས་ཀྱི་རིམ་པ་ནས་བཟུང་མཇུག་མར་མེའི་སྨོན་ལམ་ཡན་ཆད་བཀའ་བརྒྱད་བདེ་གཤེགས་འདུས་པ་ཉང་ཉི་མ་འོད་ཟེར་གྱི་ཟབ་གཏེར་གྱི་དབང་ཕུུལ། དབང་གི་མདོ་བྱང༌། དབང་ཆོག །སྒྲུབ་ཁོག །དུས་ཀྱི་བསྙེན་པ། ལྷ་དབང་རྣམས་སོ་སོར་ཡོད་པ་ག་སྤྲད་ནས། རྒྱལ་དབང་རཏྣའི་ཕྱག་ལེན་དཔྱིས་ཕྱིན་པ་མི་བར་ཁྱིས་མ་ཆོད་ཅིང་ཆུ་དང་འོ་མའི་ངན་ལྷད་དང༌། གཞན་པའི་རྒྱས་འགེབས་དང༌། འཐད་ལེགས་ཀྱི་རང་བཟོ་སོགས་སྤུ་ཙམ་ཡང་མེད་པ།

ཡང་ལ་ལ་དག་གིས་བཀའ་བརྒྱད་ཀྱི་དབང་ཆོག་ཕྱིས་ཀྱི་བླ་མ་འགའ་ཞིག་གིས་ནག་བསྒྲིགས་སུ་བྱས་པའི་དཔེ་ཆ་ཀློག་ཐུབ་པ་ཙམ་སྙིང་པོར་བྱས་པའི་དབང་བསྐུར་དང༌། ཡང་འགའ་ཞིག་གིས་བཀའ་བརྒྱད་ཀྱི་སྒྲུབ་དབང་སྦྲགས་མ་བྱས་སོ་ཞེས་ཞག་བདུན་ཙམ་གྱི་ཁོངས་སུ་ཡང་གྲུབ་པའི་གཏམ་ལ་ཡིད་དན་བྱེད་པ་དང༌། ཡང་ལ་ལ་དག་གིས་དཀྱིལ་འཁོར་རྡུལ་ཚོན་ཡིན་ན་བཅེར་ཟིན་མ་ཐག་དང༌། རས་བྲིས་ཡིན་ན་བྲིས་ཟིན་མ་ཐག་ཞག་གཅིག་ཙམ་ཡང་མ་བསྒྲུབ་པར་དབང་བསྐུར་རོ་ཐོབ་བོ་ཞེས་པ་སོགས་མ་དག་པའི་ཕྱོགས་ནི་ས་སྟེང་གི་རྩྭ་ལས་ཀྱང་གྲངས་མང་ལ། རྣམ་པར་དག་པ་ནི་གནམ་གང་སྲོད་ཀྱི་ཉི་ཟླ་ལྟར་དཀོན་པ་འདི་འདྲའི་དུས་གོང་མའི་ཕྱག་ལེན་དང་གཏེར་གཞུང་དཔང་པོར་བཞག་སྟེ། ཚིག་དོན་ལག་ལེན་གང་ལ་ཡང་ནོངས་པའི་ཚོགས་མེད་པར་ཐོག་མར་རྣལ་འབྱོར་རྒྱུན་དབང་དང༌༑ དཀྱིལ་འཁོར་བཅའ་བ། སྒྲུབ་ཅིང་དངོས་གྲུབ་ཀྱི་ཆོ་ག་སློབ་མ་སྟ་གོན་ནས་བཟུང་དབང་རྫོགས་མཚམས་སུ། ཁྲོ་བོ་དགོས་སྒྲུབ་དང་སྨན་སྒྲུབ་ཀྱི་ཡིག་ཆ་གཏེར་བྱོན་ཉིད་སོར་བཞག་སྨན་བསགས་པ་ནས་བཟུང༌། སྦྱར་བ། ཁྲོལ་སྒྲུབ། འཐག་པ། གོང་བུར་སྒྲུབ་པ། སྨན་དབང་དང་བཅས་པ། མཇུག་ཆོག་མར་མེའི་སྨོན་ལམ་དང༌། མཐར་རྐྱེན་ཟློག་ཁྲོ་རོལ་རྒྱས་པ་ཁྱུང་དགུ་མ་དང་བཅས་པ། དེ་དག་གི་ཚེ་རྡོ་རྗེ་སློབ་དཔོན་ཆས་བཞུགས། གར་འཆམ་སོགས་ཀྱང་ལག་ལེན་རྣམ་དག་བྱས་པ་དེ་དག་གི་ཉིན་རེ་བཞིན་དེར་ཚོགས་ཀྱི་འདུས་པ་ཆེ་དགུ་གྲངས་ལས་འདས་པ་ལྟ་བུ་ཐམས་ཅད་ཀྱི་མིག་གི་སྤྱོད་ཡུལ་མངོན་སུམ་པར་མེ་ཏོག་གི་ཆར་དང༌། འཇའ་འོད་ཀྱི་གུར་དང༌། སྨན་ཁང་དུ་འཛབ་ཀྱི་རང་སྒྲ་དང༌། རོལ་མོའི་སྐད་ལ་སོགས་པ་ངོ་མཚར་གྱི་ལྟས་རྨི་ལམ་དང་ཉམས་སྣང་ལ་རེ་མ་དགོས་པ་དང༌། དཀྱིལ་འཁོར་གྱི་རོ་མ་རྣམས་ཕག་རོམ་མཚོར་གཤེགས་པའི་ཉིན་ཆར་དྲག་པོ་འབབ་པ་སོགས་ཀླུ་རྣམས་དགའ་བའི་ལྟས་དང་བཅས་པ་དེར་འདུས་ཀུན་གསང་སྔགས་སྔ་འགྱུར་ལ་ཡིད་ཆེས་སླར་ཡང་ཐོབ་པ་བྱུང༌།

ས་མོ་གླང་ལོར་མཐིལ་སྒོ་མང་ལ་གསེར་ཐོག་ཕུབ་ཅིང་ཚོགས་ཆེན་ལ་ལྔ་ལྡན་གྱི་ཁྲིད་བཀའ་འགྱུར་རོ་འཚལ་གྱི་ལུང་རྫོགས་པར་བྱས། གསེར་ཐོག་འདི་ཕྱིས་སྤྲོ་ལུང་དུ་ནང་སོ་ཕྱག་མཛོད་པ་འདས་པའི་རྐྱེན་གྱིས་ཆོས་ཁྲིམས་དང་དྲུང་འཁོར་འགའ་ཞིག་བརྩད་པས་སློབ་དཔོན་ཐུགས་དཀྲུགས་པ་དང་རྡོ་རྗེའི་སྤུན་ལ་བརྙས་པའི་ལྟུང་བ་རྫོགས་པའི་ཚེ། ལ་ལས་མཐིལ་དུ་མང་ཇ་སྐོལ་འདུག་པས་དམ་སེལ་གྱིས་དེ་ནུབ་གསེར་ཐོག་རྡིབ་འདུག །ལྕགས་ཕོ་སྟག་ལོར་རིག་འཛིན་པདྨ་གླིང་པའི་སྐུའི་སྐྱེ་བ་གསུམ་པ་དཔོན་སློབ་ཚུལ་ཁྲིམས་རྡོ་རྗེ་རྩེ་བར་ཕེབས། འདུས་པ་མདོ་དབང་ཆེན་མོ་ཀཿཐོག་པ་རྡོ་རྗེ་བཟང་པོའི་ལུགས་ཡོངས་རྫོགས་དང་རྙིང་མའི་རྒྱུད་འབུམ་གླེགས་བམ་ཉི་ཤུ་པོ་རྫོགས་པའི་ལུང་དང༌། པད་གླིང་པའི་དྲག་དམར་ཆེ་འབྲིང་ཆུང་གསུམ། ནག་པོ་སྐོར་གསུམ། པདྨ་ལས་འབྲེལ་རྩལ་གྱི་གཏེར་མ་གཏད་བརྒྱུད་གསལ་སྒྲོན་གྱི་དབང་ལུང་སོགས་ཐོབ་ཡིག་ཏུ་ཐེབས་པ་ལྟར་མང་དུ་ཞུས། དེ་སྐབས་ངེད་རང་བད་ཀན་ན་བའི་སྒང་ཡིན་པས་ཕར་ལ་དགོངས་གཅིག་རྡོར་ཤེ་མ། པདྨ་གླིང་པའི་བཀའ་ཐང༌། པདྨ་ལས་འབྲེལ་རྩལ་གྱི་གཤིན་རྗེ་ཀིང་ཀང་ཁ་ལ་རྒྱས་འདེབས་སོགས་ཀྱི་ལུང་ཕུལ། ཐུགས་ཡིད་གཅིག་ཏུ་འདྲེས། དཔོན་སློབ་ཀླུང་ཤོད་བརྒྱུད་ནས་ཕེབས། དེ་སྐབས་ཤིག་བདག་ལ་ཀརྨ་པ་ཆོས་དབྱིངས་རྡོ་རྗེའི་བཀའ་ཤོག་བྱུང་འདུག་ཟེར་བ་ཞིག་གོང་སའི་སྙན་དུ་བྱུང་འདུག་པས་རྩད་གཅོད་མང་དུ་གནང་བྱུང་ཡང༌། བཀའ་ཤོག་བདག་ལ་ནི་མ་བྱུང༌། གཞན་དུ་བྱུང་བ་ཞིག་ཤེས་ཀྱང་སྙན་དུ་མ་ཕུལ། རང་སར་ཉེས་སྐྱོན་མེད་པའི་མནའ་གན་སོགས་མི་སྣ་དང་ཞུ་ཡིག་གི་ལམ་དུ་ཕུལ་ཡང་ཅུང་ཟད་ཐུགས་ཁྲེལ་བའི་རྣམ་པས་ཉང་པོ་ཤབ། འགྲུང༌། འབྲས། ཡར་སྟོད་གྲི་རྣམས་བཞེས། སྤྲོ་ལུང་གི་བར་ཐང་ཡང་བཞེས་སོང༌། ཕྱིས་ས་ཚབ་མ་ཞུས་ཀྱང་དགོངས་བཅད་ཀྱིས་འཆད་བུ་གནང་ཞིང་དེ་སྟེང་སྣོན་མ་ཡོང་བའི་བཀའ་བཞེས་བྱུང་ཡང༌།

ད་ཆ་ངེད་རང་ལ་མ་ཤི་བར་དུ་ཟས་གོས་མ་ཕོངས་པ་ནི་གང་ལྟར་བྱས་ཀྱང་ཡོང༌། དེ་ཕྱིན་ས་རིགས་ཀྱི་དགོས་པ་མེད་བསམ་ནས་ཞབས་བསྐུལ་མ་ཞུས། སྐབས་ཤིག་འོན་རིན་ཆེན་བྲག་གི་བླ་མ་དཀོན་མཆོག་ལྷུན་གྲུབ་ཀྱིས་བསྐུལ་ནས་རིན་པོ་ཆེ་པདྨ་གླིང་པའི་ལྷོ་བྲག་སྨན་མདོའི་བྲག་གི་ཟབ་གཏེར་བླ་མ་ནོར་བུ་རྒྱ་མཚོའི་རྩ་བའི་དབང་དང་བླ་མེད་བཅུ་གསུམ་གྱི་དབང་བསྐུར་རྫོགས་པར་བསྒྲུབས། ཡང་གྲུབ་ཆེན་ཛ་ཧར་པིར་ནས་བརྒྱུད་པའི་རླུང་ཁྲིད་ཀྱང་ཆ་ཚང་བྱས། དེ་ནས་ཡོས་ལོའི་ནང་དུ་ནུབ་པའི་སྡེ་པ་ཨ་རྒྱལ་ཟེར་བ་ང་རང་གི་ཟླ་བོར་ཡོད་པ་ལྔ་པར་སོང་བའི་སེམས་ལས་ཆེ་བ་བྱུང་བས་འཇམ་དཔལ་གཤིན་རྗེའི་གཤེད་ཀྱི་དཀྱིལ་འཁོར་དུ་ཕུང་པོ་བདག་རང་གིས་སྦྱངས། ལར་སྡེ་པ་ཨ་རྒྱལ་འདི་དབོན་པོ་མགོན་རྒྱལ་པའི་སྐྱེ་བ་ཡིན་ངེས་ཡིན་ཞིང༌། སྔ་གོང་རྗེ་རཏྣ་ལ་མི་གུས་ཀྱང༌། ཕྱིས་གུས་ཤིང་མཁར་ཐོག་ཏུ་འདས་དུས་རྗེ་རཏྣའི་སྐུ་པང་དུ་མགོ་བཞག་ནས། འཆི་ཁར་བདག་ངན་སོང་དུ་མི་འགྲོ་ཞིང་ཉིད་དང་ནམ་ཡང་མི་འབྲལ་བའི་ཞལ་བཞེས་དགོས་ཞུས་པས་དེ་ལྟར་ཞལ་གྱིས་བཞེས་པ་ཡིན་འདུག །རྒྱལ་མཆོག་ཐམས་ཅད་མཁྱེན་པ་ཆེན་པོ་དང༌། དབྱིངས་ས་བསྟན་འཛིན་ཆོས་ཀྱི་རྒྱལ་པོ་རྣམས་རྒྱལ་མེ་ཏོག་ཐང་དུ་ཆིབས་ཁ་བསྒྱུར་བའི་ཕེབས་ལམ་མལ་གྲོར་གནང་བྱུང་བས་བདག་ཀྱང་ཀ་ཚལ་དུ་ཕྱིན། མལ་གྲོ་གུང་དཀར་དུ་དཔོན་ཁོ་ཤོལ་གྱིས་གུང་ཚིགས་ལ་ཆིབས་གཞོལ་ཞུས་པའི་སར་མཇལ་དུ་ཕྱིན་པས། ཨེན་ཙམ་གནས་ཚང་དུ་བསྒུགས་ཐོག །སྔ་འགྲོས་རྒྱལ་བའི་སྐུ་གཞོགས་སུ་ཕྱག་འབུལ་ལ་ཕྱིན་པས། རྒྱལ་བའི་བཞུགས་ཁྲི་མིའི་སྐེད་པ་ཙམ་དང་མཉམ་པ༑ བདག་ལ་སྐུ་གཞོགས་གཡས་ཀྱི་མར་ཟུར་དུ་གདན་མདའ་གང་ལྷག་ཙམ་བྱས། བདག་གིས་ཕྱག་འབུལ་ཞུ་དུས་རྒྱལ་བས་བཞུགས་ཁྲིའི་སྟེང་རང་དུ་བཞེངས། སླར་བཞུགས་གྲལ་འགྲིགས་འཕྲལ་རྒྱལ་བ་ཉིད་རང་ནས་བླ་མ་དགོངས་འདུས། པད་གླིང་པའི་དྲག་པོ། ཡང་ཟབ་སྐོར་སོགས་ལ་ནན་ཏན་གྱིས་དྲི་རྩད་དང་བཀའ་བརྒྱད་ལ་ཡང་བཀའ་གྲོས་ཡོད་ཙམ་དང༌།

གཤིན་རྗེ་ལྕགས་སྡིག་སྐོར་ལ་ཡང་བཀའ་གྲོས་གནང་བྱུང་བར་ཐམས་ཅད་ཡིག་ཆ་སོ་སོ་ནས་ངེས་དག་རྩ་བ་ཁོག་པ་ཞུས་ཤིང༌། དེ་སྐབས་གསོལ་ཇ་བར་ཐག་རིང་བ་གསུམ་གྱི་རིང་འཇིག་རྟེན་གྱི་གསུང་བགྲོས་གང་ཡང་མ་བྱུང༌། དེ་ནས་གྲོལ་ནས་མཆོད་ཡོན་གྱི་སྐུ་གཞོགས་སུ་ཕྱིན་པས། བདག་ལ་གདན་རྐྱང་ཁྲུ་གང་ཙམ་དང༌། མཆོད་ཡོན་རང་ལ་ས་གདན་སྟེང་ཁ་གང་མ་རེ་རེ་གནང༌། བདག་ཡོང་གདོང་བཞུགས་གདན་གྱི་མདུན་དུ་བཞེངས། བདག་གདན་ཁར་འདུག་ཟིན་ནས་མཆོད་ཡོན་གཉིས་ཀའི་ཕྱག་འབུལ་ཕྱག་མཇལ་བཀྲས་བཏགས་རེ་གནང༌། བདག་གིས་དབུ་ཐུག་ཕྱག་སྐྱོར་མ་རེ་ཕུལ། གསོལ་ཇ་གཉིས་ཙམ་གྱི་རིང་འཇིག་རྟེན་གྱི་བཀའ་གྲོས་སྨར་བ་དབྱིངས་ས་རང་དང་བྱུང༌། རྒྱལ་པོ་ནི་བོད་སྐད་མཁྱེན་རིགས་མིན་པ་འདྲ། དེ་ནས་ཡར་རྩེ་བར་འབྱོར། སླར་གོང་སའི་སྐུ་གཞོགས་ནས། རྒྱལ་བའི་བཀའ་བཀོད་ལ་འབྲི་གུང་ཞབས་དྲུང་ལ་རྟེན་འབྲེལ་གྱི་ཚན་གྲངས་ལེགས་པ་ཞིག་ཕུལ་ཞེས་བཀའ་ཕེབས་བྱུང་བ་ཡིན་གསུངས་གོས་དར་དང་མ་ན་ཧུའི་སྤྱད་པ་སོགས་ལ་རྒྱལ་བའི་སྐུ་ཞབས་ཀྱི་ཕྱག་རྟགས་འབྱར་མ་ཚན་གྲངས་ལེགས་པ་ཞིག་ཡར་སྐྱེལ་མི་གནང་བྱུང༌། དེ་སྐབས་ཞབས་དྲུང་སྤྲོ་ལུང་བདེ་བར་གཤེགས་པ་དེས་ཐུགས་དམ་དངུལ་གདུང་བྱང་ཆུབ་ཆེན་པོའི་མཆོད་རྟེན་བཞེངས་པ་གནང་གྲུབ་པའི་རབ་གནས་ལ་ཤོག་གསུངས་པ་ལྟར་མཐིལ་དུ་ཕྱིན། དཔལ་འཁོར་ལོ་སྡོམ་པ་ལྷ་ལྔའི་དཀྱིལ་འཁོར་ལ་བརྟེན་པའི་རབ་གནས་ཉིན་གཅིག་མ་ཞིག་བྱས། གནང་སྦྱིན་གྱ་ནོམ་པ་སྩལ། དེ་ནས་རྩེ་བ་འབྱོར། རྒྱལ་བ་ཐམས་ཅད་མཁྱེན་པ་ཆེན་པོ་རྒྱ་ནག་ཏུ་ཕེབས་པའི་བཤུལ་ལམ་འདམ་བརྒྱུད་པའི་ཐང་འབྲོག་ཏུ་ཕེབས་ཕྱག་འབུལ་ལ་ཕྱིན། བཞུགས་གདན་སོགས་སྔར་མལ་གྲོར་གནང་བ་དང་ཁྱད་མེད་ལ། གསོལ་ཇ་གསུམ་བཞིའི་ཚེ་བཀའ་བརྒྱད་བདེ་གཤེགས་འདུས་པའི་སྒྲུབ་ཆེན་དང་ཁྲོ་རོལ་སོགས་ཀྱི་དཀྱིལ་འཁོར་དང་བཅའ་བཤོམས། བདག་མདུན་བསྐྱེད་ཚུལ་སོགས་ལ་དོགས་གཅོད་ཤིན་ཏུ་མང་བ་དེ་ཡང་མཛེས་ལམ་ཙམ་མ་ཡིན་པར་ཡིན་མིན་འགལ་སྤོང་དང་སྦྲགས་པའི་རྩ་བ་ཁོག་པ་གནང་བྱུང་བས།

སོ་སོར་གསལ་དག་མཐའ་མ་ཐུང་བ་ཞིབ་ཏུ་ཞུས་པས་ཕྱིས་ཐུགས་དགྱེས་ཤིང་ཡི་རང་བས་ཉམས་ཆུང་གྱི་ན་བ་བདག་ལྟ་བུ་གསང་སྔགས་སྔ་འགྱུར་ལ་ཤིན་ཏུ་གོམས་པར་ཐུགས་མཐོང་ཆེས་ཆེར་ཆེ་བ་གནང་ཞིང༌། ཕྱག་ཐམ་གནང་བར་ཡང་རིག་འཛིན་ཡོངས་ཀྱི་གཙུག་རྒྱན་དམ་པ་ཞེས་སོགས་བསྔགས་པ་བརྗོད་པ་གནང་བ་ཞིག་བྱུང༌། དེས་ན་བདག་ལ་དེ་ལྟ་བུའི་བསྔགས་པ་བརྗོད་པའི་གནས་ཅི་ལ་སྲིད། རྒྱལ་བ་རྣམས་ཀྱི་ཐུགས་ངོར་འཁོར་འདས་ཐམས་ཅད་ཀྱང་དག་པ་རབ་འབྱམས་ཀྱི་གནས་ལས་གཞན་མེད་པ་ཆོས་ཉིད་ཡིན་པས་དེ་ལྟ་བུ་ཡིན་པར་གདོན་མི་ཟའོ། །དེ་ཡང་ཆུ་རྟ་ལོ་ནས་བད་ཀན་གྱི་ནད་གཞི་མགོ་བརྩམས་ནས་དཔོན་སློབ་གསུམ་སྤྲུལ་ལ་མདོ་དབང་དང་རྙིང་མའི་རྒྱུད་འབུམ་ཞུ་བའི་སྐབས་རྣམས་སུ་ཤིན་ཏུ་ན་བས་ཆོས་གྲལ་དུ་ལུས་ཐམས་ཅད་རྡུལ་ཆུས་ཁྱབ་པ་ལྟར་བྱེད་པ་ཁོ་ན་བྱུང་ཡང་ཆོས་ཐོབ་དགོས་པའི་འདོད་པས་སྡུག་སྲན་བསྐྱེད་དགོས་པ་འབའ་ཞིག་བྱུང༌༑ དེ་ནས་སྦྲུལ་ལོ་ཧོར་ཟླ་གསུམ་པའི་ཚེས་གསུམ་ལ་མཐིལ་སྒྲུབ་སྡེའི་མཚམས་པས་གཙོས་སེར་སྐྱ་འདུས་པ་ཆེས་མང་བ་ལ་ལྔ་ལྡན་གྱི་ཁྲིད་གོ་དོན་བཤད་སྦྱར་དང་སྦྲགས་པའི་རྒྱས་པ་ཞིག་མགོ་བརྩམས་པར། བད་ཀན་ཇེ་ལོད་དུ་ན་བས་ཉེར་དྲུག་ནས་ཁྲིད་འཆད་མ་ཐུབ། དེ་ནས་ཇེ་ལོད་དུ་སོང་བས་འོན་ནས་དྲུང་འཚོ་བ་མན་ཁང་ནས་བོས་པས་སྨན་རང་ལ་ངོ་སོ་ཆེར་མ་བྱུང༌། མེ་མཉམ་གྱི་གསང་ཁ་གསུམ་དང་རྒྱབ་ཀྱི་ཚིགས་པ་བཅུ་གཅིག་པ་ལ་སྤྲ་ཚུགས་བཞག་པའི་ཉིན་མོ་མེ་ཏོག་གི་ཆར་བབ་པ་ཕལ་ཆེར་གྱིས་ཕྱི་ནས་མཐོང་འདུག ༑དེ་ནས་སྤྲོ་ལུང་གི་ཞབས་དྲུང་བདེ་གཤེགས་སྤྱན་དྲངས་སྒྲོལ་དཀར་གྱི་ཚེ་དབང་བརྒྱ་རྩ་ཞུས་པའི་ནུབ་གཅིག་རྨི་ལམ་དུ་རྡོའི་སཱཙྪ་མང་པོ་རྙེད་པ་རྨིས་པས། གཞུང་དུ་མཆོད་རྟེན་དང་སཱཙྪ་མཐོང་ན་འཆི་བ་བཟློག་པའི་ལྟས་ཡིན་པར་གསུངས་འདུག །སླར་སྒམ་པོའི་བླ་སྨན་རབ་བརྟན་བཟང་པོ་དང་རྒྱལ་པ་འཚོ་བྱེད་གཞན་ཕན་སོགས་སྤྱན་དྲངས།

དེ་ཀའི་མུ་ནས་འབབ་སྦྱོང་ཡུན་རིང་བྱུང་བས་རྐྱེན་བྱས། ལྡན་པའི་ཆུ་ནད་ཀྱི་མགོ་བརྩམས་སྐྲང་པོ་ཤིན་ཏུ་ཆེ་བ་བྱུང༌། སྨན་གང་ཡང་ཕན་པོ་རང་མ་བྱུང༌། གཞན་དུ་སྨན་དཔྱད་གང་འགབ་སྨན་པས་ནད་པ་ལ་འདྲི་བའི་སྲོལ་མི་འདུག་ཀྱང༌། གཙང་པའི་འཚོ་བྱེད་གཞན་ཕན། སྒམ་པོ་དྲུང་འཚོ་བ་དང༌། རྒྱལ་བ་འཚོ་བྱེད་སོགས་ཀྱིས་སྨན་གང་འགབ་བདག་རང་ལ་དྲིས་བྱུང་བས་ཆུ་སྨན་བདེ་བའི་འཁོར་ལོ་ཞིག་བྱེད་བྱས་པས་དེ་ཀ་ཕན་ཆེ་བ་བྱུང༌། འོན་ཀྱང་རྩ་ཐམས་ཅད་ལ་གྲངས་ངེས་མེད་དུ་སྡོད་པ་ཞིག་བྱུང་བར་འཚོ་བྱེད་མན་ཁང་ནས་ཀྱིས་སྡོད་པ་འདི་ཉེས་སྐྱོན་མེད་གསུངས། བན་གྲོང་སྔགས་པས་མཁའ་འགྲོའི་བསུས་ཟློག་ཅིག་བྱས་པའི་གླུད་ཡས་གད་སྒང་དུ་བསྐྱལ་བར་འཇའ་ཟུག་པ་ཀུན་གྱིས་མཐོང༌། སྒམ་པོ་བླ་སྨན་པས་ཆོས་མཛད་ལྕང་གཅིག་པའི་རྩར་ཞག་ལྔ་དྲུག་ལས་མི་འགྱང་བར་འཆི་གསུངས་འདུག །རྒྱལ་བ་འཚོ་བྱེད་ཀྱིས་ཀྱང་འཆི་ངེས་སུ་ཐག་བཅད་འདུག །ང་རང་གིས་བལྟས་པས་འཆི་ལྟས་ནི་གང་ཡང་མི་འདུག །སླར་དྭགས་པོ་ནས་འཚོ་བྱེད་ལོ་ཡག་སྤྱན་དྲངས། ཁོང་པས་ལུས་ཀྱི་སྐྲང་པོ་སོགས་ལ་ཐུགས་རྟོག་བཅུག་པས་ད་རེས་ཉེས་སྐྱོན་མེད་པ་ཁག་ཁྱག་གསུངས་པས། ཕྱིས་དྲུང་འཚོ་བ་མན་ཁང་དང་འཚོ་བྱེད་ལོ་ཡག་གཉིས་ཀྱིས་གསུངས་པ་ལ་ངེས་ཤེས་འདྲོངས། དེ་ནས་ཁད་ཀྱིས་ནད་ལས་གྲོལ། རེབས་ཀྱི་ཆུ་ཚན་ལ་ཕྱིན། སླར་མཐིལ་ནས་མཁན་སློབ་ཆོས་གསུམ་ཆེ་བགྲེས་རྣམས་ཀྱིས་རྟ་བསུ་དང་བཅས་གདན་ས་ཆེན་པོར་འབྱོར། དེར་གྲྭ་ནང་ཐམས་ཅད་ཀྱིས་འབུལ་ནོད་བྱས། སླར་སྤྲོ་ལུང་དུ་ཤོག་གསུངས་པར་ཕྱིན་ནས་ཞག་གསུམ་བསྡད། མ་ཤི་བའི་གཏང་རག་ཏུ་གནང་སྦྱིན་གྱ་ནོམ་པ་གནང༌། དེ་ནས་ཁད་ཀྱིས་རྩེ་བར་འབྱོར། ཤིང་ཕོ་རྟ་ལོར་དཔོན་སློབ་གསུམ་སྤྲུལ་རྩེ་བར་སླར་ཡང་ཕེབས། དེ་སྐབས་བད་ཀན་ན་བ་རང་ཡོད་ཀྱང་བླ་མའི་བཀའ་མི་གཅོག་པའི་སླད་དུ་རྗེ་མར་རྔོག་ཡབ་སྲས་ཀྱི་ཐུགས་དམ་རྔོག་དཀྱིལ་བདུན་པའི་དབང་རྒྱས་པར་ཕུལ།

ཚུར་ལ་རྐྱེན་སེལ་གྱི་ཚེ་དབང་ཚར་མང་བ་ཙམ་མ་གཏོགས་ཞུ་མ་ཐུབ། འདི་ལོ་ཡང་ཟླ་བ་གསུམ་པ་ནས་བད་ཀན་གྱི་འབབ་སྦྱོང་ལ་ཁག་གཏགས་པའི་ལོ་སྔ་མའི་ལྡན་པའི་ཆུ་དེ་ཀ་བཟློག་པས་སྔ་མ་བས་སྐྲང་པོ་ཆུང་ཙམ་ལ་རྩའི་སྡོད་འཐེན་སོགས་བབས་ལོད་པ་རང་བྱུང༌༑ དེའི་ཚེ་དཔོན་སློབ་གསུམ་སྤྲུལ་གྱི་ཚེ་དབང་དང༌། གཏུམ་པོའི་དུག་སྦྱོར་ཁྲུས་སྦྱོང་སོགས་དང༌། སྤྲོ་ལུང་ནས་ཞབས་དྲུང་བདེ་གཤེགས་པས་མགོན་དཀར་གྱི་ཚེ་དབང༌། ཡང་ཟབ་ཀྱི་འཆི་བདག་ཟིལ་གནོན་སོགས་དང༌། སྤྱན་རས་གཟིགས་སེང་གེ་སྒྲའི་གདོན་འགྲོལ་སོགས་མང་དུ་མཛད། ཅུང་ཟད་བདེ་འགོ་བསྟན་ནས་ཤིང་བཟོ་བ་ཚེ་རིང༌། བསམ་འགྲུབ་ཚེ་བརྟན། འོན་པའི་ཤིང་བཟོ་བ་གཅིག་རྣམས་ཀྱིས་རྒྱལ་བས་གཉན་དུ་ཡོད་པར་མུ་སྟེགས་ཕམ་པར་མཛད་པའི་ཚེ་བརྩིགས་ཤིང་དུས་སྟོན་དང་བཅས་པ་ཆོ་འཕྲུལ་ཆེན་པོ་བསྟན་པའི་མཆོད་རྟེན་ཞེས་སམ། མུ་སྟེགས་ཕམ་བྱེད་ཀྱི་མཆོད་རྟེན་ཡང་ཟེར་བ་ད་ལྟ་མཐིལ་དུ་དངུལ་གདུང་བཞུགས་པ་ཐམས་ཅད་ལས་སྐུ་ཚད་ཆེ་བ་འདིའི་ཤིང་བཟོ་དབུ་བཙུགས། ཤིང་རྣམས་ཧ་ལམ་ཙམ་ཟིན་པར་ཞབས་དྲུང་སྤྲོ་ལུང་གི་བདེ་གཤེགས་དང་དཔོན་སློབ་གསུམ་སྤྲུལ་གྱིས་ཀྱང་ཕྱག་ནས་འཐོར། དཔོན་སློབ་གསུམ་སྤྲུལ་ལྷོ་ཁ་ཕྱོགས་སུ་ཕྱག་བཏེག །དེ་ནས་ནད་ཁམས་བདེ་བའི་ཁུལ་གྱིས་ལོ་དེ་ཀའི་ཟླ་བ་བདུན་པའི་ཚེས་གསུམ་ལ། བལ་པོ་ནོར་བུ་ཤིང་གིས་གཙོས་པའི་བལ་པོ་མཁས་པ་ཉི་ཤུ་རྩ་གསུམ་འབྱོར། ཟླ་བ་དེ་ཀའི་ཚེས་བཞིའི་སྔ་དྲོ་ཉི་མ་མེ་བཞིའི་འགྲུབ་སྦྱོར་བཟང་པོར་གསེར་དངུལ་གྱི་བཟོ་སྦྱང་གི་དབུ་བཙུགས། དོ་དམ་པ་འོན་རིན་ཆེན་བྲག་གི་བླ་མ་མངའ་རིས་པ་དཀོན་མཆོག་ལྷུན་གྲུབ་དང་དགེ་སློང་སྤངས་ཕུག་པ་སོགས་ཀྱིས་བྱས། བཀོད་པ་གང་དགོས་བདག་རང་གིས་བྱས། གྲུབ་ཏུ་ཉེ་བ་ཤིང་མོ་ལུག་ལོ་གནམ་དུ་ཚེས་པའི་ཟླ་བ་བཅུ་གཅིག་པའི་སྨད་ནས་སྤྲོ་ལུང་དུ་ཞབས་དྲུང་བདེ་བར་གཤེགས་པ་དེ་ཉིད་སྐུ་ཁམས་ཆེར་སྙུན།

བདག་ཀྱང་ཟླ་བ་བཅུ་གཅིག་པའི་གནམ་གང་ལ་སྤྲོ་ལུང་དུ་ཕྱིན། ཞབས་པད་མི་བརྟན་པར་ཐག་ཆོད་ཀྱང་འགྱོད་མེད་ཀྱི་གསོལ་སྨན་དཔྱད་སོགས་འཚོ་བྱེད་རྣམས་ཀྱིས་ཕུལ་ཡང་མ་ཕན་པར་ཟླ་བ་བཅུ་གཉིས་པའི་ཚེས་གསུམ་གྱི་ཉི་མ་རི་རྩེར་ཤར་བ་ཆུ་སྲིན་གྱི་ཁྱིམ་ཐོག་མར་ཤར་བའི་ཚེ་དགོངས་པ་ཆོས་ཀྱི་དབྱིངས་སུ་གཤེགས་པའི་ཚུལ་བསྟན་པས་སེམས་ལས་མཐར་ཐུག་པ་བྱུང་ཡང་གནས་སྐབས་སུ་ཟོ་གང་དཀར་བྱས། དེ་ནུབ་སྲོད་ལ་སྐུ་གདུང་རིན་པོ་ཆེ་སྨན་གྱིས་སྦགས་པའི་རས་ཀྱིས་དྲིལ་ཞིང་ནི་ཙུ་ལའི་ཟ་མ་ཏོག་ཏུ་ཆུའི་སྙིང་པོའི་དབུས་སུ་བཞུགས་སུ་གསོལ། མཆོད་པ་སོགས་བཀོད་བཤམས་བྱས་ཤིང་ཞག་གསུམ་ཙམ་གསང་བའི་ཁུལ་བྱས་ཀྱང་ཕལ་ཆེར་གྱིས་ཤེས་འདུག །དེ་ནས་རྩེ་བར་སླེབས་པ་དང་གསང་རྡོལ་བ་སྦྲགས། ཟླ་བ་དང་པོའི་ནང་དངུལ་གདུང་ཡང་གྲུབ་པས་བལ་པོ་སོགས་གཞུ་རོང་བརྒྱུད་མཐིལ་དུ་བརྫངས། བདག་སྤྲོ་ལུང་དུ་ཕྱིན། ཟླ་བ་དང་པོའི་ཚེས་ལྔ་ལ་ཞུགས་འབུལ་བྱས། པུར་ཁང་ཞལ་བསྡམས༑ ཚེས་བརྒྱད་ལ་མཐིལ་དུ་འབྱོར། བདག་ཅག་གི་སྟོན་པས་མུ་སྟེགས་ཕམ་པར་མཛད་པའི་དུས་སྟོན་དངོས་གཞི་ཚེས་བརྒྱད་ཡིན་པས་དེ་ཉིན་དངུལ་གདུང་གི་རྨང་དགེ་ཕྱིན་གྱི་ཤིང་རྣམས་བསྒྲིགས། དེའི་ཕྱི་ཉིན་ནས་ནང་གཟུངས་རྣམས་འབུལ་བ་དང་ཤིང་སྒྲིག་པ་སོགས་རིམ་གྱིས་བྱས། གྲུབ་ནས་བལ་པོ་རྣམས་ཀྱིས་གསེར་དངུལ་གཡོགས། ལེགས་པར་ཟིན་ནས་ཡན་ལག་ལྔ་པའི་འབྲས་བུ་མཆོག་ཏུ་བཟང་བར་བདག་རང་གིས་འཇམ་དཔལ་གཤིན་རྗེའི་གཤེད་ཀྱི་དཀྱིལ་འཁོར་ཆེན་པོ་ཞལ་ཕྱེ། ཡང་རི་སྒར་གྱི་བླ་མ་རྒྱལ་སྲས། བླ་མ་ཆོས་སྒོ་བ། གཙང་སྒྲུབ་སྡེའི་བླ་མ་གད་ལ་འོར་པ། འོན་རིན་ཆེན་བྲག་གི་བླ་མ་སོགས་འདུས་པ་རྒྱ་མཚོས་འཁོར་ལོ་སྡོམ་པ་རྒ་ལོ་ལྷ་ལྔའི་དཀྱིལ་འཁོར་ཞལ་ཕྱེ་སྟེ་རབ་ཏུ་གནས་པ་ཉི་མ་གཉིས་ལ་རྒྱས་པར་བསྒྲུབས༑ རབ་སྟོན་མཐིལ་ཚོགས་ཆེན་ལ་མང་ཇ་དང་འགྱེད། རབ་གནས་པ་རྣམས་ལ་ཡོན་སོགས་ཕུལ།

སླར་སྤྲོ་ལུང་དུ་འབྱོར། པུར་ཁང་ཞལ་ཕྱེས་ནས་རྩེ་བར་འོངས། སོས་གཏོར་ཡང་གྲུབ་ནས། མི་རིང་བར་སྤྲོ་ལུང་དུ་ཆོག་མང་འཛུགས་རན་པས་ཕྱིན། སྟག་ལུང་ནས་ཞབས་དྲུང་རིན་པོ་ཆེ་ངག་དབང་བཀྲ་ཤིས་དཔལ་གྲུབ་ཆོག་མང་གི་གྲལ་གཙོར་ཕེབས། འབུལ་ནོར་གཟབ་གཤོམ་བྱས་ཤིང་སྨོན་ལམ་གནང༌། བདག་དང་དབང་ལྡན་ཕོ་བྲང་དུ་མཇལ་ཕྱག་རྩེ་སྤྲད་དབུ་ཐུག་སོགས་བྱས། སླར་ཡང་ཐེངས་གཉིས་གསུམ་ཙམ་མཇལ། སླར་སྟག་ལུང་ཞབས་དྲུང་མཐིལ་གྱི་གནས་གཟིགས་ལ་ཕེབས། བདག་རྩེ་བར་འབྱོར། དེ་ནས་སྟག་ལུང་ཞབས་དྲུང་ཕེབས་ལམ་ཀླུང་ཤོད་བརྒྱུད་རྩེ་བར་ཕེབས། ཞིང་ཐང་ཁུག་གང་པོར་བཞུགས་སྒར་བཏབ། ཕར་ལ་སྐྱོབ་པ་རིན་པོ་ཆེའི་བཀའ་འབུམ། བསྟན་སྙིང་སོགས་ལུང་མང་བ་ཕུལ། ཚུར་ལ་བཀའ་གདམས་ཐིག་ལེ་བཅུ་དྲུག་གི་དབང་དང་ཁྲིད་ལུང༌། གཤིན་རྗེ་འཆར་ཀ་ཡེ་ཤེས་པའི་དབང་སོགས་ཞུས། ལར་བབས་དེ་གོང་འབྲི་སྟག་ཐུགས་ནང་དག་པ་རང་ཞིག་མེད་ཀྱང༌། ཞབས་དྲུང་འདི་ཉིད་དང་མཇལ་བ་ནས་བཟུང་ད་ལྟའི་བར་ཐུགས་ནང་དག་ཅིང་ལུགས་ལེགས་པ་རང་རེ་བཀའ་བརྒྱུད་པ་མོས་གུས་ཀྱི་ལམ་གཙོ་བོར་འཛིན་པ་སྔོན་གྱི་བཞེད་སྲོལ་ཇི་ལྟ་བ་དངོས་སུ་བྱུང་བ་འདི་ཡིན། སྤྲོ་ལུང་དུ་ཞབས་དྲུང་བདེ་གཤེགས་ཞིང་བརྗེས་ཙམ་ལ་ཁམས་ནས་རང་རེའི་ཆོས་སྲས་ཀྱི་ཐུ་བོ་བླ་མ་ལྷོ་པ་སྐུ་སྐྱེ་དཀོན་མཆོག་ཕྲིན་ལས་རྣམ་རྒྱལ་ཡང་འབྱོར་བྱུང༌། བདག་གི་ཟླར་མཐིལ་དུ་ཕེབས། ས་ཁྲི་དམར་པོའི་སྟེང་དུ་བདག་ཕྱིན་བླ་གཡེལ་དུ་ཚོགས་ཆེན་ཚོགས་པའི་དབུས་སུ་འབུལ་ནོད་ཤིན་ཏུ་རྒྱ་ཆེ་བ་དང་བརྟན་བཞུགས་སོགས་འབུལ་བ་མཛད། དེ་ནས་རྩེ་བར་འབྱོར་ནས་བལ་པོ་རྣམས་ལ་ཡོན་རྫོང་གྲུབ། དེའི་དབྱར་ངོར་བླ་མ་ལྷོ་པ་སྤྲུལ་སྐུས་བསྐུལ་ནས། རིག་འཛིན་སངས་རྒྱས་གླིང་པས་ཨོ་རྒྱན་སྒྲུབ་ཕུག་པུ་རི་ཕུག་མོ་ཆེ་ནས་སྤྱན་དྲངས་པའི་བླ་མ་དགོངས་འདུས་ཀྱི་དབང་སྒྲུབ་ལ། གཏེར་སྟོན་ནས་བཟུང་ད་ལྟའི་བར་དགོངས་འདུས་ཀྱི་ཆོས་བདག་བྱ་ཁྱུང་པ་དཔལ་ལྡན་སེང་གེ་ནས་བཟུང༌།

རྩ་བའི་བླ་མ་བྱ་ཁྱུང་པ་ཛ་ཡེནྡྲ་པདྨ་ཤཱ་ས་ན་དྷ་རའི་ཞབས་ཀྱི་བར་བརྒྱུད་པའི་ཕྱག་ལེན་ལྷད་མེད་པ། གསང་སྔགས་སྔ་འགྱུར་དང་ཕྱི་འགྱུར་བའི་བླ་མ་ལ་ལ་དག་ནི་མཁས་པའི་ཁུར་ཙམ་རྒྱུ་མཚན་དུ་བྱས་ནས། འཐད་ལེགས་དང་རང་བཟོའི་ཁ་འགེངས་ཀྱིས་ཚོང་འདུས་ཀྱི་འོ་མ་ལྟར་གྱུར། ལ་ལ་ནི་བླ་མའི་དབོན་བརྒྱུད་སོགས་ཡིན་པ་ཐོད་དུ་བཅིངས་ཤིང་ཡི་གེ་ཀློག་ཙམ་གྱིས་ཆོག་པར་སེམས། བསླབ་སྦྱངས་ཀྱི་ཡོན་ཏན་ནི་ཉིན་སྐར་ལྟར་གྱུར། ཉམས་ལེན་ནི་ཆུ་ཤིང་གི་སྙིང་པོ་དང་མཚུངས། ཚིག་དོན་ལ་དྲི་རྩད་བྱས་ན་ནེ་ཙོ་ལ་སྨྲས་པ་ལྟར་དོན་མེད་ཀྱི་ལབ་ལོབ་མང་དུ་བྱེད། སླར་ཉེ་བར་བཅར་ན་ངོ་གནག་ཁྲོ་ཚུལ་གྱིས་མཇུག་བསྡུ་བ་རྣམས་ཀྱི་བརྟུལ་ཞུགས་རྒྱང་དུ་བསྲིངས་ནས། དམ་པ་གོང་མའི་ཕྱག་བཞེས་དྲི་མ་མེད་པ་འདི་དགོངས་འདུས་ལ་དབང་རྐྱང་པར་བསྐུར་བ། སྒྲུབ་ཆེན་རྐྱང་པར་བྱེད་པ། དབང་རྒྱས་པ་སྒྲུབ་ཆེན་དང་སྦྲགས་པ། དབང་བསྡུས་པ་སྒྲུབ་ཆེན་དང་སྦྲགས་པ། དབང་རྒྱས་བསྡུས་གང་ལ་ཡང་སྒྲུབ་ཆེན་དང་སྦྲགས་པར་ཡན་ལག་དངོས་གྲུབ་བདུད་རྩིའི་སྒྲུབ་པ་དྲུག་པོ་གང་རུང་སྦྱོར་བ། དབང་མི་བསྐུར་བར་སྒྲུབ་ཆེན་དང་སྒྲུབ་ཕྲན་སྦྲེལ་བ་སོགས་ཕྱག་ལེན་རྣམ་གྲངས་མང་བ་རྣམས་གློ་བར་ཚུད་ཅིང་ལེགས་པར་སྦྱངས་པས་ཡིད་ཆེས་ཐོབ་པ། མཆོད་ཁང་སྟེང་དུ་རས་བྲིས་ཀྱི་དཀྱིལ་འཁོར་ལ་བརྟེན་ཅིང་དབང་རྒྱས་པ་སྒྲུབ་ཆེན་དང་སྦྲགས་པ། དབང་ཕྲན་འགའ་ཞིག་དང་བཅས་པ་སྐྱ་སེར་ཁ་ཤས་ལ་ལེགས་པར་བསྒྲུབས། གཞན་ཡང་བཀའ་གསར་རྙིང་གི་དོགས་གཅོད་མང་དུ་མཛད་འདུག་པར་དཔྱིས་ཕྱིན་པ་ཞུས་ནས་མི་འགྱང་བར་ཁམས་སུ་བརྫངས། སྤྲོ་ལུང་དུ་དངུལ་གདུང་དང་གཟིམས་མལ་གསེར་སྐུ་གསེར་གདུགས་རྣམས་ཀྱི་བཟོ་ཐབ་བལ་པོ་དྷ་ལམ་སོགས་ཀྱིས་བཙུགས། བདག་རྩེ་བར་མགོན་པོ་ཕྱག་བཞི་པའི་བསྙེན་སྒྲུབ་ཀྱི་མཚམས་ཞིག་བགྱིས་པའི་ཚེ་ཐོག་མར་རང་ཉིད་ལ་རང་གིས་མཚོན་བསྣུན་པ་སོགས་ཆོ་འཕྲུལ་དང༌།

རྟགས་བཟང་ངན་སྟོན་པ་མང་དུ་རྨིས། མཐར་ལྷ་གྲུབ་པའི་མཚན་མ་རྫོགས་པར་བྱུང༌། དེ་སྐབས་ཤིག་འབྲོང་ངུར་དུ་བླ་མ་ཚེ་དབང་འཛིན་པའི་བསྙེན་སྒྲུབ་མཚམས་ལམ་ཙམ་ཞིག་ཀྱང་བགྱིས། དེ་ནས་ལུག་ལོའི་སྟོན་དེ་ཀར་སྤྲོ་ལུང་གི་བཟོ་རྣམས་གྲུབ། གདུང་རུས་གདན་དྲངས་ཤིང་མཐིལ་ཚོགས་ཆེན་གྱི་སེར་སྦྲེང་གིས་བསུས། ཁང་གསར་བྱང་དུ་བཞུགས། བལ་པོ་རྣམས་དང་བཅས་གསེར་གདུགས་ཕུབ་ཅིང་དངུལ་གདུང་གཟིམས་མལ་སྐུ་འདྲ་དང་བཅས་བསྒྲིགས། གདུང་རུས་རྣམས་ཟ་འོག་གི་ན་བཟའ་དྲི་བཟང་པོའི་ཕུར་མ་དང་བཅས་བྲེའི་ནང་ཉིད་དུ་བཞུགས་སུ་གསོལ། གྲུབ་ནས་བདག་ཅག་འདུས་པ་དང་བཅས་པས་བཅོམ་ལྡན་འདས་འཁོར་ལོ་སྡོམ་པ་རྒ་ལོ་ལྷ་ལྔའི་དཀྱིལ་འཁོར་དུ་རབ་ཏུ་གནས་པ་རྒྱས་པར་བསྒྲུབས། སླར་རྩེ་བར་སླེབས། སྤྲེའུ་ལོའི་ཆོ་འཕྲུལ་ཟླ་བར་མཚམས་གྲྭ་བརྗེ་ལེན་ལ་ལྔ་ལྡན་དང་ཡང་ཟབ་ཁྲིད་ཀྱི་སྔོན་འགྲོ་ཡིད་བཞིན་ནོར་མཆོག་གི་ཁྲིད་རྣམས་སྦྲགས་ནས་བྱས། དེ་ལོའི་དབྱར་ཟླ་བ་དྲུག་པ་སྤྲེའུའི་ཟླ་བར་འབྲོང་ངུར་དུ་ཕྱིན། ཚེས་བཅུའི་ཉིན་ཡང་ཟབ་ཀྱི་ཞི་ཁྲོའི་བསྐང་བཤགས་གསར་པ་བྱས་ཤིང༌། ཕྱོགས་ཐམས་ཅད་ཀྱི་སྐྱ་སེར་ཕོ་མོ་ཆེས་མང་བས་གནས་མཇལ་དུ་ལྷགས་པ་ལ་ཕྱག་ནས་སོགས་རྣམ་དཀར་གྱི་འབྲེལ་བ་བཞག །ལོ་དེའི་ཟླ་བ་བཅུ་གཉིས་པའི་ཚེས་བཅུ་གཉིས་ལ་རྒྱལ་བ་ཐམས་ཅད་མཁྱེན་པ་ཆེན་པོ་མཇལ་དུ་འབྲས་སྤུངས་སུ་ཕྱིན། ཚེས་བཅུ་གསུམ་གྱི་སྔ་དྲོ་དགའ་ལྡན་ཕོ་བྲང་གི་གཟིམས་ཆུང་བཀའ་གདམས་ཡང་རྩེར་རྒྱལ་བ་ཉིད་ལ་བཞུགས་གདན་གདོང་གཡོགས་བཞི་དང༌། བདག་ལ་ལྔ་ཡོད་པ་ལ་ཅུང་ཟད་དམའ་བ་བྱས། བདག་གི་ཕྱག་འབུལ་སྐབས་རྒྱལ་བ་ཉིད་བཞུགས་གདན་སྟེང་ནས་མཐིལ་དུ་ཕེབས། ཕྱག་མཇལ་སློག་གནང་བཞུགས་གདན་ལ་བཞུགས་མ་ཁད་གཤིན་རྗེ་ཡང་ཟློག་གི་དོགས་གཅོད་བཀའ་ཕེབས་ཀྱི་འགོ་གནང་བྱུང༌། སླར་དེ་ཉིན་དབྱིངས་ས་མཇལ་བར་དབྱིངས་ས་ཆེན་པོ་གཟིམས་ཆུང་སྒོ་འགག་ཏུ་ཕེབས།

བདག་ནང་དུ་སླེབ་ཚེ་གདན་མདའ་གང་ཙམ་འདུག་པའི་སྟེང་དུ་བསྡད་འཕྲལ་དབྱིངས་ས་ནང་དུ་ཕེབས་མཇལ་དར་ཁ་བཏགས་ཆེ་བ་གནང༌། བདག་གིས་དབུ་ཐུག་ཕྱག་སྐྱོར་མ་ཕུལ། བཞུགས་གདན་ཁ་གང་མ་གཅིག་རང་བཏིང་བའི་སྟེང་དུ་བཞུགས༑ གསུང་གྲོས་ཤིན་ཏུ་སྨར་བ་བྱུང༌། དེ་ཉིན་གུང་ཚིགས་ལ་གསོལ་བ་དཀར་དྲོ་དམར་དྲོ་འདྲེས་པ་ཤིན་ཏུ་བཟང་བ་གནང་གྲུབ་ནས་རྒྱལ་བའི་དྲུང་དུ་རྒྱལ་བ་ཉིད་ཀྱི་གསུང་འབུམ་རྣམས་ཀྱི་ལྗགས་ལུང་དབུ་ཚུགས། ཚེས་བཅུ་བཞིའི་ཉིན་མཆོད་ཁང་ཆེན་མོ་དང་སྔགས་ཁང་སོགས་གནས་མཇལ་བྱས། གུང་ཚིགས་ལ་དགའ་ལྡན་ཕོ་བྲང་དུ་སྟོན་མོ་གོང་ལྟར་གཟབ་གཤོམ་གནང༌༑ གྲོལ་ནས་རྒྱལ་བའི་སྐུ་ཞབས་སུ་ལྗགས་ལུང་འཕྲོ་མ་རྣམས་རྫོགས་པར་ཞུས། ལྗགས་ལུང་གི་བར་དང་གསོལ་ཇ་མཆོད་པའི་རིང་ཡང་གཤིན་རྗེ་ཡང་ཟློག་ཁོ་ནའི་དོགས་གཅོད་གནང༌༑ དེ་ནས་གྲོལ་ནས་དབྱིངས་ས་བདག་གི་རྩར་ཕེབས། ལོ་རྒྱུས་གསུང་གླེང་ཞིབ་པར་གནང༌། དེའི་གོང་ནས་ཡང་རི་སྒར་ལ་བརྟན་ཐུབ་ཀྱི་བཞུགས་ཡུལ་ཞིག་མེད་པས་ངེད་རང་ཤི་ན་འཐོར་བ་ལས་འོས་མེད་པས་ཅི་དྲག་བསམ་པ་ཁོ་ན་ཡོད་པས། དེ་གོང་སྒར་ཆེ་ཆུང་སྤྲོ་ལུང་དུ་ཟླ་བསྒྲིལ་པ་དང༌། བླ་མ་ནང་སོ་རིན་ཆེན་དང༌། གཉེར་པར་དབོན་ཆུང་བསྐོ་བཞག་དང༌། དེ་མཚུངས་ནང་སོ་རིན་ཆེན་ལ་གོང་ས་ནས་ཀྱང་བསྐོས་བྱ་གནང་དགོས་པ་སོགས་གང་ཅིའི་གསུང་གླེང་གི་ཞར་ལ་ཕུལ་བས། དེ་མ་ཐག་དེ་ཀ་འགབ་པོ་ཡིན་འདུག་གསུང་ཟུར་གྱིས་བཀའ་བཞེས་བྱུང༌། དེ་དགོང་དབྱིངས་ས་ནས་དངོས་སྤྱད་གྱ་ནོམ་པ་གནང༌། ཕྱི་ནངས་ཡང་རྒྱལ་པའི་ཞབས་དྲུང་དུ་ཤོག་ཕེབས་པས་ཕྱིན་སྟོན་མོ་གཟབ་རྒྱས་གནང༌། སྐུ་གཞོགས་སུ་ཕྱིན། བཞུགས་གྲལ་གྱི་རིང་གཤིན་རྗེ་ཡང་ཟློག་གི་དོགས་གཅོད་ཁོ་ན་གནང༌། དངོས་པོའི་གནང་སྦྱིན་དཔག་ཏུ་མེད་པ་གནང་ཞིང༌། བདག་གིས་ཕྱི་ཕྱག་ཕུལ་བའི་ཚེ་བཞུགས་གདན་ཞོལ་དུ་བཞེངས་བཞིན་པས། འོ་ན་སྐུའི་འཚོ་སྐྱོང་དང་ཐུགས་དམ་གོང་འཕེལ་གནང་བ་དང༌།

ཡི་གེ་འཕྲལ་འཕྲལ་གནང་བ་ཞུ་གསུངས། དེ་ཉིན་བཏེགས་ནས་པོ་ཏ་ལར་འཕགས་པ་ཝ་ཏི་བཟང་པོ་སོགས་ཀྱི་རྟེན་མཇལ་ཞུས། གུང་ཚིགས་གཟབ་པ་གནང༌། ལྷ་སར་སླེབས་གནས་མཇལ་གྲུབ་ཅིང་ཞག་གསུམ་བསྡད་ནས་ཡར་བཏེག །ཡར་ལམ་གར་པར་ཞག་ཚུགས་ཐོག་བྱང་བདག་ཞབས་དྲུང་བླ་མའི་སྐུ་སྐྱེ་དང་སྤོས་དགའ་ཆོས་རྗེ་ལ་གཤིན་རྗེ་ཡང་ཟློག་གི་དབང་བསྡུས་པ་དང་འཆར་ཀའི་ཟོར་དབང་ཕུལ། ལམ་བར་དེ་རང་དུ་རྒྱལ་བའི་སྐུ་གཞོགས་ནས་དོགས་གཅོད་སྔ་མའི་འཕྲོ་ཤོག་དྲིལ་མདོམ་གང་ཙམ་ཞིག་མཆན་བུ་ཐོབ་ཕེབས་བྱུང་ཡང་ལམ་བར་དུ་བྲི་མ་ཐུབ་པས་རྩེ་བར་ཁྱེར། སླེབ་འཕྲལ་ཤོག་དྲིལ་ལ་མཆན་བུ་ཞིབ་པ་དང༌། ཡང་ཟློག་གི་དཔེ་ཚན་ཁ་ཤས་དང༌། རྡོ་རྗེ་གཙུག་ལག་འཕྲིན་ལས་དྲག་པོ་མངོན་དུ་ཕྱུང་བ། རྒྱུད་དཔེའུ་རིས་དང་བཅས་པ་གཡར་འབུལ་དུ་དགེ་སློང་ལྗང་རྙེད་བརྫངས། དེ་རྗེས་མེ་བྱ་ལོའི་སོས་གཏོར་གྲུབ་སྟེ་ཟླ་བ་གསུམ་པའི་ཉེར་བདུན་ལ་ལྕང་གཅིག་ཆོས་མཛད་འདས་པའི་ཕུང་པོ་སྲེག་སྦྱོང་གི་བཀོད་པ་བྱས་ཤིང༌། ལག་ལེན་དགེ་སློང་སྦགས་སོགས་ཐ་བ་ཁ་པ་ཁ་ཤས་ཀྱིས་བྱས༑ བྱ་ལོ་ཟླ་བ་དྲུག་པའི་ཚེས་བརྒྱད་ནས་བལ་པོ་དྷ་ལམ་ཅན་བཅུ་གཅིག་གིས་གསེར་གདུགས་ཆེ་བ་གཤིན་རྗེ་ཡང་ཟློག་མེའི་སྤུ་གྲིའི་བསྲུང་བའི་འཁོར་ལོའི་བཀོད་པ་ཡོངས་སུ་རྫོགས་པ་སྒྲུབ་པའི་དབུ་བཙུགས། དོ་དམ་འོན་རིན་ཆེན་བྲག་གི་བླ་མ་ལྷ་མོ་དང་དགེ་སློང་སྤངས་ཕྲུགས་པས་བྱས། དྭགས་པོ་འཚོ་བྱེད་ཞིག་གིས་ཆེད་དུ་བསྐུལ་བས་འཚོ་བྱེད་བཅུ་ལྷག་ལ་ལག་ལེན་སྟོན་པ་དང་སྦྲག་དངུལ་ཆུ་བཙོ་བཀྲུ་ནས་བཟུང་རིན་ཆེན་གྲང་སྦྱོར་རིལ་བུ་ཕོན་ཆེ་བ་ཞིག་སྦྱར། བྱང་རྒྱུད་རྒྱལ་པོ་ཨ་བུ་བཙུན་པས་འབུམ་རྒྱས་པ་ཟུ་རེ་མགོ་འཇོ་ཐང་དུ་བཞེངས་པའི་སྐུ་རིམ་ལ་ཕྱིན། དཔལ་ཡེ་ཤེས་མགོན་པོ་ཕྱག་བཞི་པའི་སྒོ་ནས་དྲག་པོའི་སྦྱིན་སྲེག་བྱས་པས་རྟགས་མཚན་འབྲིང་ཙམ་བྱུང༌། དེ་ནས་གསེར་གདུགས་ཀྱང་མགྱོགས་པར་ཟིན་ནས་མཐིལ་དུ་སྤྱན་དྲངས༑

བསྒྲིགས་ནས་ཡན་ལག་ལྔ་པའི་འབྲས་བུ་དགེ་བ་ལ་དཀྱིལ་འཁོར་དེ་ཉིད་སླར་ཞལ་ཕྱེ་ནས་རབ་ཏུ་གནས་པ་གཟབ་རྒྱས་གྲུབ་པར་བྱས་འཕྲལ། ཆོ་འཕྲུལ་ཆེན་པོ་བསྟན་པའི་མཆོད་རྟེན་དངུལ་གདུང་གསར་པའི་དབུ་སྟེང་དུ་ཕུབ་པས་གཟི་བརྗིད་ཆེ་བ་བྱུང༌། མཚེའུ་ཁ་རྙིང་མའི་མགོན་ཁང་གི་རྡོ་སྐུ་མེ་འབར་དང་བཅས་པ་ཁང་གསར་བྱང་མའི་གཉེར་ཁང་ཕུགས་སུ་ཡོད་པ་སྟེང་གི་གཟིམས་ཆུང་སྦུག་མའི་ཕུགས་སུ་སྤོས། ཁང་གསར་འོག་མར་བླ་མ་བརྗེ་ལེན་ལ་འོམ་སྡིངས་གདན་ས་ཟུར་པ་བླ་མ་ལམ་པ་བ་དང་དབོན་པོ་དགོང་རྩེ་བ་རྗེས་སུ་བཞག །བདག་རྩེ་བར་འབྱོར། འབྲས་སྤུངས་ནས་རྒྱལ་བ་ཐམས་ཅད་མཁྱེན་པ་ཆེན་པོ་ནས་བཀའ་ཤོག་དང༌། རྒྱ་ཞང་ཁྲོམ་གྱི་གཏེར་མ་གནམ་ལྕགས་ཀྱི་རྡོ་རྗེ། ཀརྨ་པ་རང་བྱུང་རྡོ་རྗེས་བསམ་ཡས་མཆིམས་ཕུ་ནས་སྤྱན་དྲངས་པའི་རྟ་མགྲིན་ཕུར་པ་ཛྷཻ་ཀྵིམ་ལས་གྲུབ་པ་རིན་པོ་ཆེ་སྣ་ཚོགས་པའི་ཕྲ་བཏབ་པ། འཇའ་དམར་པོ་ཡུག་སོགས་ཀྱི་བཀའ་ཤོག་རྟེན་དང་བཅས། རྒྱལ་བ་རཏྣ་སོགས་དམ་པ་གོང་མ་ཡིན་ངེས་རྣམས་ཀྱི་དད་རྟེན་དང༌། བདག་རང་གིས་གཤིན་རྗེ་ཡང་ཟློག་གི་ཁ་འགེངས་སུ་བརྩམས་པའི་དཔེ་ཆ་གང་ཡོད་རྣམས་བསྐུར་ཕེབས་པ་དང་ལྷན་ཅིག ༑ཡང་ཟློག་རང་གི་དོགས་གཅོད་སྔ་མའི་འཕྲོ་ཤོག་དྲིལ་རྒྱང་འདོམ་གང་ལྷག་ངེས་ལ་མཆན་བུ་ཐོབ་ཕེབས་པ་སོགས་རྐང་གཏད་གནང་བྱུང་བར། ཕེབས་སྒོ་ཇི་ལྟ་བ་བཞིན་བསྒྲུབས་ཏེ་མྱུར་བར་ཕུལ། དེ་རྗེས་རྒྱལ་བའི་དྲུང་ནས་བཀའ་ཤོག་དང༌། ལོཀ་ཏྲིའི་ཤོག་ཁྲ་ཁུངས་ཐུབ་དང་གཤིན་རྗེའི་ཡང་ཟློག་གི་ཁ་འགེངས་ལ་ལེགས་བཤད་གནང་འདུག་པ་ལྟ་བུ་ལོཀ་ཏྲི་ལའང་ཡོད་ན་བསྐུར་ཕེབས་པ་དང་ལྷན་ཅིག །ཡང་ཟློག་རང་གི་དོགས་གཅོད་ཤོག་དྲིལ་འདོམ་ཕྱེད་དོ་ཙམ་ཡོད་པ་ཞིག་སྩལ་བྱུང་བར་བཀའ་མཆིད་ཅོད་པན་དུ་མནོས་ཏེ་ཇི་ལྟ་བ་མྱུར་དུ་བྲིས་ཏེ་ཕུལ། དེ་རྗེས་སྔ་གོང་འབྲས་སྤུངས་སུ་ཕྱིན་སྐབས་དབྱིངས་སར་སྒར་པ་ཆེ་ཆུང་བསྒྲིལ་བ་སོགས་སྙན་འབུལ་ཞུས་ནས་སླར་ཞབས་བསྐུལ་ཞུ་བསམ་ཡང༌།

ལྷོར་དཔུང་བཞེངས་སོགས་ཐུགས་གཡེང་ཆེ་བས་ཞུ་མ་ནུས་པར་ལོ་ཧྲིལ་པོ་གཅིག་འགྱངས་པར། འདི་སྐབས་ཡར་ལ་རྟིང་བསྐུལ་ཕེབས་སྒོ་གནང་བྱུང་བ་ལ་རྒྱུ་མཚན་ཞིབ་ཚགས་ཕུལ་བས་སྐུ་ཚབ་གཙང་གཟུགས་པོ་ནས་གཞོན་ནུ་ལགས་གནང་བྱུང་བ་དང་བསྟུན། སྒར་ཆེ་བའི་བླ་མ་རྒྱལ་སྲས་དང༌། སྒར་ཆུང་གི་བླ་མ་བརྒྱད་ར་བ་གཉིས་ཟུར་དུ་བཞུགས། སྒར་པ་གཉིས་སྤྲོ་ལུང་དུ་ལྷན་ཅིག་བསྒྲིལ་བའི་བླ་མར་ནང་སོ་རིན་ཆེན་དང༌། གཉེར་པ་དབོན་ཅུང༌། གཞན་ཡང་ལས་ཚན་སོ་སོ་བསྐོ་བཞག་དང༌། རྩིས་སྤྲོད་བསྐོས་ཇ་ཤིས་བརྗོད་རྣམས་འདི་ཀར་གྲུབ་པ་བྱས། སྒར་ཆུང་རྩིས་སྤྲོད་ལ་ཞལ་ངོ་གཟུགས་པོའི་ཟླར་བླ་མ་ལམ་པ་བ་བཏང་གྲུབ་པ་དང་བསྟུན་སྒར་ཆེན་སྤྲོ་ལུང་དུ་བསྒྲིལ་ནས་ལྷན་ཅིག་གདན་འཇགས་པར་བྱས། ནང་ཆེན་ཁྲོད་ནས་དཔོན་སློབ་མགར་བསྟན་འཛིན་ཕུན་ཚོགས་ཀྱི་སྐུ་སྐྱེ་དང༌༑ བླ་མ་བན་གྲོང་བ་ཚུལ་ཁྲིམས་རིན་ཆེན་པའི་སྐྱེ་བ། ཟླ་དགོན་བླ་མ་ཞོགས་པ། སྤང་བརྗིད་དགོན་ནས་བླ་མ་བཀྲ་ཤིས་རིན་ཆེན་གྱི་སྐུ་སྐྱེ་རྣམས་འཛོམས་བྱུང་བར་བདག་རང་གིས་བརྩམས་ཆོས་པོ་ཏི་བཅུ་ལྷག་ཙམ་འདུག་པའི་ལུང་ཐོག་མཐའ་བར་གསུམ་བྱས་ཤིང༌། བན་གྲོང་སྐུ་སྐྱེར་མགོན་པོ་ཕྱག་བཞི་པའི་དབང་སོགས་བྱས་ནས་ཁད་ཀྱིས་ནང་ཆེན་ཁོག་ཏུ་སླར་བརྫངས། ད་ལྟ་ལོ་དུས་ཀྱི་རིམ་འགྲོ་གདན་ས་ཆེན་པོ་ནས་ཀློག་དཔོན་གྱིས་དབུ་བྱས་གསུང་རབ་ཀློག་སྒྲོག་ལ་བྱང་བ་ཉི་ཤུ་རྩ་ལྔ་འབྱོར་བའི་རྒྱལ་བའི་བཀའ་འགྱུར་རོ་ཅོག་ཚར་གཉིས་དང༌། དེ་དག་གི་དགོངས་འགྲེལ་བསྟན་འགྱུར་ཚར་གཅིག་སྒྲོག་པའི་སྐབས་དང༌། སླར་ལོ་དུས་ཀྱི་རིམ་འགྲོ་སོས་གཏོར་ཆེན་མོ་ཡང་འཛུགས་རན་པའི་རྣམ་གཡེང་གི་མགོ་རྩོམ་པའི་སྐབས་འདི་བཞིན་ཡིན་ལ། གཞན་ཡང་གྲྭ་ཐང་གི་པར་གསོ་དཔྱད་ཀྱི་རྒྱུད་བཞི་ཀར་མཆན་བུ་ཞིབ་པ་དང༌། གཤིན་རྗེ་ཡང་ཟློག་གི་ངག་འདོན་དང༌། གཤིན་རྗེ་འཆར་ཀ་ཉང་གཏེར་གྱི་སྔགས་སྒྲུབ་དང༌། བདེ་མགོན་གྱི་ལས་རིམ་གསལ་སྒྲོན་དང༌།

གཏོར་ཟློག་བྱ་མགོ་མའི་ལས་སྒྲིག་བསྟན་སྲུང་མཚོན་ཆ་དང༌། རྡོ་རྗེ་གཙུག་ལག་ཕྲིན་ལས་དྲག་པོ་མངོན་དུ་བྱུང་བ་དང༌། ཆོས་དབང་གི་ཀླུ་བདུད་ལྟོ་བའི་ཟབ་གཏེར་མན་ངག་སྙིང་གཟེར་ནག་པོ་དང༌། དགོངས་པ་ཡང་ཟབ་ཀྱི་རྩ་གསུམ་ལས་བྱང་དང༌། མགོན་པོའི་ཐོད་ནག་བེའུ་བུམ་གསུམ་པ་དཔལ་ཕག་གྲུས་མཛད་པ་སོགས་མཆན་བུས་བཀྲོལ། དེ་ལྟར་བླ་མ་ལྷོ་པ་སྐུ་སྐྱེ་དང་ལ་ཕྱི་རྡོར་འཛིན་བླ་མ་ཆོས་སོགས་ཀྱིས་བསྐུལ་ངོར། རང་གི་རྟོགས་བརྗོད་རགས་པ་འདི་རྣམས་རང་གིས་གང་དྲན་དང་མ་དྲན་པ་ཟླ་བོ་རྒྱུས་ཅན་འདྲ་ལ་ཡང་དྲིས་ནས་ཝལ་ཝོལ་དུ་བྲིས་པ་ཡིན་ཅིང༌། དེ་ལྟར་རང་ཉིད་བཙས་ནས་ཆོས་སྨྲ་ཤེས་པ་ནས་བཟུང་ད་ལྟ་རང་ལོ་དྲུག་ཅུ་རེ་བཞི་ལོན་པའི་བར་དུ་ཁམས་དང་འདི་ཕྱོགས་ལྷོ་བྱང་རྣམས་སུ་རྣམ་དཀར་གྱི་འབྲེལ་པ་བཞག་པ་དང་དབང་ལུང་ཆེ་ཆུང་སྣ་ཚོགས་པ་བགྱིས་པ་དང༌། དགེ་ཚུལ་དང་བསྙེན་རྫོགས་བསྒྲུབས་པ་དང༌། སྔར་སྲོལ་གྱི་མཐིལ་སྒྲུབ་སྡེའི་མཚམས་གྲྭ་བརྗེ་ལེན་དང༌། ཡང་རི་སྒར་གྱི་མཚམས་གྲྭ་བརྗེ་ལེན་སོགས་ཀྱི་སྐབས་སུ་དབང་ཁྲིད་ལུང་སོགས་བགྱིས་པ་དང༌། ལོ་དུས་ཀྱི་སོས་གཏོར་དང༌། མཚམས་བཅད་ཕྲན་བུ་བགྱིས་པ་དང༌། དྲག་པོ་མངོན་སྤྱོད་ཀྱི་སྲེག་འཕངས་མནན་གསུམ། སྲོག་གཟེར་གཏད་གསུམ། སྡེབས་གཤོར་རླུང་གསུམ། འབྱེད་དཀྲུགས་བསྐྲད་གསུམ། ཞི་རྒྱས་དབང་གསུམ་སོགས་ལས་རབ་འབྱམས་བསྒྲུབས་པ་དང༌། སྐུ་གསུང་ཐུགས་ཀྱི་རྟེན་ཕྲན་ཚེགས་བཞེངས་པ་སོགས་མང་བར་ཡོད་ཀྱང་བརྗེད་ངས་ཀྱི་དབང་དུ་ཐལ་བས་འདིར་བྲི་རྒྱུ་མ་རྙེད། སྐྱེ་བོ་ཕོ་མོ་སྐྲ་བཅད་སྐྱབས་སྡོམ་ཙམ་བྱིན་པ་ནི་བགྲང་བས་མི་ལང་བ་ལྟ་བུ་ཡོད་དོ། །ཞེས་པ་ཡང་རང་ཉིད་ཀྱིས་སུག་བྲིས་སུ་གཡར་ཁྲལ་རྔོ་ཐོག་པར་བགྱིས་པ་ཡིན་ནོ། །སླར་ཡང་གོང་གི་འཕྲོ་སྔ་གོང་བསམ་ཡས་ཆོས་སྐྱོང་གི་ཟངས་ཀྱི་ཁྱི་མོ་རྫུ་འཕྲུལ་དང་ལྡན་པ་ཞིག་ཡོད་པ་རེ་ཞིག་ཚེ་འཕོས་མི་ལུས་ཐོབ་པ་རྒྱལ་དབང་རཏྣས་རྗེས་སུ་བཟུང་བླ་མ་གདན་གཅིག་པར་གྲགས༑

གདངས་དང་གར་འཆམ་ལ་མཁས་ཤིང་རྗེ་དེའི་ཐུགས་སྲས་སུ་གྱུར་པའི་སྐྱེ་བ་དགེ་སློང་སྣང་གསལ་བ་དཀོན་མཆོག་རྒྱལ་མཚན་ས་ཁྱི་ཟླ་བ་ལྔ་པའི་ཚེས་བཅུ་བདུན་ལ་མཛོད་འཛིན་དུ་བསྐོས༑ རང་ཕྱོགས་རྣམས་ཀྱིས་ལེགས་བྱའི་བརྡ་མཚོན་ཀྱང་བྱས། ལྕམ་ཞབས་དྲུང༌། བླ་མ་མགར་གྱི་སྤྲུལ་སྐུ། བླ་མ་བཀྲ་ཤིས་རིན་ཆེན་གྱི་སྐུ་སྐྱེ་སོགས་འདུས་པ་མང་བར་དྭགས་པོའི་བཀའ་འབུམ། རྗེ་ཕག་གྲུའི་བཀའ་འབུམ། སྐྱོབ་པའི་བཀའ་འབུམ། རྗེ་ཀུན་དགའ་རིན་ཆེན་གྱི་བཀའ་འབུམ། རྒྱལ་དབང་རཏྣའི་བཀའ་འབུམ། དགོངས་གཅིག །ཟབ་ཆོས། བསྟན་སྙིང༌༑ དགོངས་པ་ཡང་ཟབ། རྗེ་དངུལ་ཆུ་ཆོས་རྫོང་བའི་བཀའ་འབུམ། རང་ལུགས་ཀྱི་ཆོས་སྤྱོད་རབ་གསལ། བདེ་མཆོག །མགོན་པོའི་བསྐང་གསོལ། ཨ་ཕྱི། ཞིང་སྐྱོང༌། དྲང་སྲོང༌། གནོད་སྦྱིན་རྩི་དམར་བ་རྣམས་ཀྱི་བསྐང་གསོལ། མགོན་པོའི་གཏོར་ཟློག་བྱ་མགོ་མ། བསང་རྔན་བདེ་ལེགས་ཀུན་འབྱུང༌། ཨ་ཕྱིའི་ལྷུག་གསོལ། རྒྱལ་གསོལ་ལ་སོགས་པ་ལུང་མང་བར་བྱས། ཧོར་དཔོན་གྱི་འབུམ་ཡང་ལེགས་པར་གྲུབ་པས། ས་ཁྱི་ཟླ་བ་བརྒྱད་པའི་ཚེས་བཅོ་ལྔ་ལ་མགོ་འཇོའི་ཐང་དུ་རུ་ཐོག་ལ་འབྱོར། ཚེས་བཅུ་དྲུག་ལ་སྦྲ་ནག་ཆེན་མོར་འདུས་པའི་ཚོགས་དང་བཅས་པས་དཔལ་འཁོར་ལོ་སྡོམ་པ་རྒ་ལོ་ལྷ་ལྔའི་དཀྱིལ་འཁོར་དུ་སྟ་གོན། ཚེས་བཅུ་བདུན་ལ་དངོས་གཞི་སོགས་རབ་གནས་ཀྱི་རྒྱུད་དང་སྤྱན་དབྱེའི་ཆོ་ག་རྒྱ་གཞུང་རྣམས་ནས་ཇི་ལྟར་གསུངས་པ་འཁྲུལ་བའི་དྲི་མ་དང་བྲལ་བ་དག་རྡོ་རྗེ་སློབ་དཔོན་གྱི་བྱ་བ་རང་ཉིད་ཀྱིས་བསྒྲུབས་ཏེ་ལེགས་པར་བགྱིས། སླར་ཡང་གད་ལ་འོར་དུ་བླ་མ་སྐུ་སྐྱེའི་ནང་རྟེན་དངུལ་ལས་གྲུབ་པ་ཨོ་རྒྱན་རིན་པོ་ཆེའི་སྐུ་ཁྲུ་གང་ཙམ་བཞེངས་འདུག་པར་བདག་ཉིད་གཅིག་པུས་གཤིན་རྗེ་ཟླ་གསང་གི་སྒོ་ནས་རབ་གནས་རྒྱས་པ་བྱས། སྤྲོ་ལུང་ཞབས་དྲུང་བདེ་བར་གཤེགས་པ་དེ་ཉིད་ཀྱི་སྤྲུལ་པའི་སྐུ་ལོང་པོ་གླང་དཀྱིལ་གྲོང་དུ་ཁྱིམ་ཚང་ཤར་པ་ཞེས་པར་ཡབ་ལྷ་རྒྱལ་དང༌།

ཡུམ་རྣམ་རྒྱལ་མོ་འབོད་པའི་སྲས་སུ་མེ་སྤྲེའུ་ལོར་སྐུ་བལྟམས་འདུག་པ་འཁྲུལ་མེད་ཡིན་པར་རྔོ་ཐོགས་སྟེང་ས་ཁྱི་ཟླ་བ་དགུ་པའི་ཉེར་ལྔ་ལ་དབུར་སྟོད་འབྲི་ཆོས་ཕྱུག་ཀླུང་རྩེ་བ་གཞིས་ཀ་སྲ་བརྟན་རྡོ་རྗེའི་གནས་མཆོག་ཏུ་སྤྱན་དྲངས། ཟླ་བ་དེ་ཀའི་ཉེར་བརྒྱད་ཡན་ལག་ལྔའི་འབྲས་བུས་མཆོག་ཏུ་དགེ་བའི་ཉིན་དབུ་སྐྲ་གཙུག་ཕུད་བྲེགས་ཤིང་སྐྱབས་སུ་འཛིན་པའི་དགེ་བསྙེན་དུ་བསྒྲུབས། མཚན་དཀོན་མཆོག་ཕྲིན་ལས་བཟང་པོར་གསོལ༑ མངའ་རིས་མང་ཡུལ་རྒྱལ་སྲས་ཆོས་རྗེ་རིན་ཆེན་པའི་གྲྭ་རྒྱུན་དང་གསེར་ཞོ་སྟོང་བྱུ་རུ་སྤོས་ཤེལ་སོགས་འབུལ་ཆས་བཟང་པོ་འབྱོར། མཐིལ་དང་ཀ་ཚལ་སོགས་སུ་འབོད་མི་བྱུང་བས་ཕྱིན། ཡང་གངས་རི་ཏི་སེར་སྤྲོ་ལུང་གི་རྗེ་བདེ་གཤེགས་ཀྱི་ཕྱི་རྟེན་གསེར་གདུང་བཞེངས་མི་འཁོར་བ་དག་སྟབས་གཅིག་ཏུ་དགོན་པ་རྒྱང་གྲགས་སོགས་ནས་ཀྱང་གྲྭ་རྒྱུན་དང༌། གསེར་བྱུ་རུ་སྤོས་ཤེལ་ལ་སོགས་པའི་འབུལ་ནོར་རྒྱ་ཆེ་ཡང་འབྱོར། སླར་སྐབས་ཤིག་ཏུ་རྐྱེན་གང་ཡང་མེད་པར་མཛུབ་མོ་ཤིན་ཏུ་ན་བ་ཞིག་བྱུང་བས་བདེ་མཚམས་སུ་བཅད། མཚམས་ཁོག་དེ་ཁར་བླ་མ་ལྷོ་པ་སྐུ་སྐྱེ། མགར་སྐུ་སྐྱེ། རིན་རྒྱལ་བའི་སྐུ་སྐྱེ། བཀྲ་ཤིས་རིན་ཆེན་པའི་སྐུ་སྐྱེ། ཁམས་སྐྱོ་ནང་སོ་སོགས་ལ་ལྔ་ལྡན་གྱི་ཁྲིད་བཤད་སྦྱར་མདོར་བསྡུས་ཙམ་ལ་དམིགས་རྐང་རྒྱས་པ་སྦར་བཅངས་མ་ཞིག་བདུན་གཉིས་ལ་གྲུབ་པར་བྱས། རིན་རྒྱལ་བའི་སྐུ་སྐྱེ་ལ་བསྐོས་བྱ་དང་བཅས་སྒ་གླང་ཆེན་དགོན་དུ་བརྫངས། དེ་ནས་ས་མོ་ཕག་ལོ་གསར་པའི་ལོ་དུས་ཀྱི་རིམ་འགྲོ་གཤིན་རྗེ་ཚེ་བདག་གི་སྲུང་ཟློག་སྒྲུབ་པ་དང༌། བཀའ་བསྟན་འགྱུར་སྒྲོག་པ་སོགས་གྲུབ་ཅིང༌། སོས་གཏོར་ཡང་བགྱིས། བླ་མ་ལྷོ་པ་སྐུ་སྐྱེ་ཡང་སྒོམ་སྡེ་ནང་ཆེན་ཁྲོད་དུ་རྫོང་བརྡ་གྲུབ༑ དེ་ནས་གཙང་ཤེལ་དཀར་སྒྲུབ་སྡེ། རྟའུ་མཆོག་གྲུབ་གླིང་སོགས་ཕྱོགས་མཐའི་མཚམས་གྲྭ་ལོ་གསུམ་གྱི་བརྗེ་རེས་དགོས་པ་རྣམས་སོ་སོ་ནས་འབྱོར།

ད་ལྟ་མཚམས་གྲྭ་བརྗེ་ལེན་དང་བླ་མ་བསྐོ་བཞག་གི་གྲབས་ཡུལ་ཉེར་བསྡོགས་བགྱིད་པའི་སྐབས་སུ་ཡོད་པ་འདི་བཞིན་ནོ། །དེ་ནས་དེ་ཀའི་མུས་ལ་སྤྲོ་ལུང་དུ་ཕྱིན། སྒར་པ་མཚམས་གྲྭ་ཁག །མཐིལ་སྒྲུབ་སྡེའི་མཚམས་པ་སོགས་འདུས་པ་མི་ཉུང་བ་ལ་ཕྱག་རྒྱ་ཆེན་པོ་ལྔ་ལྡན་གྱི་ཉམས་ཁྲིད་གོ་དོན་བཤད་སྦྱར་དང་སྦྲགས་པ། འཁོར་ལོ་སྡོམ་པ་རྒ་ལོ་ལྷ་ལྔའི་དབང་རྒྱས་པ་དབང་དོན་རྒྱུད་སྡེའི་དགོངས་པ་འཁྲུལ་མེད་དུ་བཀྲལ་བའི་བཤད་པས་བརྒྱན་པ། དགོངས་པ་ཡང་ཟབ་ཀྱི་རྩ་གསུམ་གཏོར་དབང༌། ཞི་ཁྲོ་རིགས་བསྡུས་ཀྱི་དབང༌། རིག་འཛིན་པདྨ་གླིང་པས་གུང་ཐང་རྡོ་རྗེ་གུར་ཕུག་ནས་སྤྱན་དྲངས་པའི་བླ་མ་དྲག་པོ་དམར་ཆེན་གྱི་དབང་ཆོག་རེག་པ་དོན་ལྡན། དཔལ་མགོན་ཕྱག་བཞི་པའི་བུམ་དབང་བཅུ་བཞི་པ་རྣམས་ཀྱང་ལག་ལེན་འཁྲུལ་མེད་དབང་དོན་བརྡ་བཀྲོལ་ལུང་རིགས་ཀྱིས་རྒྱབ་སྐྱོར་བ་བྱས། བཅའ་ཡིག་གསར་པ་བསྒྲགས་པ་དང༌། ཁྲིམས་ཀྱང་སྔོན་ཆད་ལས་དམ་ཙམ་ཨེ་ཡོང་གི་ཁ་ཏ་ཚོགས་ལབ་ཞིབ་ཏུ་གཏང་ནས་ཡོད། དེ་ནས་རྩེ་བར་འབྱོར། དབྱར་སྨད་རྩེ་བ་སྐོར་དུ་རིམས་བདུན་དྲུག་པ་ཞིག་མཆེད་པར་གཤིན་རྗེའི་གཤེད་པོའི་ལས་མཐའ་རྒྱུ་མའི་ཞགས་པ་ལ་བརྟེན་པའི་རིམས་ནད་གཅོད་པའི་ཐབས་བྱས་པས་འཕྲོ་གཙང་དུ་ཆད། ས་མོ་ཕག་ལོ་འདིར་འབྲས་དྲུག་ཤིན་ཏུ་ལེགས་པ་རྒྱལ་ཁམས་ཕྱོགས་ཁྱབ་ཏུ་བྱུང་བར་སད་ཀྱི་ཉེར་འཚེ་བྱུང་དོགས་གཞན་པས་བསྐུལ་བ་མེད་ཀྱང༌། རང་གི་བསམ་བཟང་མཐིང་རིལ་གྱིས་གནམ་འདེགས་པའི་དཔེ་ལྟར་དང་དུ་བླངས་ནས་རྒྱ་ནག་ཆུ་འཁོར་ཆེ་བ་འཛུགས་པ་དང༌། སྔགས་དམིགས་ཙམ་བྱས་པས་སྤྲིན་ཡེ་མེད་ཀྱང་བ་མོ་ཐམས་ཅད་ཟིལ་པར་འགྲོ་བ་དང༌། ཆུ་འཁོར་གྱི་སྒྲོས་ཀྱི་རྩ་བར་དངུལ་ཆུ་དངོས་སུ་བྱུང་བ་ཆུ་དཔོན་གྱིས་བླངས་འདུག་པ་དང༌། ཆུ་འཁོར་བསྐོར་བའི་ཚེ་དེ་མ་ཐག་སྤྲིན་འདུ་ཆར་འབབ་པ་དང༌། ཆུ་འཁོར་གྱི་ཆུ་བཅད་པའི་ཚེ་གནམ་ཐངས་པ་སོགས་ལག་པའི་འདུ་བྱེད་ཀྱིས་བཅོས་པ་ལྟར་རང་དབང་དུ་འདུག་པ།

གྲོགས་པོ་རྣམས་ལ་ཁ་ཏ་སློབ་སྟོན་བྱེད་པ་བས་ནམ་མཁའ་སྟོང་པ་རང་དབང་འདུ་བ་ཞིག་བྱུང་བའི་ཉམས་མཚར་བ་ཙམ་དུ་བྱུང༌། དེ་ཀའི་མུ་ལ་རྒྱལ་བ་ཐམས་ཅད་མཁྱེན་པ་ཆེན་པོའི་ཞབས་རྡུལ་ཕྱག་བགྱི་བའི་སླད་དུ་ཧོར་ཟླ་བརྒྱད་པའི་ཡར་ཚེས་བཅུ་གཅིག་ལ་རྩེ་བ་ནས་བཏེག། ལམ་ཞག་གསུམ་གྱིས་ལྷ་ལྡན་ར་ས་འཕྲུལ་སྣང་གི་གཙུག་ཁང་ཆེན་པོར་ཚེས་བཅུ་བཞི་ལ་འབྱོར། འདི་སྐབས་དྲང་སྲོང་གདོལ་པ་ཤར་ཏེ་རྒྱལ་བ་ཆབ་ཞུགས་པ་ལ་ཕེབས་འདུག །ཉི་མ་ཁ་ཡར་པོ་ཏ་ལའི་ལྟག་སྒོ་ནས་ཞབས་འགྲོས་ཀྱིས་ཕེབས་པར། ཞབས་ཚིགས་ལ་ཆབ་བབ་ནས་སྙུན་ཟུག་དང་སྐྲང་པོ་ཡོད་པ་ཞིག་བྱུང་འདུག་པར་རོང་ནས་ཆུ་དྲོན་བླངས་པ་སླར་བསྲེས་པས་ཞབས་ལ་འཕྲོད་བསྟེན་གནང་བའི་སྐབས་ཀྱི་སྐུ་མཚམས་ཤིན་ཏུ་དམ་པ་ཞིག་བཅད་འདུག་པ། བདག་ཚོར་ཟུར་ཆས་སོགས་གྱ་ནོམ་པར་གནང་ཞིང་སྙུན་གཞི་ཅུང་ཟད་མ་དྭངས་བར་སྒུག་སྡོད་བྱས་པར་སྙུགས་མ་བུད་གསུངས་པ་སོགས་ཕེབས་བྱུང་བས་ལྷོད་ཕབས་ནས་བསྡད། ཉེར་ལྔའི་ཉིན་སྐུ་མཚམས་དམ་པའི་ཁོངས་སུ་ཤོག་གསུངས་པས་ཕྱིན། བདག་དང་ཉེ་གནས་དན་པ་དང་ལྡེ་མིག་པ་རྣམ་དག་གསོལ་དཔོན་དང་བཞི་སྐུ་གཞོགས་སུ་ཐར་ཅིང་ཕྱག་འབུལ་གྲུབ་ནས་འགག་ཏུ་སྡོད་བཅུག །བདག་གི་ཕྱག་འབུལ་སྐབས་བཞུགས་གདན་མཐོ་གང་ཙམ་ལས་མི་འདུག་ཀྱང་བཞེངས་པ་དང་མཇལ་དར་སློག །དབུ་ཐུག་སོགས་མཐོང་བཟོས་དཔེ་མེད་གནང༌། བདག་ལ་ཡང་གདན་མཐོ་གང་ཙམ་འདུག །དེ་ཉིན་རི་པ་རྩེར་རྒྱངས་ལ་བདག་དཔོན་སློབ་གཉིས་མ་གཏོགས་སུ་ཡང་མེད་པར་གནང་ནས་གཤིན་རྗེ་ཚེ་བདག་ལྕགས་སྡིག་སྐོར་ཡང་ཟློག་ཀིང་ཀང་བཀའ་གཏེར་གྱི་སྐོར། འཆར་ཁ་སོགས་གཤེད་སྐོར་རྣམས་ལ་དྲི་རྩད་དང་དོགས་གཅོད་ཞིབ་རྒྱས་སུ་གནང༌། དེའི་ཕྱི་ཉིན་ཚ་བཞེས་གོང་ཙམ་ནས་ཡང་ཕོ་ཏ་ལར་ཕྱིན། གུང་ཚིགས་སྐབས་མ་གཏོགས་ཉི་མ་བཞུད་གདོང་བར་སྔ་ཉིན་ལྟར་གཞན་པ་སུ་ཡང་མེད་པར་སྔ་མའི་གསུང་འཕྲོ་རྣམས་ཀྱི་འཕྲོ་དང༌། གཞན་ཡང་བཀའ་བརྒྱད་བདེ་འདུས་ཀྱི་ཁྲོ་རོལ་སྐོར་དང༌།

དྲེགས་པ་ཉི་ཤུ་ཁམས་བྱོན། འཁོར་ནག་བཀའ་གཏེར། གཏད་ཁྲམ་རུས་སྦལ་ནག་པོ། རྒྱལ་གསོལ་ལྷ་གང་མ། སྔགས་སྡེབས་ཀྱི་སྐོར་སོགས་དྲག་པོ་མངོན་སྤྱོད་ཀྱི་གཞུང་ཆེན་མང་པོ་དང༌། མགོན་པོ་ཕྱག་བཞི་པ་དང་ཞལ་བཞི་པའི་སྐོར་སོགས་ཤིན་ཏུ་མང་བའི་དྲི་རྩད་དོགས་གཅོད་དང༌། གཞན་ཡང་འཕྲལ་ཡུན་གྱི་གསུང་འཕྲོ་མང་རབས་གནང༌། ཁྱེད་ཀྱིས་མངོན་སྤྱོད་ཀྱི་ལས་སྦྱོར་བྱས་པའི་རྟགས་ཐོན་པ་ཇི་ཙམ་བྱུང༌། ལས་སྦྱོར་གཞུང་གང་འདྲའི་རིགས་ལག་ཏུ་བླངས་སོགས་དྲི་རྩད་ཤིན་ཏུ་ཞིབ་པ་གནང་བྱུང་བའི་ལན་ཐམས་ཅད་སྦ་གསང་མེད་པར་ཞུས། ལྷག་པར་གཤིན་རྗེ་ལྕགས་སྡིག་གི་མཆོད་རྟེན་བཅའ་ལུགས་དེང་སང་སྒྲོན་མ་དྲུག་པ་ལྟར་མདོར་བསྡུས་ཙམ་མ་གཏོགས། ཊཱི་ཀ་རིན་ཆེན་ཕྲེང་བ་ལྟར་གཅེས་པའི་འཁོར་ལོ་བཅུ་གསུམ་ཙམ་རྫོགས་པར་གྲུབ་པའི་བཅའ་གཞི་ཡོངས་རྫོགས་རྒྱས་པ་འདི་ལག་ལེན་ཞིབ་ཆ་དབུས་གཙང་གི་སྔགས་བན་སུ་ལ་ཡང་མི་འདུག་པས། ཁྱེད་ཀྱིས་གཤིན་རྗེ་ཡང་ཟློག་གཟའ་གདོང་ཞལ་གདམས་ལྟར་ཁ་གསལ་ཞིང་ལག་ཏུ་ལེན་བདེ་བ་ཁྲིགས་ཆགས་ཤིག་ཅིས་ཀྱང་གྱིས་གསུངས་པའི་ཕེབས་སྒོ་ནན་ཆགས་སུ་གནང་ཞིང༌། ཉི་མ་གཞུད་མཚམས་སྐུ་གཞོགས་སུ་དངོས་པོའི་གནང་སྦྱིན་གྱ་ནོམ་པ་སྩལ་ཏེ་ལྷ་སར་ལོག །ཕྱི་ནང་ཉེར་བདུན་གྱི་ཉིན་སྐུ་གཞོགས་ནས་ཆོས་རྗེ་སྤོས་དགའ་བའི་སྐུ་ཚ་ལགས་འབལ་འབལ་ཟེར་བ་ཞིག་ཡོད་པར་ཡང་ཟློག་གི་སྐོར་རྣམས་དང༌། ཕྱག་བྲིས་སམ་ཊ་དང་དོགས་གཅོད་ཕྲན་བུ་ལ་མཆན་བུ་དགོས་ཚུལ་གནང་བྱུང་བར། ཡང་ཟློག་གི་སྲུང་ཟློག་བསད་མནན་གྱི་སྔགས་ཚིག་ལ་ཤམ་བསྒྱུར་བྱེད་ཚུལ་སོགས་སྔ་སོར་ཕུལ་མ་གྲུབ་པའི་འཕྲོ་རྣམས་དང༌། བསད་མནན་གྱི་ངག་འདོན་ཉེས་བྱས་དྲག་བསྐུལ། སོ་སྡེབས་ཀྱི་དྲེགས་པ་བསྐུལ་བ། ཟླ་གསང་འདུས་པའི་ཏནྟྲར་གསུངས་པའི་ཐུན་བསྐུལ་སོགས་བློ་ལ་གང་འདུག་རྣམས་ཀྱང་བྲིས་ནས་ཕུལ། གཞན་ཕྱག་དཔེ་འབུལ་དགོས་དང་རྟགས་ལྡན་དུ་བསྒྲུབས་པའི་ཐུན་གྱི་ཕབ་རྒྱུན་འབུལ་དགོས་སོགས་མང་བ་ཐོར་འཁོད་གནང་བྱུང་བ་རྣམས་ཁྱེར།

ཉེར་དགུ་ལ་ལྷ་ལྡན་ནས་བཏེག །ལམ་ཞག་ལྔ་བགྱིས་ནས་རྩེ་བར་འབྱོར། དེ་ལྟར་གྱི་ཡར་ལམ་དང་ཕྱིར་ལམ་ལྷ་སར་སྡོད་རིང་སོགས་ལ་བསྔོ་བྱང་དང་འཕྲད་མི་སོགས་བགྲང་ལས་འདས་པ་ཟང་ཟིང་ཁོར་ཡུག་ཏུ་སོང༌། རྩེ་བར་འབྱོར་ནས་སྟག་ལུང་ཞབས་དྲུང་རིན་པོ་ཆེ་མ་ཆེན་གྱི་སྐུ་གཞོགས་ནས་བླ་མ་ལུང་རིངས་པ་འཁྲུལ་ཞིག་ཆེད་གཏད་ཀྱིས་རྫོང་བརྡ་གནང་བྱུང་བར། མདོ་མང་གི་ལུང་རྣམས་ཞབས་དྲུང་མ་ཆེན་རང་གསན་པའི་རྩིས་ཡིན་པས་འདི་པ་ལ་གྱིས་ཞེས་ཕེབས་བྱུང་བར། མདོ་མང་གི་ལུང་རྣམས་མཐར་ཆགས་སུ་བཀླག་ལུང་ནི་མ་ལྕོགས། ཐོག་མཐའ་བར་གསུམ་དཀྱུས་མ་བས་ཞིབ་ངེས་པ་བྱེད་པའི་སྐབས་འདི་བཞིན་དུ་གནས་སོ།། །།དགེའོ།། དགེའོ།། དགེའོ།། 