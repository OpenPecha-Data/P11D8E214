༄༅། །ཉེར་ལྔ་ཉི་ཤུ་རྩ་ལྔའི་སྦྱོར་བ་རིན་ཆེན་སྲོག་གི་རྒྱབ་རྟེན་ཞེས་བྱ་བ་བཞུགས་སོ།།

ཉེར་ལྔ་ཉི་ཤུ་རྩ་ལྔའི་སྦྱོར་བ་རིན་ཆེན་སྲོག་གི་རྒྱབ་རྟེན་ཞེས་བྱ་བ། བླ་མ་དང་སངས་རྒྱས་སྨན་གྱི་བླ་བཻ་ཌཱུརྻ་འོད་ཀྱི་རྒྱལ་པོ་ལ་ཕྱག་འཚལ་ལོ། །སྤྱི་བཅོས་ནོར་བུའི་ཕྲེང་བ་ལས། །ཁ་འཐོར་མན་ངག་གདམས་པའི་མཆོག །ཉི་ཤུ་ལྔ་ཡི་སྦྱོར་བ་འདི། །ཀུན་གྱིས་ཤེས་པ་མ་ཡིན་ཡང༌། །སྨན་པ་མང་པོ་ཚོགས་པའི་ཚེ། །མཁས་པའི་གྲགས་དཀར་ཐོབ་པ་དང༌། །ཉམ་ཐག་ནད་ལས་གྲོལ་བ་དང༌། །སྨན་མང་གིས་སྡུག་བཅོས་མེད་ལ། །ཡན་ལག་སྦྱོར་བ་ཉི་ཤུ་ལྔ། །སྔོན་ཆད་མ་ཚང་འཐོར་བ་དག །ཁོ་བོས་བཤད་དོ་གཅེས་པར་ཟུང༌། ༈ །དང་པོ་བདུད་རྩི་ཉེར་ལྔ་ནི།་་༌།སྨན་གྱི་རྒྱལ་པོ་བཟང་པོ་དྲུག །ཤིང་གི་རྒྱལ་པོ་དྲི་ལྡན་གསུམ། །སྲོག་ཆགས་རྩི་ཡི་རྒྱལ་པོ་གཉིས། །ཆུ་ཡི་རུས་པ་གང་གི་རྭ། །འབྲས་བུ་གསུམ་དང་ཟི་ར་གཉིས། །སྤོད་རྒྱལ་གཉིས་དང་ཆུ་སྨན་གཉིས། །གསེར་ཟངས་རུ་རྟ་ཉི་དགའ་རྣམས། །ཤིང་བཅུད་དག་གི་རྟར་བསྐྱོན་ཏེ། །གུང་གཉིས་ཆུ་གྲང་བསྐོལ་གྱིས་ཕུལ། །ཡང་ན་སྦྲང་གི་རྟ་ལ་བསྐྱོན། །རིམས་དུག་ཚ་བ་བྱེར་རྙིང་དང༌། །དྲེག་གྲུམ་མཛེ་དང་རེངས་འཁུམས་དང༌། །མཁལ་ནད་རྩ་ནད་ཚ་གྲང་དང༌། །གཉན་ཚད་འགྲམ་འཁྲུགས་རྩར་བྱེར་ཞན། །མདོར་ན་ནད་མང་བཅོས་རྙིང་དང༌། །སྨན་པས་བཅོས་སྡུག་གྱུར་པ་ལ། །སྦྱོར་བ་འདི་ཡིས་སླེབས་པས་ཆོག །ཡིད་བཞིན་ནོར་བུ་རིན་ཆེན་གཏེར། །དགོས་འདོད་ཁྱད་པར་འདི་ལས་འབྱུང༌། །རྒྱུན་ཤེས་བུ་ཡི་གསེར་ཆོས་ལས། །གཅིག་ཏུ་དྲིལ་ནས་གདམས་པའོ། ༈ །གཉིས་པ་དངུལ་ཆུ་ཉེར་ལྔ་ནི། །འབིགས་བྱེད་དུལ་མ་ས་བཅུད་དང༌། །བཟང་དྲུག་འདྲེ་འཇིགས་མཉེར་མ་ཅན། །ཤིང་ཀུན་སུག་སྨེལ་གླ་རྩི་དང༌༑ ༑སྟག་ཤ་ཆུ་སེར་སྨན་གསུམ་དང༌། །གསེར་བྱེ་མཁལ་མ་ཞོ་ཤ་དང༌། །འབྲས་གསུམ་གོ་ཡུ་མ་ནུ་དང༌། །རྒྱ་ཚྭ་རུ་རྟ་གྲོགས་ཤིང་དང༌། །རྒྱ་མཚོའི་ལྦུ་རྣམས་རིལ་བུ་དྲིལ། །སླེ་ཏྲེས་པི་ལིང་ཐང་གིས་ཕུལ། །མཛེ་གཟའ་སྐྲན་དང་དམུ་ཆུ་དང༌། །དུག་དང་གག་ལྷོག་པགས་ནད་དང༌། །ཡ་མ་དཀར་ནག་དྲེག་གྲུམ་འབམ། །མཁལ་ནད་ཆུ་སེར་ནད་རིགས་ཀུན། །མྱུར་དུ་སེལ་བར་གདོན་མི་ཟ།

༈ །གསུམ་པ་དཔའ་བོ་ཉེར་ལྔ་ནི། །ཐར་ནུ་ཏྲི་བྱིད་ཟབ་ལག་གསུམ། །སྦྱོང་བར་བྱེད་པའི་སྨན་གསུམ་ཡིན། །བཙན་དུག་སྟག་ཤ་རེ་ལྕག་གསུམ། །གསོད་པར་བྱེད་པའི་སྨན་གསུམ་ཡིན། །ས་བཅུད་རྒྱ་ཚྭ་སྡིག་སྲིན་གསུམ། །རྩ་ལ་རྒྱུག་པའི་སྨན་གསུམ་ཡིན། །འདྲེ་འཇིགས་དྲི་ལྡན་འཛིན་པ་གསུམ། །འདུལ་བར་བྱེད་པའི་སྨན་གསུམ་ཡིན། །ཤུ་དག་སྤུ་ནག་ཨ་བྱག་གསུམ། །མཐའ་ནས་སྡུད་པའི་སྨན་གསུམ་ཡིན། །གུར་གུམ་ཅུ་གང་གི་ཝཾ་གསུམ། །སྤྱི་རུ་དགོས་པའི་སྨན་གསུམ་ཡིན། །ཨ་རུ་ཧོང་ལེན་ཤ་ཆེན་གསུམ། །ཚོད་འཛིན་བྱེད་པའི་སྨན་གསུམ་ཡིན། །ཆུ་སེར་ནད་ལ་སྨན་གསུམ་བསྡེབ། །མཁལ་མར་མཁལ་མ་རིགས་གསུམ་བསྡེབ། །གློ་ཚད་ཙནྡན་ག་པུར་བསྡེབ། །རྩ་ལ་ཁྲིད་ན་བྱང་པ་བསྡེབ། །གཞན་ཡང་ཁ་སྒྱུར་རིག་པས་དཔྱད། །ཀུན་ལ་ཀ་ར་སྦྱར་བར་བྱ། །ཁ་སྒྱུར་མེད་ན་ཉེར་གཅིག་ལ། །ཁ་སྒྱུར་གསུམ་གསུམ་ཀ་རར་བཅས། །ཉི་ཤུ་རྩ་ལྔའི་སྦྱོར་བ་འདིས༑ ༑ལོ་བརྒྱད་ཆུས་སྦྲུས་བྲ་རིལ་ཙམ། །དྲིལ་ལ་ལྔ་བདུན་དགུ་བཅུ་གཉིས། །ནད་སྟོབས་སྦྱར་ལ་བཏང་བ་ཡིས། །གག་ལྷོག་གཟེར་གསུམ་ཡ་མའི་རིགས། །ཆུ་སེར་དཀར་ནག་གཟེར་ཐུང་རིགས། །བདུན་དྲུག་ཁྲག་ཏུ་འཁྲུ་བ་དང༌། །སྐོར་ལེའི་ཚ་བ་ལ་སོགས་ཀུན། །འཇོམས་པར་བྱེད་པའི་དཔའ་བོ་ཡིན། ༈ །བཞི་པ་ཨ་རུ་ཉེར་ལྔ་ནི། །ཨ་རུ་གསེར་མདོག་རྡོག་མ་གཅིག །ཅུ་གུར་ལི་དང་ཛཱ་སུག་ཀ །ཤིང་གཉིས་འབྲས་གསུམ་བསེ་རུ་དང༌། །གི་ཝཾ་པི་ལིང་རུ་རྟ་དང༌། །ཤིང་ཀུན་ཚོས་དང་ཟི་ར་གཉིས། །འབྲི་ཏ་གསེར་བྱེ་ཤིང་ཚ་དང༌། །ལྕམ་པ་སྡིག་སྲིན་ཀ་ར་སྦྱར། །གུང་གཉིས་བཏང་བས་རྩ་དཀར་དང༌། །རྩ་ནད་མཁལ་འགྲམ་བྱེར་པ་དང༌། །ཁྲག་ནད་མཁལ་མར་བབ་སོགས་ལ། །བདུད་རྩི་བས་ཀྱང་འདི་ཉིད་བསྔགས། ༈ །ལྔ་པ་རྩ་དཀར་ཉེར་ལྔ་ནི། །བཟང་དྲུག་ཙནྡན་ཨ་ག་རུ། །བསེ་རུ་གི་ཝཾ་གླ་རྩི་པི་པི་ལིང༌། །རུ་རྟ་ཉ་ཁོག་ཤིང་ཚ་ཟི་ར་གཉིས། །འབྲི་ཏ་ས་འཛིན་གསེར་བྱེ་འབྲས་བུ་གསུམ། །ལྕམ་པ་སྡིག་སྲིན་ཀ་ར་སྦྱར་བ་ཡིས། །རྩ་དཀར་ཚ་བའི་ནད་རིགས་ཀུན། །མེ་དབལ་ཆུ་ཡིས་བསད་དང་མཚུངས།

༈ །དྲུག་པ་བསེ་རུ་ཉེར་ལྔ་ནི། །བསེ་རུ་གོ་དོར་བཟང་པོ་དྲུག །ཙནྡན་གཉིས་དང་གེ་སར་གཉིས། །རྒྱ་རུ་རུ་རྟ་ཆུ་སྨན་གསུམ། །ཟི་ར་དཀར་པོ་བ་ཤ་ཀ །ཨུཏྤལ་འབྲས་གསུམ་ལི་ག་དུར། །གི་ཝཾ་ཀ་ར་སྦྱར་བ་ཡིས། །བློ་སྣག་རྒྱ་མཚོ་ཙམ་ཡང་སྐེམ་པར་བྱེད། ༈ །བདུན་པ་བོང་ཁྲག་ཉེར་ལྔ་ནི། །བོང་ཁྲག་ཙནྡན་དཀར་དམར་གི་ཝཾ་དང༌། །བཟང་དྲུག་ཆུ་སེར་སྨན་གསུམ་གེ་སར་གཉིས། ཏིག་ཏ་སླེ་ཏྲེས་སྟབ་སེང་འབྲས་བུ་གསུམ། །གླ་རྩི་སྤང་རྒྱན་བེ་དོ་བ་ཤ་ཀ །ཀ་ར་སྦྱར་བའི་ཉི་ཤུ་རྩ་ལྔ་འདི། །གུང་གཉིས་སེང་ལྡེང་ཁུ་བས་ཕུལ་ལ་གཏང༌། །སེ་འབྲུ་ལྔ་དང་ནངས་ནུབ་ལྟག་པ་སྤྲད། །དྭངས་མ་གནས་འཇོག་ཆུ་སེར་ཚ་བ་སྐེམ། ༈ །བརྒྱད་པ་ཁྱུང་ཆེན་ཉེར་ལྔ་ནི། །སྙིང་ཁྲག་ཤ་རུས་རྒྱུས་པའི་སྟེང༌། །ཟབ་ལག་བྲ་བྲན་ཏི་དང་ནི། །དན་རོག་སྤང་རྩི་དོ་བོ་དང༌། །སྔོན་བུ་ཏྲི་བྱིད་སྡིག་སྲིན་དང༌། །སྒ་སྐྱ་ཤིང་ཀུན་དྲི་ཆེན་དང༌། །དོམ་མཁྲིས་གི་ཝཾ་ཙནྡན་གཉིས། །མཚལ་དཀར་སྣ་མའི་འབྲས་བུ་དང༌། །བ་ཤ་ཀ་དང་ཤ་ཆེན་དང༌། །འཛིན་པ་འདྲེ་འཇིགས་སྦྱར་བ་ཡི༑ ༑བྱེར་སྡུད་སྐྲང་འབྲས་ལྷོག་པ་དང༌། །གཉན་རིགས་མ་ལུས་འཇོམས་པར་བྱེད། ༈ །དགུ་པ་ཙནྡན་ཉེར་ལྔ་ནི། །ཙནྡ་དཀར་དང་བཟང་པོ་དྲུག །རུ་རྟ་ཟི་ར་དཀར་པོ་དང༌། །བ་ལེ་ཀ་དང་བ་ཤ་ཀ། །གི་ཝཾ་ཏིག་ཏ་ཤིང་མངར་དང༌། །བོང་དཀར་འབྲས་བུ་གསུམ་དང་ནི། །ཙནྡན་དམར་དང་ཨུཏྤལ་སྔོ། །ཨ་ག་རུ་དང་པུ་ཤེལ་རྩེ། །གེ་སར་གཉིས་པ་ཀ་ར་སྦྱར། །གློ་ནད་བྱང་ཁོག་འཁྲུགས་རྣམས་སེལ། ༈ །བཅུ་པ་ཏིག་ཏ་ཉེར་ལྔ་ནི། །རྒྱ་ཏིག་བོད་ཏིག་སུམ་ཅུ་ཏིག །གསེར་གྱི་མེ་ཏོག་དུག་མོ་ཉུང༌། །རྒུན་འབྲུམ་ཀྱི་ལྕེ་བོང་ང་དཀར། །ཛཱ་ཏི་ཨ་རུ་རུ་རྟ་དང༌། །ཤིང་མངར་ཅུ་གང་ཨ་ཀྲོང་དཀར། །བ་ཤ་བྲག་ཞུན་གུར་གུམ་དང༌། །སླེ་ཏྲེས་སུག་སྨེལ་པི་པི་ལིང༌། །ཤུག་ཚེར་ཀ་ར་སྦྱར་བ་ཡིས། །དོན་ལྔའི་མཁྲིས་ནད་མ་ལུས་སེལ༑ ༈ །བཅུ་གཅིག་སྤང་རྒྱན་ཉེར་ལྔ་ནི། །སྤང་རྒྱན་དཀར་དང་ཙནྡན་གཉིས། །ཨ་རུ་བ་ལེ་སླེ་ཏྲེས་དང༌། །ཀཎྜ་ཀ་རི་འབྲས་བུ་གསུམ། །ཏིག་ཏ་ཧོང་ལེན་སྐྲ་བཟང་དང༌། །བ་ཤ་ཀ་དང་རྒུན་འབྲུམ་དང༌། །ཤིང་མངར་སྲོ་ལོ་ཀྱི་ལྕེ་དང༌། །བོང་དཀར་སྟོང་ཟིལ་ཁྲ་རྐང་དང༌། །གང་ཆུང་རྩི་དམར་རྐང་གཅིག་དང༌། །བྲག་སྤོས་དཀར་པོ་ཡར་འདྲེན་རྣམས། །གཙོ་བོ་ཆ་གསུམ་ཆ་རེ་དང༌། །མཁྲིས་པ་ཆེ་ན་གཡུ་འབྲུག་དང༌། །ཟ་བ་གཡའ་ཀྱི་ཟངས་རྩི་བསྡེབ། །རླུང་ལ་ཛཱ་ཏི་རུ་རྟ་བསྡེབ། །བད་ཀན་སྟར་བུ་འུ་སུ་བསྡེབ། །ཚ་བ་འགྲམ་འཁྲུགས་རིམས་དུག་དང༌༑ ༑ཁྲག་ནད་གྲེ་བ་འགགས་ལ་ཕན། །གཏར་ཀ་མི་དགོས་ཁྱད་ཆོས་ཡིན།

༈ །བཅུ་གཉིས་ཨ་གར་ཉེར་ལྔ་ནི། །ཨ་ག་རུ་དང་ཛཱ་ཏི་སྙིང་ཞོ་ཤ། །ཤིང་ཀུན་ཁ་རུ་ཚྭ་དང་ལི་ཤི་དང༌༑ ༑སུག་སྨེལ་ཅུ་གང་གུར་གུམ་ཨ་རུ་ར། །ཀ་ཀོ་ལ་དང་གི་ཝཾ་གླ་རྩི་དང༌། །རུ་རྟ་ཕོ་རིལ་ཤིང་ཚ་དང༌། །བྱི་ཏང་གེ་སར་ཟི་ར་གཉིས། །སྒ་སྐྱ་སེ་འབྲུ་པི་ལིང་སྤོས་དཀར་དང༌། །བུ་རམ་སྦྱར་བའི་ཉི་ཤུ་རྩ་ལྔ་འདིས། །སྲོག་རྩར་རླུང་ཞུགས་ནད་ཀུན་འཇོམས་པར་བྱེད། ༈ །བཅུ་གསུམ་ཛཱ་ཏི་ཉེར་ལྔ་ནི། །ཛཱ་ཏི་ཁ་རུ་རྒྱ་ཚྭ་དང༌། །རྒྱམ་ཚྭ་ཚ་བ་གསུམ་དང་སླེ་ཏྲེས་དང༌། །བིག་པན་ཐལ་བ་བྱི་ཚེར་བཟང་པོ་དྲུག །ཨ་ག་རུ་དང་ཤིང་ཀུན་གོ་སྙོད་དང༌། །ཟི་ར་དཀར་ནག་ཙི་ཏྲ་ཀ་ཤ་ཆེན། །རུ་རྟ་ལི་ཤི་གླ་རྩི་ཤིང་ཚ་དང༌། །བུ་རམ་སྦྱར་བའི་ཉི་ཤུ་རྩ་ལྔ་འདིས། །སྲོག་རླུང་སྙིང་རླུང་མ་ལུས་འཇོམས་པར་བྱེད། ༈ །བཅུ་བཞི་ལི་ཤི་ཉེར་ལྔ་ནི། །ལི་ཤི་ཨ་ག་རུ་དང་ཛཱ་ཏི་དང༌། །ཤིང་ཀུན་ཤ་ཆེན་དང་ནི་སྙིང་ཞོ་ཤ༑ ༑ཨ་རུ་ཁ་རུ་ཚྭ་དང་བསེ་རུ་དང༌། །སྒ་ཏིག་གླ་རྩི་དཔའ་སེར་ཡུང་བ་དང༌། །སྒ་སྐྱ་རུ་རྟ་རྡོ་རྒྱུས་སྤང་སྤོས་དང༌། །བོང་དཀར་པི་པི་ལིང་དང་ཤུ་དག་དང༌། །གུ་གུལ་ཤིང་ཚ་ཅུ་གང་བུ་རམ་སྦྱར། །རླུང་ནད་ཉི་ཤུ་མ་ལུས་འདི་ཡིས་སེལ། ༈ །བཅོ་ལྔ་གླ་རྩི་ཉེར་ལྔ་ནི། །དྲི་ལྡན་འདྲེ་འཇིགས་ཤིང་ཀུན་དང༌། །སྤུ་ནག་བཙན་དུག་ཤུ་དག་དང༌། །རུ་རྟ་ཐར་ནུ་བྲག་ཞུན་དང༌༑ ༑མུ་ཟི་སེར་ནག་བ་བླ་དང༌། །ལྡོང་རོས་སྒོག་སྐྱ་ཚྭ་དམར་དང༌། །དཀར་ནག་ཚུར་གཉིས་སྟག་ཤ་དང༌། །ལྕགས་ཕྱེ་ཚྭ་དཀར་པི་པི་ལིང༌། །སྦལ་པ་སྦྲུལ་དང་ཉ་ཤ་དང༌། །ལྕུམ་རྩ་ཏྲི་བྱིད་སྤྱང་ཀིའི་ལྕེ། །སྦྱར་བས་གཉན་གཟེར་གག་ལྷོག་དང༌། །སླེབས་པས་ཆོག་པའི་སྦྱོར་བ་ཡིན། ༈ །བཅུ་དྲུག་སྟོང་ཟིལ་ཉེར་ལྔ་ནི། །སྟོང་རི་ཟིལ་པ་ཆ་ཆེ་ལ། །ཟངས་རྩི་སྟག་ཤ་འདྲེ་འཇིགས་དང༌། །སྤོས་དཀར་སྤང་སྤོས་དྲི་ལྡན་དང༌། །གཉེར་མ་རྩོད་ཚིགས་བ་བླ་དང༌། །རུ་རྟ་སྦལ་རྒྱབ་མཚལ་དཀར་དང༌། །ར་དུག་རེ་ལྕག་ཅུང་ཞི་དང༌། །སྲོ་ལོ་ཤིང་མངར་རྒུན་འབྲུམ་དང༌། །ཙནྡན་གཉིས་དང་ཨ་རུ་ར། །རྒྱ་སྐེགས་སྨན་ཆེན་སྦྲང་དང་སྦྱར། །གཉན་འབྲས་གག་ལྷོག་གཟེར་ནད་འཇོམས།

༈ །བཅུ་བདུན་སྐྱེར་སེ་ཉེར་ལྔ་ནི། །སྐྱེར་པ་འོམ་བུ་བར་ཤུན་དང༌། །དཔའ་སེར་ཡུང་ང་རེ་རལ་དང༌། །ཚྭ་སྣ་ཚོགས་ཚད་ཡུངས་ཀར་དང༌། །བྲ་བནྟི་དང་ཚུར་དཀར་དང༌། །གཡེར་མ་སེར་ནག་ཤུ་དག་དང༌། །མ་ནུ་སུག་སྨེལ་ཐང་ཕྲོམ་དཀར༑ ༑བོང་ང་དཀར་དམར་ཐང་ཁྲོམ་ནག །འུ་སུ་གླ་རྩི་བསེ་རུ་དང༌། །ཨ་རུ་དཀར་པོ་ཆིག་ཐུབ་དང༌། །རྒྱལ་པོ་ཤིང་བལ་སྦྱར་ལ་གཏང༌། །ཤ་དུག་ལ་སོགས་དུག་རིགས་དང༌། །ཚ་གྲང་ནད་ཀུན་སེལ་བར་བྱེད། །བན་ཀན་སྐྱ་སྨུག་ལ་གཏོང་ན། །སྐྱ་བོ་སེ་འབྲུ་བཞི་པ་ལ། །སྒ་སྐྱ་བསྣན་པ་སྦྱར་ལ་བཏང༌། །སྐྱ་སེར་འཐབ་དུས་ཅོང་ཞི་དྲུག་པ་བསྣན། །སེར་སྨུག་འཐབ་དུས་བསེ་ཡབ་སེ་འབྲུ་དང༌། །མ་ནུ་འུ་སུ་སྟར་བུ་གསེར་མེ་ཏོག་་་་་སོ་ན་པུཥྤ། །དུག་མོ་ཉུང་དང་གསེར་མདོག་བསྣན། །ཚ་ཤས་ཆེ་ན་ཏིག་ཏ་བ་ཤ་ཀ །གྲང་ཤས་ཆེ་ན་སྒ་སྐྱ་ད་ལིས་བསྡེབ། །ཁྲག་ཤས་ཆེ་ན་རུ་རྟ་སྐྱུ་རུ་བསྡེབ། ༈ །བཅོ་བརྒྱད་གི་ཝཾ་ཉེར་ལྔ་ནི། །གི་ཝཾ་ཨ་རུ་གླ་རྩི་དང༌། །བསེ་རུ་བཟང་དྲུག་ཙནྡན་དཀར་དམར་དང༌། །པི་པི་ལིང་དང་རུ་རྟ་རེ་སྐོན་དང༌། །ཤིང་ཚྭ་ཟི་ར་གཉིས་དང་འབྲི་ཏ་དང༌། །གསེར་གྱི་བྱེ་མ་སྡིག་སྲིན་འབྲས་བུ་གསུམ། །སྲ་འབྲས་སྦྱར་བས་བད་ཀན་སྐྱ་སྨུག་སེལ། །དུག་ནད་གློ་བའི་ནད་ཀྱང་སེལ་བར་བྱེད། ༈ །བཅུ་དགུ་གོ་དོར་ཉེར་ལྔ་ནི། །ག་དོར་བསེ་རུ་རྒུན་འབྲུམ་དང༌། །གི་ཝཾ་ཨུཏྤལ་ཅུ་གང་དང༌། །རྒུན་འབྲུམ་ག་པུར་ཙནྡན་གཉིས། །དོམ་མཁྲིས་ལི་སུག་ཀ་ཀོ་ལ༑ ༑ཟི་ར་ཐལ་རྡོ་སོ་མ་ར། །བ་ཤ་ཀ་དང་བ་ལེ་ཀ །ཤིང་མངར་ཛཱ་ཏི་ཀ་ར་སྦྱར། །གློ་བར་མཚོན་ཕོག་སོས་པར་གདོན་མི་ཟ། ༈ །ཉི་ཤུ་ཐང་ཆེན་ཉེར་ལྔ་ནི། །ཁ་ཆེ་གུར་གུམ་ཐང་གི་གཙོ་བོ་ལ། །ཨ་བར་སྐྱུར་གསུམ་མ་ནུ་པ་ཏྲ་དང༌། །མ་ནུ་སྤོས་དཀར་ཏིག་ཏ་ཧོང་ལེན་དང༌། །ཀྱི་ལྕེ་བོང་དཀར་འུ་སུ་པརྤ་ཏ། །རྒྱལ་བའི་སྤྱན་ཅན་འཁྲི་ཤིང་པ་ཏོ་ལ། །ལྡུམ་བུ་རེ་རལ་ཕག་ཁྲག་གང་ག་ཆུང༌། །ཨུཏྤལ་བ་ཤ་ཀ་དང་པྲི་ཡང་ཀུ། །སེ་འབྲུ་སུག་སྨེལ་སོ་ཕག་བྲག་ཞུན་རྣམས། །སྦྱར་བའི་ཐང་ཆེན་ཉི་ཤུ་རྩ་ལྔ་འདིས། །དུག་དང་སྨུག་པོ་ཚད་རྙིང་བྱེར་བ་སྡུད༑ ༑ཚ་གྲང་ཆ་སྙོམས་དང་ཁ་འགགས་པ་འབྱེད། །རླུང་མི་སྐྱེ་ལ་བད་ཀན་མཁྲིས་པ་སེལ། །དེ་ཕྱིར་ཐང་སྦྱོར་ཀུན་གྱི་རྒྱལ་པོར་བཤད།

༈ །ཉེར་གཅིག་ཨུཏྤལ་ཉེར་ལྔ་ནི། །ཨུཏྤལ་གི་ཝཾ་གུར་གུམ་དང༌། །བོང་དཀར་པདྨ་གེ་སར་དང༌། །ན་ག་གེ་སར་མདུང་རྩེ་དང༌། །སྦལ་རྒྱབ་མཚལ་དཀར་སྲད་དཀར་དང༌། །སྤང་རྒྱན་སྤོས་དཀར་ཙནྡན་གཉིས། །ལི་ཤི་སུག་སྨེལ་ཨ་རུ་ར། །མུ་ཏིག་ཅོང་ཞི་འུ་སུ་དང༌། །ཙི་ཏྲ་ཀ་དང་ལི་ག་དུར། །སོ་ཕག་མ་ནུ་རུ་རྟ་སྦྱར། །ཚད་རྙིང་འབྱེད་པར་བྱེད་པའི་མཆོག ༈ །ཉེར་གཉིས་ག་པུུར་ཉེར་ལྔ་ནི། །ག་པུར་ཅུ་གང་རྒུན་འབྲུམ་དང༌། །གེ་སར་གཉིས་དང་ཙནྡན་གཉིས། །ཛཱ་ཏི་ཨུཏྤལ་ལི་ག་དུར། །སླེ་ཏྲེས་མ་ནུ་བ་ཤ་ཀ །འུ་སུ་བསེ་རུ་འབུ་སུ་ཧཾ། །སྟག་ཤ་རྒྱ་རུ་ཀྱི་ལྕེ་བ། །སྟར་བུ་ཚ་ལ་ཙི་ཏྲ་ཀ །ཨ་རུ་ལྕགས་དྲེག་སྤང་སྤོས་སྦྱར། །ཚད་རོ་རྙིང་པ་འདོན་པར་བྱེད། ༈ །ཉེར་གསུམ་ག་པུར་ཉེར་ལྔ་ནི། །ག་པུུར་བཟང་པོ་དྲུག་དང་ཨ་ག་རུ། །ཙནྡན་དཀར་དམར་ཨུཏྤལ་གེ་སར་གཉིས༑ ༑རུ་རྟ་ཟི་ར་དཀར་པོ་བ་ལེ་ཀ །ཤིང་ཚྭ་ཆུ་སྲིན་སྡེར་མོ་པུ་ཤེལ་ཙེ། །སྤང་སྤོས་རྡོ་དྲེག་དམར་པོ་འབུ་སུ་ཧཾ། །ཚ་གྲང་འབྲས་བུ་གསུམ་དང་ཚ་བ་གསུམ། །རིག་པའི་མདས་བསྣུན་ཚ་གྲང་བབ་དང་སྦྱར། །འགྲམ་འཁྲུགས་ནད་རྙིང་ཚ་བ་རྙིང་པ་སེལ། ༈ །ཉེར་བཞི་སེ་འབྲུ་ཉེར་ལྔ་ནི། །སེ་འབྲུ་བཟང་པོ་དྲུག་དང་ཚ་བ་གསུམ། །རྒྱ་ཚྭ་ཟེ་ཚྭ་རྒྱམ་ཚྭ་འགྲོན་ཐལ་དང༌། །ཀ་པེད་ཤིང་ཚྭ་མ་ནུ་ན་ལེ་ཤམ། །ཁ་རུ་ཚྭ་དང་འབྲས་གསུམ་ཏིག་ཏ་དང༌། །ཧོང་ལེན་རུ་རྟ་དང་སྦྱར་ཀ་རའི་རྟ། །ཕྱེ་མ་ཆུ་གྲང་གིས་ཕུལ་བཏང་བ་ཡིས། །མ་ཞུ་བ་དང་ཕོ་བའི་མེ་དྲོད་ཉམས། །དྭངས་མ་འགྲིབ་སོགས་ཕོ་ནད་གཅོང་དང་ནི། །གྲང་བའི་ནད་ཀུན་འཇོམས་པའི་མེ་དཔུང་ཡིན། ༈ །ཉེར་ལྔ་མདུང་རྩེ་ཉེར་ལྔ་ནི། །མདུང་རྩེ་དཀར་པོ་བསེ་རུ་བཟང་དྲུག་དང༌། །རྒྱ་རུ་གོ་དོར་དང་ནི་ཁ་ཤའི་རྭ། །ཏི་ཚ་སྦལ་རྒྱབ་གངས་ཐིགས་གོ་སྙོད་དང༌། །ཙནྡན་གཉིས་དང་སེང་ལྡེང་དབང་པོ་ལག །གི་ཝཾ་དོམ་མཁྲིས་གླ་རྩི་འབྲས་བུ་གསུམ༑ ༑ཀ་རའམ་སྦྲང་ངམ་བུ་རམ་རིལ་བུ་དྲིལ། །ཐོ་རངས་ཟོས་པས་མིག་ནད་མ་ལུས་སེལ། །དེ་ལྟར་སྦྱོར་བ་ཉི་ཤུ་རྩ་ལྔ་ཡི། །སྡེ་ཚན་ཟབ་ལ་དོན་ཆེ་ཚེགས་ཆུང་འདི། །སྔོན་ཆད་སོ་སོར་འཐོར་བ་ལྟ་བུ་ཞིག

།འདུག་ཚེ་འབད་པས་ཕྱོགས་གཅིག་བསྒྲིགས་པ་འདི། །སྔོན་བྱོན་མཁས་མང་གཞུང་ལུགས་མང་པོ་ལ། །ལེགས་པར་སྦྱངས་པའི་དགེ་སློང་རིག་པའི་གནས། །ཆེ་ཆུང་བཅུ་སྨྲ་ཤེས་ལྡན་ཤེས་རློམ་ཅན། །སྨན་པ་ཆོས་ཀྱི་གྲགས་པས་བྲིས་པ་དགེ། །ལྕགས་སྤྲེལ་ཆུ་སྟོད་ཟླ་བ་ཡི། །ཡར་གྱི་ཚེས་བརྒྱད་དགེ་བའི་དུས། །མདོ་ཁམས་སྟོད་ཕྱོགས་ཟླ་དགོན་དུ༑ ༑སྦྱར་བ་རེ་ཞིག་རྫོགས་པར་གྲུབ།། །།མངྒ་ལཾ།། 