༄༅། །ལྕགས་སྡིག་གི་བསྟོད་བསྐུལ་མདོར་བསྡུས་བཞུགས་སོ།། ཧཱུྂ ཆོས་དབྱིངས་དྲག་པོ་ཨེ་ཡི་ཞིང་ཁམས་སུ། །དུར་ཁྲོད་རབ་འཇིགས་རོལ་པའི་གཞལ་ཡས་ཁང༌། །མཐིང་ནག་གྲུ་གསུམ་འབར་བའི་ཀློང་དཀྱིལ་ན། །ཀླུ་འབུམ་གཉན་ཁྲི་ས་བདག་སྟོང་བསྣོལ་ཞིང༌། །ཕྱོགས་སྐྱོང་གཤིན་རྗེ་མ་ཧེ་ཆུ་གླང་དང༌། །འཁོར་ལོ་པདྨ་ཉི་ཟླའི་ཁྲི་སྟེང་དུ། །དུས་གསུམ་སངས་རྒྱས་ཀུན་དང་དབྱེར་མེད་པའི། །ཕྱག་རྒྱ་ཟིལ་གནོན་འཇམ་དཔལ་ཁྲོ་བོའི་རྒྱལ། །ཡ་མ་རཱ་ཛ་ཕྱག་ན་རྡོ་རྗེ་དང༌། །རུས་སྦལ་རྔམ་པ་མཁའ་ལྡིང་བྱ་ཁྱུང་བཅས། །སྦྱོར་སྒྲོལ་དབྱིངས་ཡུམ་རྩ་བའི་ལྷ་ཆེན་དྲུག །ཁྱུང་སེང་སྟག་སྦྲུལ་གྱད་གནོན་སྤྲུལ་པ་བརྒྱད། །སྐུ་གསུང་ཐུགས་སྤྲུལ་ཚེ་སྲོག་འཆི་བདག་གསུམ། །སྲུང་ཟློག་ལས་མཛད་སྟོབས་ཆེན་ཁྲོ་བོ་བཅུ། །རྩ་ཆེན་བཞི་སྲུང་གསང་བའི་གཤེད་ཆེན་བཞི། །ཚོགས་བརྒྱད་སྲུང་བྱེད་ཕྱི་ནང་མོན་བདུད་བརྒྱད། །ཁྲམ་བདག་ཟླ་བའི་འཆི་བདག་བཅུ་གཉིས་དང༌། །ཞག་ལ་དབང་བྱེད་གཤིན་རྗེ་སུམ་ཅུ་གཉིས། །དུས་བཞི་སྲིད་པའི་ཐུན་བདག་སྒོ་བ་བཞི། །ཟ་མའི་གཤིན་རྗེ་བདུན་བརྒྱ་ཉི་ཤུར་བཅས། །ཕྱོགས་སྐྱོང་རྒྱལ་ཆེན་མ་ཡམས་བརྟན་མའི་ཚོགས། །སྣང་སྲིད་ལྷ་སྲིན་དྲེགས་པ་སྔགས་ཀྱི་བདག །རྡོ་རྗེ་རིགས་ཀྱི་སྲུང་མ་བྱེ་བར་བཅས༑ །འདིར་གཤེགས་ཐུགས་དམ་གཉན་པོ་གནད་ནས་བསྐུལ། །དམ་རྫས་སྨན་རཀ་གཏོར་མ་དགྲ་བགེགས་ཀྱི། །ཤ་ཁྲག་རུས་པ་རྐང་ཀླད་ནང་རོལ་དང༌། །ཕུང་ཁམས་སྐྱེ་མཆེད་རྣམ་ཤེས་གོས་རྒྱན་བཅས། །མཆོད་པར་འབུལ་གྱི་བཞེས་ཤིག་ཁ་རཾ་ཁཱ་ཧི། །བཞེས་ནས་སྔགས་འཆང་བདག་ཅག་སྲུང་སྐྱོབ་དང༌། །དབང་དང་བྱིན་རླབས་མཐུ་རྩལ་དངོས་གྲུབ་སྩོལ། །དགྲ་བགེགས་ཟློག་བསད་གཟིར་མནན་དྲག་པོའི་ལས། །མངོན་སྤྱོད་དྲག་པོ་མྱུར་དུ་འགྲུབ་པ་དང༌། །དམ་ཉམས་བྱད་མ་རང་གཤེད་རང་ལ་ཕོབ། །བཅོལ་བའི་ཕྲིན་ལས་མྱུར་དུ་འགྲུབ་པར་མཛོད། །ཅེས་པ་ནི་ལྕགས་སྡིག་གི་ལས་དྲུག་མཆོད་རྟེན་བྲུབ་ཁུང་ཙིཏྟ་ལ་བརྟེན་ནས་འཁོར་ལོ་རྐྱང་པ་སོགས་གང་སྒྲུབ་ཀྱང་ཐུན་དྲུག་སོགས་ལ་གཏོར་འབུལ་དང་བསྟོད་བསྐུལ་འདི་བྱ་བ་ཡིན་ནོ།།

།།སརྦ་མངྒ་ལཾ།།