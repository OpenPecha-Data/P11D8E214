༄༅། །འཇམ་དཔལ་གཤིན་རྗེ་ཚེ་བདག་གི་གསང་བ་གསོལ་གདབ་དང་མངའ་གསོལ་གྱི་རིམ་པ་བཞུགས་སོ།།

ཡ་མཱ་རི་ན་མོ། འཇམ་དཔལ་ཕྱག་རྒྱ་ཟིལ་གནོན་གྱི་གསང་བ་གསོལ་གདབ་དང་མངའ་གསོལ་བྱ་བར་སྤྲོ་ན། གཏོར་མ་ལ་ཟན་དང་སྨན་རཀ་བྲན། ཚིལ་ཆེན་གྱི་མར་མེ་སྦར། ཤ་ཆེན་གུ་གུལ་དང་བསྲེས་པའི་དུད་པ་བཏང༌། མེ་ཏོག་འཐོར་ཞིང༌། ཧོཿ དགོངས་སུ་གསོལ་ལོ། །ལན་གསུམ་བྱ། སྔོན་ཚེ་འདས་པའི་དུས་སུ་རྒྱལ་བ་ཀླུའི་རིགས་མཆོག །མ་འོངས་ཕྱི་མའི་དུས་སུ་མགོན་པོ་ཀུན་ཏུ་གཟིགས་པ། ད་ལྟ་ཐུབ་པའི་དབང་པོའི་བསྟན་པ་ལ་རྫོགས་པའི་སངས་རྒྱས་མོས་པ་རབ་ཏུ་དགའ་བའི་སྙིང་པོ་ནོར་བུ་རིན་ཆེན་བརྩེགས་པའི་རྒྱལ་པོ་དང་ཞིང་འདིར་འཇམ་དཔལ་གཞོན་ནུར་གྱུར་པ་ཞེས། དུས་གསུམ་གྱི་རྒྱལ་བ་ཐམས་ཅད་ཀྱི་མཁྱེན་བརྩེ་གཅིག་ཏུ་བསྡུས་པའི་བདག་ཉིད། མགོན་པོ་འཇམ་པའི་དབྱངས་ཉིད་དམིགས་མེད་ཞི་བ་སྙིང་རྗེ་ཆེན་པོ་ལས་མ་གཡོས་བཞིན་དུ། འཆི་བདག་གི་བདུད་གཤིན་རྗེ་ལ་སོགས་པ་དྲེགས་པ་ཅན་གདུལ་དཀའ་བ་ཐམས་ཅད་འདུལ་བའི་སླད་དུ། གཏི་མུག་རྣམ་དག་ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ་ཉིད། མཆོག་གསུམ་དུས་གསུམ་སངས་རྒྱས་བླ་མ་ཡི་དམ་དཔའ་བོ་མཁའ་འགྲོ་ཆོས་སྐྱོང་སྲུང་མ་ཐམས་ཅད་གཅིག་ཏུ་བསྡུས་པའི་ངོ་བོར་གྱུར་པ། ཐུགས་རྗེ་དང་ཕྲིན་ལས་འགྲན་པའི་ཟླ་ཐམས་ཅད་དང་བྲལ་བ། འཕགས་པའི་རྒྱལ་པོ་རྡོ་རྗེ་ཁྲོ་བོ་ཆེན་པོ་འཇམ་དཔལ་གཤིན་རྗེའི་གཤེད་ཕྱག་རྒྱ་ཐམས་ཅད་ཟིལ་གྱིས་གནོན་པའི་རྒྱལ་པོ་ཚེའི་བདག་པོ་ཆེན་པོ། འདོད་ཆགས་རྣམ་དག་སོར་རྟོག་ཡེ་ཤེས་ཀྱི་རང་བཞིན་སྦྱོར་དང་སྒྲོལ་བའི་ཡུམ་ཆེན་ཁྲོ་མོ། ང་རྒྱལ་དག་པ་མཉམ་ཉིད་ཡེ་ཤེས་ཀྱི་རང་བཞིན་སྲས་མཆོག་ཡ་མ་རཱ་ཙ། ཞེ་སྡང་དག་པ་མེ་ལོང་ཡེ་ཤེས་ཀྱི་རང་བཞིན་སྐུ་སྤྲུལ་འཆི་བདག་ནག་པོ། ཕྲག་དོག་དག་པ་བྱ་གྲུབ་ཡེ་ཤེས་ཀྱི་རང་བཞིན་གསུང་སྤྲུལ་སྲོག་བདག་ནག་པོ། གཟའ་ཀླུ་ས་བདག་གདུག་པའི་གཉེན་པོ་མཁའ་ལྡིང་བྱ་ཁྱུང་རྒྱལ་པོ། དེ་དག་གི་འཁོར་ཚོགས་གཤིན་རྗེ་ལྷ་མ་སྲིན་སྡེ་བརྒྱད་འཆི་བདག་སྲོག་བདག་དམ་ཅན་དྲེགས་པའི་ཚོགས་དང་བཅས་པ་རྣམས།

སྔགས་འཆང་དམ་ལྡན་མོས་པའི་བུ་ལ་མཁྱེན་གཟིགས་དགོངས་སུ་གསོལ། སྔགས་འཆང་དམ་གཙང་བདག་གི་སྒྲུབ་པའི་གནས་མཆོག་དམ་པ་འདིར། གུས་པས་བཤམས་པའི་དམ་རྫས་སྨན་རཀ་གཏོར་མཆོད་འདོད་ཡོན་གྱི་རྒྱ་མཚོ་ཆེན་པོ་འདི་རྣམས་འབུལ་གྱིས་ཚིམ་ཞིང་དགྱེས་པར་བཞེས་ལ། སྔོན་གྱི་ཐུགས་བསྐྱེད་སྨོན་ལམ་རྣམས་དུས་འདིར་དགོངས་པར་མཛོད་ལ། སངས་རྒྱས་ཀྱི་བསྟན་པ་རིན་པོ་ཆེ་དར་ཞིང་རྒྱས་པ་དང༌། དཀོན་མཆོག་གསུམ་ཀྱི་དབུ་འཕང་མཐོ་བ་དང༌། དམ་པའི་ཆོས་མི་ནུབ་ཅིང་འཕེལ་བ་དང༌། དགེ་འདུན་རྣམས་ཆོས་བཞིན་སྤྱོད་ཅིང་ཐུགས་མཐུན་པ་དང༌། སེམས་ཅན་ཐམས་ཅད་བདེ་སྐྱིད་དཔལ་འབྱོར་ལ་ལོངས་སྤྱོད་ཅིང་འཁོར་བ་ལས་གྲོལ་ཏེ་རྣམ་པ་ཐམས་ཅད་མཁྱེན་པའི་གོ་འཕང་ཐོབ་པ་དང༌། བདག་གི་ནད་གདོན་བར་གཅོད་འགལ་རྐྱེན་སྡིག་སྒྲིབ་ཉེས་ལྟུང་ཐམས་ཅད་ཞི་བ་དང༌། ཚེ་དང་བསོད་ནམས་དཔལ་འབྱོར་ཕུན་སུམ་ཚོགས་པ་ཐམས་ཅད་རྒྱས་པ་དང༌། མོས་བཞིས་ཁམས་གསུམ་པའི་ཆོས་ནོར་སྐྱེ་དགུ་ཐམས་ཅད་དབང་དུ་འདུ་བ་དང༌། གནོད་བྱེད་དགྲ་གདོན་བྱད་མ་མི་མཐུན་པའི་ཕྱོགས་ཐམས་ཅད་ཚར་གཅོད་པ་དང༌། བྱད་ཕུར་གཏད་མནན་ངན་སྔགས་བསམ་སྦྱོར་ངན་རྩུབ་ཐམས་ཅད་བྱེད་པ་པོ་ཁོ་རང་ལ་ཕར་བཟློག་ཅིང་གཤེད་དུ་ཕབ་པ་ལ་སོགས་པ་གནས་སྐབས་སུ་ཕྲིན་ལས་བཞི་དང་གྲུབ་པ་བརྒྱད་སོགས་ཐུན་མོང་གི་དངོས་གྲུབ་རྣམས་འབད་མེད་བདེ་བླག་ཏུ་འགྲུབ་པ་དང༌། བསམ་དོན་ཆོས་བཞིན་འགྲུབ་ཅིང་ལམ་རིམ་པ་གཉིས་ཉམས་སུ་ལེན་པ་ལ་བར་གཅོད་དང་མི་མཐུན་པའི་ཕྱོགས་ཐམས་ཅད་ལས་རྒྱལ་ཏེ། མྱུར་བ་ཉིད་དུ་ཟུང་འཇུག་སྐུ་ལྔའི་བདག་ཉིད་འཇམ་དཔལ་ཡེ་ཤེས་སེམས་དཔའ་མགོན་པོ་ཀུན་ཏུ་གཟིགས་ཀྱི་གོ་འཕང་ཐོབ་པ་དང༌། དེ་མ་ཐོབ་ཀྱི་བར་དུ་ཚེ་རབས་ཐམས་ཅད་དུ་ངན་སོང་གསུམ་དུ་མི་སྐྱེ་ཞིང་བདེ་འགྲོ་མིའི་ལུས་ཕུན་སུམ་ཚོགས་པ་ཁོ་ན་ཐོབ་པ་དང༌། དེ་དག་ཀྱང་སྡིག་ལས་ལྡོག་སྟེ་དགེ་བའི་ལས་ལམ་ཁོ་ན་ལ་འཇུག་ཅིང་ལམ་རིམ་པ་གཉིས་ཀྱི་ཉམས་ལེན་ལ་བརྩོན་པ་མཐར་ཕྱིན་པ་དང༌།

སྐྱེ་བ་ཀུན་ཏུ་སྐྱབས་མཆོག་ལྷག་པའི་ལྷ་ཁྱོད་ཉིད་དང་ནམ་ཡང་མི་འབྲལ་ཞིང་རྗེས་སུ་བཟུང་ནས་ཕྲིན་ལས་རྣམ་བཞི་མཐར་ཕྱིན་ནས་རྡུལ་བྲལ་མཆོག་གི་ཞིང་དུ་མགོན་པོ་ཀུན་ཏུ་གཟིགས་པའི་སྤྱན་སྔར་དེའི་སྲས་ཀྱི་ཐུ་བོ་དམ་པར་འགྱུར་བ་སོགས་མདོར་ན་བདག་གི་བསམ་དོན་ཐམས་ཅད་འབད་མེད་ལྷུན་གྱིས་གྲུབ་པར་མཛད་དུ་གསོལ་ལོ། ཛ་ཡ་ཛ་ཡ། སིདྡྷི་སིདྡྷི།་་་་ཕ་ལ་ཕ་ལ་ཧོཿ ལན་གསུམ་གསོལ། དེ་ནས་མངའ་གསོལ་བ་ནི། རྫ་རྔ་བརྡུང༌། རྐང་གླིང་འབུད། བཤུག་པའི་སྒྲ་དྲག་པོ་དང་བཅས་པས་འདི་སྐད་དོ། །ཧཱུྂ་ཨེ། ཆོས་དབྱིངས་མཉམ་ཉིད་ངང་ཉིད་ལས།་་༌།དུས་མཐར་གདུལ་དཀའ་འདུལ་བའི་ཕྱིར།་་༌།ཁྲོ་ཆེན་འཇིགས་བྱེད་འཇིགས་མཛད་པ། །འཇམ་དཔལ་ཕྱག་རྒྱ་ཟིལ་གྱིས་མནོན།་་༌།སྐུ་མདོག་མཐིང་ནག་མཚན་དཔེས་བརྗིད། །མ་རིག་འཇོམས་པར་མངའ་གསོལ་ལོ།་་༌།གཡས་ཞལ་དཀར་ལ་བཞད་པ་ནི། །ཀླུ་འབུམ་འདུལ་བར་མངའ་གསོལ་ལོ། །གཡོན་ཞལ་དམར་ལ་གཤེ་བ་ནི། །གཉན་ཁྲི་འདུལ་བར་མངའ་གསོལ་ལོ། །དབུས་ཞལ་མཐིང་ལ་རྔམ་པ་ནི། །ས་བདག་སྟོང་འདུལ་མངའ་གསོལ་ལོ། །དབུ་གཙུག་ཁྱུང་ནག་ལྡིང་བ་ནི། །གཟའ་སྐར་གདོན་འཇོམས་མངའ་གསོལ་ལོ། །དབུ་ལ་ཐོད་སྐམ་ལྔ་ལྔས་བརྒྱན། །བདག་ལྟ་འཇོམས་པར་མངའ་གསོལ་ལོ། །སྤྱན་དགུ་སྡང་མིག་དམར་ལ་འཁྲུགས། །བཙན་ཐེའུ་འཇོམས་པར་མངའ་གསོལ་ལོ། །སྙན་གོང་སྦྲུལ་ནག་འཁྱུག་པས་མཚན། །འོག་གདོན་འདུལ་བར་མངའ་གསོལ་ལོ། །ཞལ་ནི་རྔམ་བགྲད་དགུ་དང་ལྡན། །ཁྲོ་ཚོགས་འཇོམས་པར་མངའ་གསོལ་ལོ། །མཆེ་བ་བཅུ་གཉིས་གཙིགས་པ་ནི། །འཆི་བདག་འཇོམས་པར་མངའ་གསོལ་ལོ། །ཁྲོ་གཉེར་དཔྲལ་བར་བསྡུས་པ་ནི། །དུག་གསུམ་གཅོད་པར་མངའ་གསོལ་ལོ། །ཨཱ་ར་ལི་ཡི་སྒྲ་སྒྲོག་པ། །སྡེ་བརྒྱད་འདུལ་བར་མངའ་གསོལ་ལོ། །སྨིན་མ་སྨ་ར་མེ་ལྟར་འབར། །བསྟན་པ་སྲུང་བར་མངའ་གསོལ་ལོ། །དབུ་སྐྲ་ཁམ་སེར་སྲིད་རྩེར་འཕྱོ། །རྒྱལ་ཀུན་མཆོད་པར་མངའ་གསོལ་ལོ། །ཕྱག་དྲུག་བར་སྣང་གདེངས་པ་ནི། །རྒྱུད་དྲུག་སྒྲོལ་བར་མངའ་གསོལ་ལོ། །མཚོན་ཆ་སྣ་ཚོགས་བསྣམས་པ་ནི། །ཞེ་སྡང་གཅོད་མཛད་མངའ་གསོལ་ལོ། །སོ་ལྡན་ལྤགས་པ་མནབས་པ་ནི༑ ༑གཏི་མུག་འཇོམས་པར་མངའ་གསོལ་ལོ། །མི་ལྤགས་སྐེད་ལ་དཀྲིས་པ་ནི། །འདོད་ཆགས་གྲོལ་བར་མངའ་གསོལ་ལོ། །སྟག་གི་ཤམ་ཐབས་གྲོལ་བ་ནི། །ང་རྒྱལ་འཇོམས་པར་མངའ་གསོལ་ལོ། །ལྟོ་འགྲོ་རྣམ་ལྔས་བརྒྱན་པ་ནི། །ཕྲག་དོག་སྒྲོལ་བར་མངའ་གསོལ་ལོ། །ཞབས་བཞི་བརྐྱང་བསྐུམ་བགྲད་པ་ནི། །བསྡུ་བཞིས་འགྲོ་འདུལ་མངའ་གསོལ་ལོ། །ཐོད་པའི་མགུར་ཆུ་བྱས་པ་ནི། །འཇིག་ལྟ་གཞོམ་པར་མངའ་གསོལ་ལོ། །ཐོད་རློན་དོ་ཤལ་བྱས་པ་ནི། །འདུ་བྱེད་གནས་འཇོམས་མངའ་གསོལ་ལོ། །ཐལ་ཞག་རཀྟས་སྤྲས་པ་ནི། །རྣམ་རྟོག་འཇོམས་པར་མངའ་གསོལ་ལོ། །སྤྲུལ་པའི་ཕོ་ཉ་སྤྲོ་བ་ནི། །འགྲོ་ཀུན་འདྲེན་པར་མངའ་གསོལ་ལོ། །ལས་ཀྱི་གཤིན་རྗེས་བསྐོར་བ་ནི། །དགྲ་བགེགས་སྒྲོལ་བར་མངའ་གསོལ་ལོ། །མེ་རི་མེ་དཔུུང་ནང་བཞུགས་པ། །ལས་ཉོན་སྲེག་པར་མངའ་གསོལ་ལོ། །ཐུགས་ཀར་འཁོར་ལོ་འབར་བ་ནི། །སྲིད་ཀུན་མཐར་བྱེད་མངའ་གསོལ་ལོ། །རྩིབས་ནང་འཇམ་དཔལ་བཞུགས་པ་ནི༑ ༑ཡེ་ཤེས་མཆོག་སྩོལ་མངའ་གསོལ་ལོ། །ལྟེ་བར་རཏྣའི་མཆོད་རྟེན་ནི། །མི་མཐུན་ཕྱོགས་འཇོམས་མངའ་གསོལ་ལོ། །བུམ་ནང་རྡོ་རྗེ་རྩེ་ལྔ་པ། །ཡེ་ཤེས་ལྔ་རྫོགས་མངའ་གསོལ་ལོ། །དེ་ནང་ས་བོན་སྲུང་སྔགས་བསྐོར། །ཕྲིན་ལས་རྫོགས་པར་མངའ་གསོལ་ལོ། །བསྲུང་བྱའི་མིང་དང་འདོད་གསོལ་བཅས། །སྔགས་འཆང་བསྲུང་བར་མངའ་གསོལ་ལོ། །རེས་འགའ་རྩིབས་ནང་འཇམ་དཔལ་ཁྲོ། །དགྲ་གདོན་ཟློག་པར་མངའ་གསོལ་ལོ། །ཉི་ཟླ་ཐལ་རྡེབ་དམོད་པར་བཅས། །བྱད་མ་གསོད་པར་མངའ་གསོལ་ལོ། །པདྨ་ཉི་ཟླའི་སྟེང་བཞུགས་པ། །སེམས་ཅན་རེ་སྐོང་མངའ་གསོལ་ལོ། །མ་ཧེ་ཆུ་གླང་གིས་བཏེག་པ། །དྲེགས་ཅན་ཀུན་འདུལ་མངའ་གསོལ་ལོ། །གཤིན་རྗེ་ཕོ་མོ་བརྫིས་པ་ནི། །བདུད་བཞི་འཇོམས་པར་མངའ་གསོལ་ལོ། །གཡོན་དུ་སྦྱོར་སྒྲོལ་ཡུམ་དང་བཅས། །མོ་རྒྱུད་འདུལ་བར་མངའ་གསོལ་ལོ། །གཡས་སུ་སྲས་མཆོག་ཁྲོ་ཞིང་རྔམ། །ཕོ་རྒྱུད་འདུལ་བར་མངའ་གསོལ་ལོ༑ ༑མདུན་ན་སྐུ་སྤྲུལ་ལྕགས་ཆས་བསྒྱིངས། །འཆི་བདག་འདུལ་བར་མངའ་གསོལ་ལོ། །རྒྱབ་ཏུ་གསུང་སྤྲུལ་རླུང་དམར་ཞོན། །སྲོག་བདག་འདུལ་བར་མངའ་གསོལ་ལོ། །འཁོར་ཚོགས་མ་གཤིན་དྲེགས་པར་བཅས། །ལས་ཀུན་སྒྲུབ་པར་མངའ་གསོལ་ལོ། །བྱང་ཆེན་པཱུ་རི་འོད་འབར་བ། །ཐུགས་དབང་ཐོབ་པར་མངའ་གསོལ་ལོ། །བསྲུང་བའི་གུར་ཁང་བཅུ་གསུམ་ལྡན༑ ༑ས་ལམ་བགྲོད་པར་མངའ་གསོལ་ལོ། །སྲུང་བྱེད་ཁྲོ་བོ་ཁྲོ་མོའི་ཚོགས། །བར་གཅོད་ཟློག་པར་མངའ་གསོལ་ལོ། །ཕྱི་ནང་གསང་མཆོད་མཁོ་དགུར་ལྡན། །ལོངས་སྤྱོད་སྤེལ་བར་མངའ་གསོལ་ལོ། །སྨན་རཀ་གཏོར་མ་ག་ཎར་བཅས། །ཐུགས་དམ་སྐོང་བར་མངའ་གསོལ་ལོ། །རང་སེམས་ཏིང་འཛིན་སྤྲོས་དང་བྲལ། །བདག་དོན་སྒྲུབ་པར་མངའ་གསོལ་ལོ། །ལུས་ངག་ལྷ་སྔགས་གདོད་ནས་གྲུབ། །གཞན་དོན་སྒྲུབ་པར་མངའ་གསོལ་ལོ། །རྟག་ཏུ་ཁྱོད་སྒྲུབ་ལམ་ལ་བརྩོན། །སྐྱེ་ཀུན་རྗེས་འཛིན་མངའ་གསོལ་ལོ། །ཕྲིན་ལས་སྦྱོར་ཁའི་ལས་ལ་འབད༑ ༑བསྒྲལ་ནས་འདྲེན་པར་མངའ་གསོལ་ལོ། །ཁྱོད་ཀྱི་ཐུགས་རྗེའི་མཐུ་སྟོབས་ཀྱིས། །གང་བསམ་འགྲུབ་པར་མངའ་གསོལ་ལོ། །ལྷག་པའི་ལྷ་མཆོག་གཤིན་རྗེའི་གཤེད། །དུས་རྣམས་ཀུན་ཏུ་བདག་སྒྲུབ་ཀྱི། །སྲོག་གི་ཕྱིར་ཡང་མི་གཏོང་གི། །བདག་འདོད་འབྲས་ཀུན་བསྒྲུབ་པའི་ཕྱིར། །རྩ་བརྒྱུད་བླ་མ་དཀོན་མཆོག་གསུམ། །དུས་གསུམ་རྒྱལ་བ་སྲས་དང་བཅས༑ ༑ཡི་དམ་མཁའ་འགྲོ་ཆོས་སྐྱོང་བའི། །སྲུང་མར་བཅས་ཀུན་རབ་འདུས་པར། །ལྷ་མཆོག་ཁྱོད་ཉིད་མངའ་གསོལ་ལོ། །སྐྱབས་ཀུན་འདུས་པར་གཟི་བྱིན་སྐྱེད། །དེས་ན་ཁྱོད་ཀྱི་ཐུགས་རྗེའི་སྟོབས། །བསྐྱེད་པའི་དུས་ལ་བབ་པ་ན། །མཁྱེན་ནམ་གཟིགས་སམ་གཤིན་རྗེའི་གཤེད། །རེ་ཞིང་ལྟོས་སོ་ལྷག་པའི་ལྷ། །བདག་གིས་དུས་ཀུན་ཁྱོད་སྒྲུབ་ན། །ཐུགས་རྗེས་མི་གཟིགས་ཅང་སྲིད་དམ། །མོས་ལྡན་སྔགས་འཆང་རྣལ་འབྱོར་བདག

།འགལ་རྐྱེན་འཕྲང་ལས་བསྒྲལ་དུ་གསོལ། །མི་མཐུན་རྐྱེན་ལས་བསྲུང་དུ་གསོལ། །ནད་གདོན་བགེགས་ལས་བསྐྱབ་ཏུ་གསོལ། །བར་གཅོད་བདུད་ལས་རྒྱལ་དུ་གསོལ། །བྱད་ཕུར་རྦོད་གཏོང་བཟློག་ཏུ་གསོལ། །དགྲ་གདོན་བྱད་མ་བསད་དུ་གསོལ། །མདོར་ན་བདག་ཡིད་གང་སྨོན་ཞིང༌། །གང་འདོད་རེ་འབྲས་གང་མཆིས་པའི། །བསམ་དོན་འབད་མེད་དུས་འདི་རུ། །ལྷ་མཆོག་ཁྱོད་ཀྱིས་རབ་སྩོལ་བར། །གྲུབ་པར་མཛོད་ཅིག་སིདྡྷི་ཀུ་རུ། །ཞེས་མངའ་གསོལ་ཞིང་གང་འདོད་པའི་དོན་རྣམས་ཀྱང་གསོལ་གདབ་སྨོན་ལམ་དུ་བྱའོ། །འཇམ་དཔལ་གཤིན་རྗེ་ཚེ་བདག་གསང་བ་གསོལ་གདབ་མངའ་གསོལ་དང་བཅས་པ་འདི། གཤིན་རྗེ་ཁྲོ་ཆུ་དུག་སྡོང་ལ་གསང་བ་གསོལ་གདབ་མངའ་གསོལ་དང་བཅས་པ་གོང་མ་རྣམས་ཀྱིས་མཛད་འདུག་པས་འདིར་ཡང་མི་འཐད་པ་མ་ཡིན་པ་ཉིད་དུ་མཐོང་ནས་འདི་ཉིད་ལ་ལྷག་པའི་ལྷར་བྱེད་པ། དུས་མཐའི་སྔགས་འཆང་འབྲི་གུང་པ་མི་བསྐྱོད་རྡོ་རྗེས། ས་ཡོས་དབོ་ཟླའི་དམར་པོའི་བཟང་པོ་གཉིས་པར་མཚམས་མལ་གྱི་ཐུན་མཚམས་སུ་ལྷག་པའི་བསམ་པ་ཁོ་ནས་སྦྱར་བ་དག་གོ།། །།སིདྡྷི་རསྟུ།། 