 ༄༅། །ལམ་ཟབ་བླ་མ་སྒྲུབ་པ་ལས། རྫོགས་རིམ་མཉམ་ཡངས་མཐའ་བྲལ་བཞུགས་སོ།།

འཁོར་འདས་དབྱེར་མེད་གཉུག་མ་མཆོག །རང་རིག་བླ་མ་ལ་བཏུད་ནས། །ལམ་ཟབ་བླ་མ་སྒྲུབ་པ་ལས། །རྫོགས་རིམ་མཉམ་ཡངས་མཐའ་བྲལ་བྲི། །ཕྱི་ནང་གསང་བ་དེ་ཁོ་ནའི། རྩ་རླུང་བཅས་པ་རྟགས་ཐོན་ནས། །རང་སེམས་གཞི་རྩ་གཅོད་པ་ནི། །དབེན་པར་བསམ་གཏན་ཆོས་བདུན་དང༌། །ལྡན་པ་ལེགས་པར་འཁོད་ནས་ཅིང༌། །ཞི་གནས་དང་ནི་ལྷག་མཐོང་དང༌། །རང་རིག་ཆོས་སྐུ་ངོ་སྤྲད་པའོ། །དང་པོ་ཞི་གནས་བསྒོམ་པ་ལའང༌། །མཚན་བཅས་མཚན་མ་མེད་པའོ། །དང་པོ་མཚན་བཅས་བསྒོམ་པ་ལ། །དག་དང་མ་དག་རྣམ་གཉིས་སོ། །དང་པོ་མ་དག་མཚན་བཅས་ནི། །རང་མདུན་ཤིང་བུ་རྡེའུ་འམ། །དཀར་ནག་ལ་སོགས་ཁ་དོག་ཅན། །དམིགས་པའི་རྟེན་དུ་རབ་བཞག་ནས༑ ༑སེམས་ཀྱི་རྒྱུ་བ་རྒྱུན་བཅད་ནས། །མ་ཡེང་དམིགས་རྟེན་དེ་ལ་གཏད། །འཕྲོ་རྒོད་ལ་སོགས་ཅི་བྱུང་ཡང༌། །རྦད་ཀྱི་བཅད་ནས་བསྒོམ་པར་བྱ༑ ༑འདི་ལ་འདས་པའི་རྗེས་མི་འབྲང༌། །མ་འོངས་རྟོག་པའི་སྔོན་མི་བསུ། །ད་ལྟའི་འདི་བྱ་འདི་བྱེད་སོགས། །འགྱུ་བ་གང་ཤར་འཕྲོ་བཅད་ནས། །ཡེང་མེད་ངང་དུ་རྒྱུན་བསྐྱང་ངོ། །ཐུན་དང་པོའོ། །གཉིས་པ་དག་པའི་མཚན་ཅན་ནི། །མདུན་དུ་རྫོགས་པའི་སངས་རྒྱས་སམ། །ཡི་དམ་ལ་སོགས་ལྷ་ཡི་སྐུ། །བྲིས་འབུར་གང་རུང་བཤམས་པ་ལ། །མ་ཡེང་སེམས་གཏད་ལེགས་པར་བསྒོམ། །དེ་སོགས་གནས་པའི་ཐབས་བྱ་ཞིང༌། །འགྱུ་བ་བཀག་ལ་འབད་དེ་བསྒོམ། །ཐུན་གཉིས་པའོ༑ ༑གཉིས་པ་མཚན་མ་མེད་པ་ལ། །རླུང་ཅན་དང་ནི་རླུང་མེད་གཉིས། །དང་པོ་རླུང་ཅན་བསྒོམ་པ་ནི། །རང་གི་སྙིང་ནང་འོད་ལྔ་ལས། །གྲུབ་པའི་ཐིག་ལེ་སྲན་མ་ཙམ། །གསལ་སྟོང་འཛིན་མེད་འོད་དུ་འབར། །དེ་ལ་སེམས་གཏད་བུམ་ཅན་རླུང༌། །བཟུང་ནས་རྟོག་ཚོགས་ཀུན་འགགས་ནས། །མ་ཡེང་སྒོམ་ལ་འབད་པར་བྱའོ། །ཐུན་གསུམ་པའོ། །གཉིས་པ་རླུང་མེད་བསྒོམ་པ་ནི། །རྟོག་པ་གང་དུའང་མ་གཏད་པར། །འགྱུ་བའི་ཚོགས་ཀུན་རབ་བཀག་ནས། །རྟོག་མེད་གནས་པའི་ངང་དག་ཏུ། །ཇི་ཙམ་གནས་པའི་བར་དུ་བཞག

།དེ་ལྟར་གནས་ཆ་སྒྲུབ་པའི་ཐབས། །ཞི་གནས་ལམ་འདི་ཉམས་བླང་ཚེ། །གནས་པ་དང་པོ་རི་གཟར་གྱི། །རྦབ་འདྲ་འགྱུ་བ་སྔར་བས་ཀྱང༌། །རྒོད་པ་ལྟ་བུ་འབྱུང་བ་ནི། །སྔོན་ཆད་འགྱུ་བ་ཁ་ཡན་དུ། །སོང་ཞིང་ད་ལྟ་འགྱུ་དྲན་ལ། །བཀག་པས་ངོས་ཟིན་རྟགས་ཡིན་ནོ། །གནས་པ་གཉིས་པ་ཆུ་བོ་ནི། །དལ་གྱིས་འབབ་ལྟར་སེམས་དལ་བ། །ཅུང་ཟད་གནས་ཆ་རྙེད་པའི་རྟགས། །གནས་པ་གསུམ་པ་མར་མེ་ནི། །རླུང་གིས་མ་བསྐྱོད་པ་བཞིན་དུ། །ལྷན་ནེ་གནས་པ་དེ་ཉིད་ནི། །འདི་ནི་ཞི་གནས་ཡོངས་སུ་བརྗོད། །འོན་ཀྱང་གནས་ཆ་ཡོད་ཙམ་ལས༑ ༑ཧ་ཅང་འཐུག་ཅིང་རོ་ལྟ་བུ། །ཚོགས་དྲུག་འགགས་པ་ལྟར་བྱེད་པ། །ཞི་གནས་ལྟེང་པོ་ཞེས་བྱ་སྟེ། །དེ་ནི་དུད་འགྲོ་འགོག་པ་དང༌། །གཟུགས་མེད་ཁམས་སུ་གོལ་སྲིད་པས། །སྤོས་ཀྱིས་དྲི་དང་སྐད་དལ་པོས། །ཐབས་ཀྱིས་སད་པར་བྱ་བ་གཅེས། །ཐུན་བཞི་པའོ། །གཉིས་པ་ལྷག་མཐོང་བསྒྲུབ་པ་ལ། །སེམས་ཀྱི་གཞི་རྩ་གཅོད་པ་ནི། །སེམས་ཞེས་བྱ་བ་འདི་ཉིད་ནི༑ ༑དང་པོ་གང་ནས་བྱུང་བརྟག་ཅིང༌། །རྒྱུ་རྐྱེན་ཅི་ལས་འདི་བྱུང་དང༌། །བར་དུ་གནས་ས་གང་དུ་སྟེ། །ལུས་ཀྱི་ཕྱི་ནང་སྟོད་སྨད་དང༌། །མིག་སོགས་གང་དུ་གནས་བརྟག་ཅིང༌། །ཐ་མ་འགྲོ་བ་གང་དུ་གདའ། །དེ་སོགས་བྱུང་གནས་འགྲོ་གསུམ་བརྟག །ཐུན་ལྔ་པའོ། །སླར་ཡང་སེམས་ཞེས་བྱ་བ་འདི། །གཟུགས་སུ་གྲུབ་བམ་མ་གྲུབ་བརྟག །གལ་ཏེ་མ་གྲུབ་སྙམ་པ་ན།་་༌། གཟུགས་མེད་ན་ནི་སེམས་ཞེས་པའི། །མིང་འདི་གང་ལ་བཏགས་པ་བརྟག །གལ་ཏེ་གཟུགས་སུ་གྲུབ་སྙམ་ན། །གཟུགས་དབྱིབས་ཅི་འདྲ་ཁ་དོག་གང༌། །དེ་སོགས་གཞི་རྩ་བཅད་ལ་བརྟག ༑ཐུན་དྲུག་པའོ། །དེ་ནས་རྣམ་རྟོག་ལ་སོགས་པའི། །འགྱུ་བ་བྲེང་བྲེང་འདི་ཉིད་དང༌། །སེམས་ཀྱི་ངོ་བོ་གཅིག་གམ་བརྟག །གཅིག་ན་སེམས་དང་འགྱུ་བ་གཉིས། །སོ་སོར་སྣང་བ་འདི་ཅི་ཡིན། །མི་གཅིག་ན་ནི་སེམས་གཉིས་ཤིག །ཡོད་པར་འགྱུར་རམ་ལེགས་པར་བརྟག །སེམས་དང་ལུས་གཉིས་གཙོ་གང་ཆེ། །ལུས་གཙོ་ན་ནི་ཤི་བའི་ཚེ། །སེམས་དང་བྲལ་ཚེ་ལུས་འདི་ཉིད། །རོ་ཡིས་དོན་བྱེད་ཅི་ལ་ནུས། །སེམས་གཙོ་ན་ནི་ལུས་མེད་ན། །སེམས་ཀྱིས་དོན་བྱེད་ཅི་ལྟར་ནུས། །དེ་སོགས་བརྡར་ཤ་བཅད་པར་བྱ། །ཐུན་བདུན་པའོ། །མིག་གིས་གཟུགས་མཐོང་དབང་པོ་འདི། །སེམས་ཀྱིས་མཐོང་ངམ་མིག་གིས་མཐོང༌། །མིག་གིས་མཐོང་ན་ཤི་བའི་ཚེ། །རོ་ཡི་མིག་གིས་མི་མཐོང་ཞིང༌། །སེམས་ཀྱིས་མཐོང་ན་ཤི་བའི་ཚེ། །བར་དོའི་རྣམ་ཤེས་ནང་ཁུལ་དུ། །རིགས་མཐུན་ལྷ་མིག་མ་གཏོགས་པ། །གཞན་གྱིས་མི་མཐོང་རྒྱུ་མཚན་ཅི། །དེ་བཞིན་རྣ་བས་སྒྲ་ཐོས་དང༌། །སྣ་ཡི་དྲི་དང་ལྕེའི་རོ་དང༌། །ལུས་ཀྱི་རེག་བྱ་ལ་སོགས་པ། །ཚོར་བ་ལྔ་པོ་དབང་ལྔ་དང༌། །སེམས་ཉིད་གང་གཙོ་བརྟག་པ་སོགས། །གཞི་རྩ་གཅོད་ལ་འབད་པ་གནད། །ཐུན་བརྒྱད་པའོ། །མི་རྟོག་གནས་པའི་མོད་ཉིད་ལས། །དལ་གྱིས་འགྱུ་བ་བྲེང་ངེ་འབྱུང༌། །གནས་འགྱུ་རིག་གསུམ་མིང་བཏགས་ཀྱང༌། །གནས་དང་འགྱུ་བ་རིག་གསུམ་ལ། །སེམས་ལ་ཁྱད་པར་འདུག་མི་འདུག

།མེད་ན་གནས་ཚེ་མི་རྟོག་ཅིང༌། །འགྱུ་ཚེ་རྟོག་པ་དུ་མ་འཆར། །རིག་པའི་ངོ་བོ་འགྱུ་བ་སྟེ། །གནས་དང་འགྱུ་བ་ཁྱད་མེད་ན། །འགྲོ་དང་བསྡད་ལའང་ཁྱད་མེད་ཕྱིར། །དཔེར་ན་འགྱུ་བ་སྤྲིན་ལྟ་བུ༑ ༑གནས་པ་ནམ་མཁའི་ཁམས་ལྟ་བུ། །དེ་ཕྱིར་དེ་ལ་ཁྱད་མེད་ན། །ཤེས་བྱའི་ཆོས་ཀུན་འགལ་བར་འགྱུར། །གལ་ཏེ་ཁྱད་གཅིག་འདུག་སྙམ་ན། །སེམས་ལས་གཞན་པའི་གནས་འགྱུ་དང༌༑ ༑རིག་ལ་ཁྱད་པར་ཅི་འདུག་བལྟ། །ཐུན་དགུ་པའོ། །མཉམ་བཞག་བྱས་ཚེ་གང་དུ་ཡང༌། །མི་འཕྲོ་གནས་པ་བདེ་སང་ངེ༌། །བདེ་བའི་ངང་ནས་གསལ་བའི་མདངས། །རིག་རིག་ཏུར་ཏུར་གསལ་ལྷང་ངེ༌། །གསལ་བའི་ངོ་བོ་མི་རྟོག་པ། །ཆམ་གདལ་ངང་དུ་ལྷོད་དེ་བ། །དེ་ལ་བདེ་གསལ་མི་རྟོག་པ། །ཅེས་པའི་མིང་བཏགས་སྒོམ་གོ་ཆོད། །འོན་ཀྱང་དེ་གསུམ་ལ་ཆགས་ན། །གོལ་ཕྱིར་དེ་གསུམ་ངོ་བོར་བལྟ། །བདེ་དང་སྡུག་ལ་ཁྱད་འདུག་གམ། །གསལ་དང་མི་གསལ་ཁྱད་འདུག་གམ། །གསལ་དང་སྒྲིབ་ལ་ཁྱད་འདུག་གམ། །རྟོག་དང་མི་རྟོག་ཁྱད་འདུག་གམ། །འདུག་ན་དབྱེ་བ་གང་གིས་འབྱེད། །བདེ་དང་མི་བདེ་རྣམ་གཉིས་པོ། །བདེ་བ་དགའ་འམ་བདེ་བ་སྡུག །མི་བདེ་དགའ་འམ་མི་བདེ་སྡུག །དགའ་སྡུག་བྱེད་པ་སུ་ཡིས་བྱས༑ ༑གལ་ཏེ་ཁྱད་མི་འདུག་སྙམ་ན། །གང་ལྟར་བྱས་ཀྱང་བདེ་བ་དང༌། །བྱིང་རྨུགས་མེད་པར་གསལ་བ་དང༌། །འགྱུ་འཕྲོ་མེད་པར་མི་རྟོག་པ། །གསུམ་ལ་ཁྱད་པར་ཆེས་ཆེ་བས། །དེས་ན་དེ་ལ་བརྟག་བྱས་ནས། །ཁྱད་མི་འདུག་ན་སོ་སོ་རུ། །མིང་བཏགས་དགོས་པ་ཅི་ཡི་ཕྱིར། །གཞིག་པ་འཇུག་པ་ཤིན་ཏུ་གཅེས། །ཐུན་བཅུ་པའོ། །གཞན་ཡང་རྣམ་རྟོག་ངོ་བོ་དང༌། །སེམས་ཀྱི་ངོ་བོ་གཅིག་མི་གཅིག །གཅིག་ན་སེམས་དང་རྣམ་རྟོག་ཏུ། །དབྱེ་བའི་ཐ་སྙད་སུ་ཡིས་བཏགས། །མི་གཅིག་སྙམ་ན་རྣམ་རྟོག་རྣམས། །སེམས་ལས་འབྱུང་བར་མི་འདུག་གམ། །སེམས་ཀྱི་ངོ་བོ་སྟོང་པ་ཉིད། །ཡིན་ན་ནམ་མཁའ་དང་མཚུངས་ཕྱིར། །མཁའ་ལ་འགྱུ་དྲན་རྟོག་ཚོགས་རྣམས། །ཡོད་ཅེས་ཁས་ལེན་སུ་ཡིས་ནུས། །སེམས་ཉིད་སྟོང་པ་མིན་ཞེ་ན། །དངོས་པོར་གྲུབ་པ་སུ་ཡིས་མཐོང༌། །སྟོང་པ་ཡིན་མིན་གཉིས་ཀ་མིན། །ཞེ་ན་དེ་ཡང་གཉིས་འཛིན་ཅན། །ཡིན་ཕྱིར་ཐེ་ཚོམ་བསྒོམ་པ་ལ། །ཉམས་ལེན་ཡིད་རྟོན་སུ་ཡིས་རུང༌། །གཉིས་ཀ་ཡིན་མིན་གཉིས་ཀ་ཡང༌། །མིན་ཞེས་སྨྲ་ནའང་དོན་གྱི་སར། །ཡིད་གཉིས་འཛིན་པའི་སྒོམ་ཆེན་ཏེ། །དེས་ནི་ས་ལམ་ཅི་ཕྱིར་བགྲོད། །དེ་སོགས་གང་ཟག་ལས་དང་པོ། །རྣམས་ལ་ཡིན་མིན་ལ་སོགས་དང༌། །འགལ་རྟགས་རྒྱུ་མཚན་དུ་མ་ནས། །བལྟ་རུ་བཅུག་ཅིང་གང་མཐོང་ན། །སོ་སོར་བཤད་ཅིང་འཇུག་ཏུ་བཅུག

།གསུམ་པ་ནི། མདོར་ན་སློབ་མ་རང་ཉིད་ཀྱིས། །འཁོར་འདས་རྩ་བ་སེམས་ཉིད་དེ། །སེམས་ནི་ཡོད་པའང་མ་ཡིན་ཞིང༌། །མེད་པ་ཡང་ནི་མ་ཡིན་པ། །ཡོད་མེད་གཉིས་ཀའང་མ་ཡིན་ཞིང༌། །གཉིས་ཀ་མིན་པའང་མ་ཡིན་པར། །མཐའ་བཞི་བྲལ་བའི་སེམས་ཉིད་ནི། །གདོད་ནས་འོད་གསལ་ལྷུན་གྲུབ་པ། །མ་བྱས་བྱར་མེད་ངང་གིས་གྲུབ། །སྣང་སྲིད་འཁོར་འདས་ཆོས་རྣམས་ཀུན། །དོན་དམ་གྲུབ་པ་མེད་པའི་ཕྱིར། །ཡོད་ཅེས་བྱ་བའི་མཐའ་དང་བྲལ། །ཆོས་རྣམས་ཀུན་རྫོབ་བདེན་པ་རུ། །མེད་བཞིན་སྣང་བར་གྲུབ་པའི་ཕྱིར། །མེད་ཅེས་བྱ་བའི་མཐའ་དང་བྲལ། །ཀུན་རྫོབ་དོན་དམ་བདེན་པ་གཉིས། །མཉམ་ཉིད་དབྱིངས་སུ་གཅིག་པའི་ཕྱིར། །གཉིས་ཀ་མིན་པའི་མཐའ་ལས་འདས། །བདེན་གཉིས་སྙིང་པོ་ལྷུན་གྲུབ་སེམས། །གཞི་ལམ་འབྲས་བུ་ཐམས་ཅད་དུ༑ ༑འགྱུར་མེད་རྟག་བརྟན་ཆོས་ཀྱི་སྐུུ། །ཡིན་ཕྱིར་གཉིས་ཀ་མིན་པའང་མིན། །མཐའ་ལས་འདས་པའི་ངོ་བོ་ཉིད། །ཤར་གྲོལ་འཛིན་མེད་རྗེན་ལྷང་ངེ༌། །རང་རང་ངོ་བོ་སྟོང་པ་ནི། །རྣམ་རྟོག་ངོ་བོ་ཀ་དག་གི། །ཆོས་སྐུ་མཐའ་བྲལ་ཡེ་ནས་ཡིན། །དེ་ཡི་རང་མདངས་མ་འགགས་པ། །གསལ་ཤིང་སྒྲིབ་མེད་དྭངས་སང་ངེ། །ངོ་བོ་མཐོང་ལ་ལོངས་སྤྱོད་རྫོགས། །གང་ལྟར་བྱས་ཀྱང་མི་འགྱུར་བ། །ལོངས་སྐུ་ངེས་པ་ལྔ་དང་ལྡན། །དེ་ཡི་རང་རྩལ་ཕྱོགས་མེད་དུ། །སྣ་ཚོགས་འཆར་སྒོ་དུ་མར་སྣང༌། །གང་ལ་གང་འདུལ་སྣ་ཚོགས་སུ། །བསྒྱུར་ཞིང་འཆར་བ་སྤྲུལ་པའི་སྐུ། །དེ་དག་སྐུ་གསུམ་རང་ཆས་སུ། །ཡོད་པར་རྟོགས་ན་མངོན་འཚང་རྒྱ། །སྐུ་གསུམ་རང་ལ་ཡོད་བཞིན་དུ། །ཕྱི་ནས་འཚོལ་ཞིང་ལོགས་སུ་སེམས། །འཁོར་འདས་གཞི་ལམ་འབྲས་བུ་དང༌། །ལྟ་སྒོམ་སྤྱོད་པ་ལ་སོགས་པ། །དུ་མར་བཤད་ཅིང་དུ་མར་སྣང༌། །འཛིན་སྟངས་སྤྱོད་ཡུལ་སྣ་ཚོགས་པ། །རང་སེམས་ལས་གཞན་མེད་པའི་ཕྱིར། །ཀུན་བྱེད་རྒྱལ་པོ་རང་སེམས་ཀྱི། །རྩ་བ་རྟོགས་ན་ཀུན་ཤེས་འགྱུར། །དེ་ཕྱིར་རང་སེམས་རྟོགས་པ་གཅེས། །རང་སེམས་རྩ་བ་མ་བཅད་པར། །ཨ་འཐས་ཐེར་ཟུག་གྲུབ་པའི་མཐའ། །བདེན་ཞེན་གཅིག་ཏུ་འཛིན་པ་དང༌། །རང་སེམས་མ་རྟོགས་ལྟ་བའི་ཕྲེང༌། །རང་གཞན་སྟོང་པའི་རྣམ་གཞག་འགའ། །དགག་སྒྲུབ་རྣམ་རྟོག་ཕྲེང་བའི་ཚོགས། །ཡི་གེར་བྲིས་པའི་གླེགས་བམ་རྣམས། །བདག་མེད་རྟོགས་པའི་ཤེས་རབ་ཀྱིས། །ཆོས་ཀུན་དངོས་གཅིག་མ་རྟོགས་པར། །ཤེད་ཅན་བདག་འཛིན་ཅན་འགའ་ཡིས། །རྣམ་རྟོག་དྲན་རྒྱའི་ཚིག་ཕྲེང་གིས། །ཇེ་མང་བཏང་བའི་ཐལ་ཕྱིར་སོགས། །རྟོག་གེས་གཞལ་བའི་ལྟ་བ་དེ། །དཔེར་ན་དུག་སྦྲང་མཆུ་རིང་གིས། །རྒྱ་མཚོའི་མཆིང་དབང་རྟོགས་འདོད་འདྲ། །གཞན་ཡང་ཐ་སྙད་ཚིག་ཕྲེང་དང༌། །ངག་འཆལ་ཚིག་སྣའི་རྣ་ཐོས་དང༌། །དཔེ་ཀློག་ཞལ་གདམས་བལྟ་བ་དང༌། །སྒོམ་ཆེན་གཞན་གྱི་ཟེར་ཟློས་ཀྱི། །བློ་བྲིད་མགོ་བོ་མ་འཁོར་བར། །རང་གིས་རང་སེམས་ལ་བལྟས་ཤིང༌། །གཞིག་པ་བཅུག་པས་མཐོང་བར་འགྱུར། །དེ་ཚེ་རང་ངོ་མཐོང་བས་ན། །གང་ཤར་ངོ་བོ་སྐྱོང་བ་ཡི། །ཐ་མལ་ཤེས་པ་དུས་དེར་མཐོང༌། །དེ་ཚེ་དེ་ལ་ངེས་ཤེས་དང༌། །ཡིན་ལུགས་ངོ་སྤྲོད་གསལ་བར་གདབ། །དེ་ནས་རིམ་བཞིན་རྩེ་གཅིག་དང༌། །སྤྲོས་བྲལ་རོ་གཅིག་སྒོམ་མེད་སོགས། །བརྗོད་དུ་མེད་པ་རྗོད་བྱེད་ཀྱིས། །བརྟགས་པས་དོན་རྣམས་རིམ་གྱིས་མཐོང༌། །རིམ་བཞིན་མཐོང་ཚེ་ངོ་སྤྲོད་གདབ། །འཛིན་མེད་མཐའ་བྲལ་ཁྱབ་གདལ་དངོས། །ནམ་མཁའ་ལྟ་བུའི་ལྟ་བ་དང༌། །གང་ལྟར་བྱས་ཀྱང་རྒྱུན་མི་འཆད། །ཆུ་བོ་ལྟ་བུའི་སྒོམ་པ་དང༌། །རྩིས་གདབ་རྗེས་མེད་སྤྱོད་པའི་མཆོག

།ཆུ་ལ་རལ་གྲི་བསྣུན་ལྟ་བུ། །ཆགས་ཞེན་ངར་འཛིན་མེད་པ་དང༌། །ཐ་སྙད་ཚིག་ལ་མི་ཞེན་ཅིང༌། །འཛིན་མེད་ཡེང་མེད་མི་འདོར་བར། །དུས་ཀུན་སེམས་ལ་རྒྱང་སོ་ཚུགས། །འཇིག་རྟེན་ལས་ལ་མ་ཆགས་ཤིང༌། །རང་ཉིད་འབད་བརྩོན་ཆེ་བ་དང༌། །ཀུན་ནས་དམན་ས་འཛིན་པ་དང༌། །དད་པ་ཆེ་ཞིང་དམ་ཚིག་གཙང༌། །མོས་གུས་གདུང་ཤུགས་ཆེ་བ་དང༌། །མཚན་ལྡན་བླ་མ་བསྟེན་པ་དང༌། །དབེན་གནས་ལུང་སྟོང་འགྲིམ་པ་དང༌། །ཚེ་འདིའི་ལྟོས་ཞེན་ཆུང་བ་དང༌། །ཕྱི་མའི་བདེ་བ་སྒྲུབ་པ་དང༌། །གཞན་ཕན་སེམས་བསྐྱེད་ལྡན་པ་དང༌། །འཁོར་གསུམ་ཡོངས་དག་བསྔོ་བ་དང༌། དཀོན་མཆོག་རྣམ་གསུམ་སྐྱབས་སོང་དང༌། །རྒྱུ་འབྲས་རྩིས་གདབ་ཞིབ་པ་དང༌། །ཧམ་སྟོབས་བྱུང་རྒྱལ་མེད་པ་དང༌༑ ༑ཞེ་སྡང་ལ་སོགས་ཉོན་མོངས་ལྔ། །གང་སྐྱེས་མགོ་བོ་གནོན་པ་རྣམས། །ལམ་ཟབ་འདི་ལ་ཤིན་ཏུ་གཅེས། །གཞན་ཡང་ཟབ་མོའི་གདམས་པ་རྣམས། བརྒྱུད་པ་གོང་མས་བྱིན་བརླབས་ཤིང༌། །སྨིན་གྲོལ་གདམས་པའི་བཅུད་ལྡན་པའི། །སློབ་དཔོན་མྱོང་བ་ཅན་དག་གི། །གསུང་གི་གསང་བ་ལ་བརྟེན་པ། །དགོས་པ་ཀུན་གྱི་གཙོ་བོར་མཆིས༑ ༑དེ་ལྟར་ལམ་ཟབ་བླ་སྒྲུབ་ཀྱི། །རྫོགས་རིམ་ཕྱག་རྒྱ་ཆེན་པོ་ཞེས། །ཆོས་འཁོར་རྣམ་གསུམ་དགོངས་པའི་བཅུད། །གཅིག་ཏུ་དྲིལ་བའི་གདམས་པ་འདི། །འཇིག་རྟེན་གསུམ་གྱི་མགོན་གཅིག་པུ། །མཚན་དཀར་རིན་ཆེན་དཔལ་ཞེས་པའི། །གསུང་གི་གསང་བ་རྡོ་རྗེའི་ཚིག །ཇི་བཞིན་འཁྲུལ་བ་དང་བྲལ་ཞིང༌། །ལུང་རིག་རྟོག་གེ་སྨྲ་མཆུ་ཡི། །ངན་ལྷད་བློས་བྱས་རིང་སྤངས་ནས། །དག་གསལ་དོན་ལྡན་ཚིག་གི་ཕྲེང༌། །དབུར་སྟོད་འབྲི་གུང་ཕྱོགས་སོན་པའི། །སྐྱུ་ར་ཆོས་ཀྱི་གྲགས་པ་ཡིས། །བྲིས་པའི་རྣམ་དཀར་དགེ་བ་རྣམས། །ཕ་མར་གྱུར་པའི་འགྲོ་ཐམས་ཅད། །རྫོགས་བྱང་འཐོབ་ཕྱིར་བདག་བསྔོའོ།། །།སརྦ་མངྒ་ལཾ།།