༄༅། །རིམ་ལྔ་དམར་ཁྲིད་ཀྱི་གསོལ་འདེབས་བཞུགས་སོ།།

རྒྱལ་བ་ཡན་ལག་བདུན་ལྡན་རྡོ་རྗེ་འཆང༌། །དེའི་སྲས་བྱང་སེམས་བློ་གྲོས་རིན་ཆེན་དང༌། །རྒྱལ་བ་གཉིས་པ་འཕགས་མཆོག་ཀླུ་སྒྲུབ་ཞབས། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །གྲུབ་པའི་དབང་ཕྱུག་དམ་པ་མ་ཏཾ་གི། །དཔྱིད་ཀྱི་རྒྱལ་མོ་ཉིད་སྤྲུལ་ཤེས་རབ་བཟང༌། །པཎ་གྲུབ་ཀུན་གྱི་གཙུག་རྒྱན་ནཱ་རོའི་ཞབས། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །དགྱེས་མཛད་རྡོ་རྗེའི་ངོ་བོ་ལྷོ་བྲག་པ། །དེ་ཡི་གདམས་པའི་མཛོད་འཛིན་མཚུར་སྟོན་དབང༌། །འཁོན་སྟོན་ཆེན་པོ་གད་པ་ཀཱིརྟིའི་ཞབས། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །འགྲོ་བའི་འདྲེན་པ་བསོད་ནམས་རིན་ཆེན་དང༌། །ལྷ་མིའི་སྟོན་པ་ཚུལ་ཁྲིམས་སྐྱབས་ཀྱི་མཚན། །གང་གི་མཚུངས་བྲལ་འཕགས་པ་སྐྱབས་ཀྱི་ཞབས། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །གདམས་པའི་མངའ་བདག་གསེར་སྡིང་གཞོན་ནུ་འོད། །ཐམས་ཅད་མཁྱེན་པ་ཆོས་སྐུ་འོད་ཟེར་དང༌། །འཕགས་མཆོག་དམ་པ་ཡོན་ཏན་རྒྱ་མཚོའི་ཞབས། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །རྒྱལ་བའི་རྒྱལ་ཚབ་བུ་སྟོན་རིན་ཆེན་གྲུབ། །ཐུགས་སྲས་དམ་པ་རིན་ཆེན་རྣམ་རྒྱལ་དང༌། །མཁས་པའི་དབང་པོ་ཙནྡྲ་ཀཱིརྟིའི་ཞབས། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །ཆོས་ཀུན་དབང་ཕྱུག་ཡེ་ཤེས་རྒྱ་མཚོ་དང༌། །སྐུ་ཞང་ཆེན་པོ་མཁྱེན་རབ་ཆོས་ཀྱི་རྗེ། །ཟླ་མེད་བླ་མ་རིན་ཆེན་རྒྱལ་པོའི་ཞབས། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །འདྲེན་པ་ཀུན་གཙོ་པདྨ་གར་གྱི་དབང༌། །རྒྱལ་བའི་ཆོས་ཚུལ་མང་ཐོས་རྣམ་པར་རྒྱལ། །རྡོ་རྗེའི་སློབ་དཔོན་བསོད་ནམས་ཆོས་འཕེལ་ཞབས། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །ཟླ་འོད་གཞོན་ནུ་སླར་ཡང་ཉིད་སྤྲུལ་པ། །རྡོ་རྗེ་འཆང་དངོས་ཆོས་ཀྱི་བྱང་ཆུབ་དང༌། །བཀའ་དྲིན་ཟླ་བྲལ་རྩ་བའི་བླ་མའི་ཞབས། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །དལ་འབྱོར་རྙེད་དཀའ་མྱུར་དུ་འཇིག་འགྱུར་ཞིང༌། །ལས་འབྲས་མི་བསླུ་བདེ་སྡུག་སོ་སོར་སྨིན། །སྲིད་ཞིའི་རྒུད་སངས་ཐར་པ་མཆོག་ཐོབ་པར། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །རྒྱལ་བ་ཀུན་འདུས་དཔལ་ལྡན་བླ་མ་མཆོག

།གཏན་གྱི་སྐྱབས་གསོལ་ཕྱག་འཚལ་མཆོད་བསྟོད་ཅིང༌། །རྡོ་རྗེ་སེམས་གཙོ་བདག་སྒྲིབ་བྱང་བ་རུ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །རྣམ་དག་དབང་བཞིའི་ཆུ་བོ་ཆེན་པོ་བཞིས། །ལུས་ངག་ཡིད་གསུམ་ཟག་བཅས་ཉེས་སྒྲིབ་ཚོགས། །བཀྲུས་ནས་རྡོ་རྗེ་རྣམ་བཞིར་རབ་སྨིན་པར༑ ༑གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །ཕུང་ཁམས་སྐྱེ་མཆེད་གདན་གསུམ་ཚང་བའི་ལྷར། །གཟོད་ནས་ཡོངས་གྲུབ་དེ་ལ་དེར་ཤེས་པར། །བཅོས་མིན་བསྐྱེད་རིམ་བརྟན་པོ་འཆར་བ་རུ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །ལུས་དབེན་སྐུ་ཡི་རྡོ་རྗེའི་ཏིང་འཛིན་ནི། །གཟུགས་དང་རང་བཞིན་རྣམ་ཤེས་ཏིང་འཛིན་གྱི། །ཕུང་སོགས་དོན་དམ་སྟོང་པར་རྟོགས་པ་རུ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །ངག་དབེན་གསུང་གི་རྡོ་རྗེའི་ཏིང་འཛིན་གྱིས། །བེམ་པོའི་རླུང་ནི་ཕྲ་རགས་གསལ་བར་བཅས། །ཤེས་པར་བསྲེས་ནས་ནཱ་དའི་སྒྲར་དག་པར། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །སེམས་དབེན་ཐུགས་ཀྱི་རྡོ་རྗེའི་ཏིང་འཛིན་གྱིས། །སེམས་བརྟགས་སྣང་མཆེད་ཐོབ་བཅས་ཆོས་ཆོས་བཅས། །ཆགས་གྲོལ་ལམ་གྱི་བདེ་སྟོང་མཐར་ཕྱིན་པར། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །ཀུན་རྫོབ་བདེན་པ་མཉམ་བཞག་སྒྱུ་མ་ནི། །སྦྱང་དང་སྤོག་པའི་རིམ་པས་སེམས་གསུམ་པོ། །སྣང་མཆེད་ཐོབ་བཅས་སྒྱུ་མར་རྟོགས་པ་རུ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །རྗེས་ཐོབ་སྒྱུ་མ་སྣང་བ་རྨི་ལམ་དང༌། །བར་དོ་སྦྱང་བཟུང་གཅིག་ཏུ་བྱེད་པ་སོགས། །གནད་ཀྱི་གདམས་པས་སྒྱུ་ལུས་འབྱོང་བ་རུ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །ཚེ་ཡི་ཐ་མར་བསུ་སྐྱེལ་འཕོ་བའི་ལམ། །སྐུ་གསུམ་དང་ནི་བཙན་ཐབས་ཉམས་ལེན་གྱིས། །མ་བསྒོམ་སངས་རྒྱས་མྱུར་ལམ་འབྱོང་བ་རུ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །དོན་དམ་བདེན་པ་འོད་གསལ་གདམས་པའི་ལམ། །མངོན་བྱང་ཆུབ་པ་ཕྱི་དང་ནང་གི་གནད། །སྣང་གསུམ་སྟོང་བཞིའི་སྟོང་ཉིད་རྟོགས་པ་རུ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །དེ་ཉིད་མངོན་བྱེད་བསམ་གཏན་རྣམ་པ་གཉིས། །རྗེས་སུ་གཞིག་དང་རིལ་པོར་འཛིན་པ་ཡི། །ཆོས་ཀུན་སྤྲོས་མེད་མཁའ་ལྟར་རབ་རྟོགས་པར། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །མཉམ་བཞག་འོད་གསལ་ཆོས་ཉིད་ལམ་དང་ནི། །ཡེ་ཤེས་ཐབས་ཀྱི་རྟགས་སྣང་རབ་གསལ་ཞིང༌། །འཛིན་བྲལ་བདེ་སྟོང་འབྲས་བུ་སྨིན་པ་རུ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །གཉིད་ཀྱི་འོད་གསལ་འཛིན་དང་གེགས་བསལ་ཞིང༌། །ངོས་བཟུང་གནད་ཀྱི་གཏི་མུག་རབ་དག་ནས། །ཚོགས་དྲུག་འཛིན་བྲལ་གསལ་སྟོང་འཆར་བ་རུ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ༑ ༑འཆི་ཁའི་འོད་གསལ་རགས་དང་ཕྲ་བ་དང༌། །ཤིན་ཏུ་ཕྲ་བ་འཆི་ལྟས་ངོས་བཟུང་ནས། །འོད་གསལ་གནད་ཀྱིས་སྐུ་གསུམ་ཐོབ་པ་རུ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ༑ ༑ཟུང་འཇུག་ཡང་དག་མཐར་ཐུག་དངོས་བྲལ་བའི། །འོད་གསལ་ངང་ལ་གཉིས་མེད་ཡེ་ཤེས་སྐུར། །ལྡང་བ་ལུགས་ལྡོག་སྣང་གསུམ་ཡེ་ཤེས་ཀྱི། །རླུང་དང་བཅས་པ་ཡེ་ཤེས་གཉིས་མེད་ཀྱི། །ངོ་བོ་རྡོ་རྗེ་འཆང་དུ་རབ་བཞེངས་པའི། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །སྐྱེ་བ་ཀུན་ཏུ་ཡང་དག་བླ་མ་དང༌།

འབྲལ་མེད་ཆོས་ཀྱི་དཔལ་ལ་ལོངས་སྤྱོད་ཅིང༌། ས་དང་ལམ་གྱི་ཡོན་ཏན་རབ་རྫོགས་ནས། རྡོ་རྗེ་འཆང་གི་གོ་འཕང་མྱུར་ཐོབ་ཤོག །དེ་ལྟར་རིམ་ལྔ་དམར་ཁྲིད་བརྒྱུད་པའི་གསོལ་འདེབས་འདོད་གསོལ་དང་བཅས་པ་འདིའང༌། རང་གཞན་ལ་ཕན་པའི་བསམ་པ་ཟླ་ཚེས་ལྟར་དཀར་བ་ཁོ་ནས། འབྲི་གུང་པ་ཆོས་ཀྱི་གྲགས་པས་མེ་ཕག་ཆོ་འཕྲུལ་ཟླ་བའི་དམར་པོའི་རྫོགས་པ་གཉིས་པར་རྩེ་བ་གཞིས་ཀ་སྲ་བརྟན་རྡོ་རྗེའི་གནས་མཆོག་ཏུ་བྲིས་པའོ།། །།སརྦ་མངྒ་ལཾ།། 