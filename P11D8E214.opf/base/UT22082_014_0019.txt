༄༅། །གསོལ་འདེབས་སྨོན་ལམ་གྱི་རིམ་པ་དད་པའི་ཆུ་སྐྱེས་བཞད་པ་བཞུགས་སོ།།

གངས་རི་ནས་རིན་པོ་ཆེར་གནང་བ། ཆོས་ཀྱི་སྐུ་ཡི་བདག་ཉིད་བཻ་ཌཱུརྻ་ཡི་མདོག །ཡན་ལག་བདུན་དང་ལྡན་པ་བླ་མ་རྡོ་རྗེ་འཆང༌། །མཚན་དཔེའི་དྲ་བ་ཡང་དག་རྫོགས་ལ་གསོལ་བ་འདེབས། །བསྟན་དང་བསྟན་འཛིན་མཐའ་རུ་རྒྱས་པར་བྱིན་གྱིས་རློབས། །བཀའ་བཞི་བརྒྱུད་པའི་བྱིན་རླབས་མཆོག་དང་ལྡན་པའི་དཔལ། །ཏིལ་རྡུང་ཚུལ་འཛིན་འགྱུར་མེད་བདེ་ཆེན་རྡོ་རྗེའི་ཞབས། །སངས་རྒྱས་ཀུན་འདུས་བླ་མ་མཁྱེན་བརྩེའི་མངའ་བདག་ཅན༑ ༑གསོལ་བ་འདེབས་སོ་ཐུགས་རྗེའི་སྨིན་གྲོལ་བསྩལ་དུ་གསོལ། །ཧེ་རུ་ཀ་ཡི་རྗེས་བཟུང་ལུང་བསྟན་མཆོག་ཀྱང་ཐོབ། །པཎ་གྲུབ་དུ་མའི་ནང་ནས་མངོན་མཐོ་བྱང་སྒོའི་རྒོལ་ངན་སློག །སྲོག་བསྡོས་དཀའ་སྤྱད་མཐར་ཕྱིན་བླ་མ་མཆོག་བརྙེས་མཛད། །ཛྙཱ་ན་སིདྡྷིའི་བྱིན་རླབས་དངོས་གྲུབ་བསྩལ་དུ་གསོལ། །གསང་སྔགས་མཆོག་གི་ཆོས་ཀྱི་མཛོད་འཛིན་སྔགས་འཆང་ཆེ། །མོས་རྩོལ་དུ་མས་རྒྱལ་བའི་བསྟན་པ་རྒྱས་པར་མཛད། །ཐར་པ་མཆོག་གི་ལམ་སྟོན་ཆོས་ཀྱི་བློ་གྲོས་ཞབས། །རྩེ་གཅིག་གུས་པས་གསོལ་འདེབས་བུ་ལ་བྱིན་གྱིས་རློབས། །གངས་ཅན་ལྗོངས་འདིར་འཇམ་དཔལ་སྐྱེས་བུའི་ཚུལ། །བཀའ་བཞིན་བསྒྲུབས་དང་སྒྲུབ་ལ་བརྩོན་པའི་སྙིང་སྟོབས་ཅན། །ཁེངས་གྲགས་བསྐྱུངས་ནས་ཉམས་དབྱངས་སྐྱུག་པ་ཕྱོགས་བཅུར་འཐོར༑ ༑བཞད་པ་རྡོ་རྗེས་བྱིན་རློབས་ཁྱོད་བཞིན་བདག་ཀྱང་མཛོད། །དེ་ལྟར་བསྟན་དང་གདུལ་བྱའི་དོན་སླད་དུ། །བསམ་བཞིན་སྤྲུལ་པ་ཟླ་འོད་གཞོན་ནུ་སོགས༑ ༑རྡོ་རྗེ་རྒྱལ་པོ་རཏྣ་ཤྲཱི་ལ། །གསོལ་བ་འདེབས་སོ་མོས་ལྡན་བྱིན་གྱིས་རློབས། །བསོད་ནམས་གྲགས་དང་རྡོ་རྗེ་གྲགས་པ་ཟུང༌། །རིན་ཆེན་སེངྒེ་སྤྱན་སྔ་མཚམས་བཅད་ཞབས། །རིན་ཆེན་རྡོ་རྗེ་རྡོ་རྗེ་རྒྱལ་པོ་ལ། །གསོལ་བ་འདེབས་སོ་མོས་ལྡན་བྱིན་གྱིས་རློབས། །འཛམ་གླིང་ཆོས་ཀྱི་རྒྱལ་པོ་དང༌༑ ༑དོན་གྲུབ་རྒྱལ་པོ་བདག་པོ་ཝང༌། །རིན་ཆེན་དཔལ་བཟང་རིན་ཆེན་ཆོས་རྒྱལ་དཔལ། །གསོལ་བ་འདེབས་སོ་མོས་ལྡན་བྱིན་གྱིས་རློབས། །མཉམ་མེད་རིན་ཆེན་ཆོས་ཀྱི་རྒྱལ་པོ་མཆོག

།ཆོས་ཀྱི་རྒྱལ་པོ་ཀུན་དགའ་རཏྣའི་ཞབས། །པད་འབྱུང་གཉིས་པ་སྣ་ཚོགས་རང་གྲོལ་སོགས། །འཁྲུལ་མེད་བརྒྱུད་པས་མོས་ལྡན་བྱིན་གྱིས་རློབས། །དུས་ངན་སྙིགས་མའི་འགྲོ་འདུལ་ཐུགས་རྗེ་ཅན། །དྲན་པ་ཙམ་གྱིས་སྡུག་བསྔལ་ཀུན་འཇོམས་པ། །ཆོས་ཀྱི་རྒྱལ་པོ་ཆོས་རྒྱལ་ཕུན་ཚོགས་ཀྱིས། །ཚེ་རབས་ཀུན་ཏུ་རྗེས་སུ་འཛིན་གྱུར་ཅིག །བཀྲ་ཤིས་ཕུན་ཚོགས་གྲགས་པ་རྒྱལ་མཚན་སོགས༑ ༑བཀའ་བརྒྱུད་བསྟན་དང་རྒྱལ་བ་འབྲི་གུང་པའི། །བསྟན་འཛིན་སྐྱེས་བུ་ཡི་དམ་ཆོས་སྐྱོང་མཐུས། །ལེགས་སྨོན་བཏབ་པ་ཆོས་བཞིན་འགྲུབ་གྱུར་ཅིག ༑དེ་ལྟར་མི་ཕྱེད་སྙིང་ནས་གསོལ་བཏབ་མཐུས། །ཆོས་སྐུ་མཁའ་ཁྱབ་ཏིང་འཛིན་མངོན་གྱུར་ནས། །གཟུགས་སྐུ་མཐའ་ཡས་སེམས་ཅན་སྨིན་བྱེད་ཤོག །སྐྱེ་ཀུན་ཐེག་ཆེན་ཆོས་སྒྲ་སྒྲོག་པར་ཤོག །གང་གིས་བདག་མིང་ཐོས་དང་དྲན་པ་ཡི། །འབྲེལ་བར་གྱུར་དང་མ་གྱུར་གཙོར་བྱས་ཏེ། །ནམ་མཁའི་ཕ་མཐར་གནས་པའི་འགྲོ་བ་ཡང༌། །སྐད་ཅིག་ཉིད་ལ་བདག་གིས་འདྲེན་བྱེད་ཤོག ༑བདུད་དང་མུ་སྟེགས་ལོག་པར་ལྟ་བ་དང༌། །འདྲེ་སྲིན་ལ་སོགས་དྲེགས་པ་ཅན་རྣམས་ཀྱང༌། །གང་དེའི་བདག་མཐོང་ཙམ་གྱིས་མ་བུ་བཞིན། །གདུག་རྩུབ་སེམས་ཞི་བདག་གི་གདུལ་བྱར་ཤོག ༑ཤུ་བྷཾ། འདི་ནི་ཐུགས་རྗེ་ཆེན་པོའི་རྣམ་འཕྲུལ་མཚན་ལྡན་གངས་རི་པའི་དབོན་པོ་རིའི་བུུ་ཆུང་སྙིང་པོའི་དོན་ལ་ཤིན་ཏུ་བརྩོན་པ། རིན་པོ་ཆེ་དོན་གྲུབ་ཕུན་ཚོགས་ཀྱིས་གསོལ་འདེབས་སྨོན་ལམ་ཞིག་དགོས་གསུངས་པར། ཤཱཀྱའི་བཙུན་པ་འབྲི་གུང་པ་དཀོན་མཆོག་ཕུན་ཚོགས་རིག་འཛིན་ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་བའི་སྡེས། རང་ལོ་བཅུ་བདུན་གྱི་སྟེང་ལྕགས་ཕོ་ཁྱིའི་ལོ་ཟླ་བ་དང་པོའི་ཚེས་བཅོ་བརྒྱད་ཀྱི་ཉིན་རྫོང་གསར་བཀྲ་ཤིས་ཚུགས་ནས་བྱིན་པ་དགེ། །། ༈ །དགེ་སློང་བཟོད་པ་རྣམ་འཇོམས་ཀྱིས་ཞུས་པ༑ བརྒྱུད་པའི་བླ་མ་སངས་རྒྱས་བྱང་སེམས་དང༌། །ཡི་དམ་ལྷ་དང་ཆོས་སྐྱོང་བསྟེན་པ་ཡིས། །བདག་ནི་སྐྱེ་དང་ཚེ་རབས་ཐམས་ཅད་དུ། །དཔལ་ལྡན་བླ་མ་རྗེ་དང་མི་འབྲལ་ཤོག། །།

༈ །འཕྲང་བུ་ཆོས་མཛད་ལ་གནང་བ། སྲས་བཅས་རྒྱལ་བའི་ངོ་བོ་ཉིད། །དུས་གསུམ་སྒྲིབ་བྲལ་ལྷམ་མེ་མཁྱེན། །རྡོ་རྗེ་འཛིན་པ་ས་ཡི་བདག །དྷརྨ་རཱ་ཛས་བདག་ཅག་སྐྱོངས༑ ༑དེ་ཡི་ཐུགས་རྗེ་ལས་བྱུང་བ། །ལྷ་དང་བླ་མས་རྗེས་སུ་བཟུང༌། །ཡང་སྙིང་ཆོས་ཀྱི་རིག་པ་འཛིན། །དྷརྨ་ཀཱིརྟིའི་ཐུགས་རྗེས་ཟུང༌། །གསོལ་བ་རྩེ་གཅིག་བཏབ་པའི་མཐུས། །བདག་ཅག་ཚེ་དང་སྒྲུབ་པ་ཟུང༌། །མཉམ་ནས་གདོད་མའི་མགོན་པོ་མཆོག །མངོན་སུམ་ཉིད་དུ་རྟོགས་གྱུར་ནས། །མོས་ལྡན་རྩ་བའི་བླ་མའི་དྲུང༌། །འབྲལ་མེད་འཁོར་གྱི་ཐོག་མ་རུ། །སྐྱེས་ནས་ཅི་གསུང་དང་ལྡན་དང༌། །འགྲོ་དོན་ལྷུན་གྱིས་འགྲུབ་པར་ཤོག །ཅེས་པ་རིག་པ་འཛིན་པ་དྷརྨ་ཀཱིརྟིས་སྒྲུབ་པ་སྙིང་པོར་བྱེད་པ་རྒྱལ་འབྲེལ་ནས། ཆོས་མཛད་པ་དང་དགེ་སློང་བློ་གྲོས་གཉིས་ལ་བྱིན་པ་བྷ་ཝནྟུ།། །། ༈ །ལྷ་རྩེ་རྗེ་བཙུན་མ་ལ་གནང་བ། རྒྱལ་བ་སྲས་བཅས་བདེན་པའི་བྱིན་རླབས་དང༌། །དྲང་སྲོང་རིག་འཛིན་བདེན་པའི་ཚིག་དང་ནི། །ཡི་དམ་ལྷ་དང་ཆོས་སྐྱོང་སྲུང་མའི་མཐུས། །ཆོས་རྒྱལ་དཔལ་མོ་བསམ་དོན་ཆོས་བཞིན་འགྲུབ། །ཚེ་འདིར་བར་ཆད་བདུད་བཞི་ཀུན་བཅོམ་ནས། །ཡང་དག་རྫོགས་པའི་སངས་རྒྱས་རིན་པོ་ཆེ། །འགྲོ་ལ་ཕན་ཕྱིར་གེགས་མེད་མྱུར་གྲུབ་སྟེ། །ཆོས་སྐུ་ཆེན་མོ་མངོན་དུ་རྟོགས་པར་ཤོག །གཞན་དོན་འགྲུབ་པའི་ལེགས་སྨོན་རྣམ་དག་མཐུས། །གཟུགས་སྐུའི་སྤྲུལ་པས་ཞིང་ཁམས་ཡོངས་བཀང་ནས། །གང་འདུལ་ཐབས་སྟོན་སྤྱན་རས་གཟིགས་མགོན་བཞིན། །བདག་གི་ལེགས་སྨོན་མྱུར་དུ་འགྲུབ་གྱུར་ཅིག །ཅེས་འབྲི་གུང་པའི་གདུང་ལས་ཤཱཀྱའི་བཙུན་པ་རིག་འཛིན་ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་བའི་སྡེས། སྒར་ཆེན་བསམ་གྲུབ་སྒར་དུ་བཞུགས་ཐོག །གཙང་བསམ་གྲུབ་རྩེ་ནས་ལྕམ་ཆོས་རྒྱལ་དཔལ་མོས་བསྐུལ་བར་བྲིས་པ་དགེ། །། ༈ །ཕྱོགས་བཅུའི་རྒྱལ་སྲས་བྱང་ཆུབ་སེམས་དཔའི་མཐུས། །བདག་ཅག་འཁོར་བའི་རྒྱ་མཚོར་གནས་པ་ལ། །དམ་ཆོས་འདུལ་བའི་རྫིངས་ན་བཞག་བྱས་ཏེ། །བརྩོན་འགྲུས་ཆེན་པོའི་རླུང་གིས་རབ་བསྐྱོད་དེ། །བདེ་ཆེན་དག་པའི་གནས་སུ་ཕྱིན་པར་ཤོག

།ཅེས་འབག་ཕྲུག་གིས་བསྐུལ་བ་ལ། ཆོས་དབྱིངས་རོལ་པ་ཅན་གྱི་སྒར་ནས་བྲིས་པ་ཤུ་བྷཾ།། །། ༈ །ན་མོ་གུ་ར་ཝེ། དུས་གསུམ་རྒྱལ་བ་ཀུན་འདུས་པདྨ་ལས། །སྒྱུ་འཕྲུལ་རྡོ་རྗེའི་གར་གྱིས་རབ་འཁྲུངས་ཤིང༌། །འགྲོ་ཀུན་ངེས་དོན་ཐེག་པས་གྲོལ་མཛད་པ། །མཚོ་སྐྱེས་རྡོ་རྗེའི་ཞབས་ལ་གསོལ་བ་འདེབས། །ཀླུ་ཡི་སྲིད་སྒྲུབ་ཐུབ་དབང་གཉིས་པ་ནི། །གངས་ཅན་ཐུབ་བསྟན་བདག་པོ་འབྲི་གུང་པ། །རིན་ཆེན་དཔལ་ཞེས་ས་གསུམ་གྲགས་ལྡན་པ། །འཇིག་རྟེན་མགོན་པོའི་ཞབས་ལ་གསོལ་བ་འདེབས། །ད་ལྟ་མངོན་དགའི་ཞིང་དུ་རྒྱལ་བའི་གཙོ། །རྒྱལ་བ་ཀློང་ཡངས་བྱང་སེམས་འབུམ་གྱིས་བསྐོར། །སྲིད་འདིར་རིག་འཛིན་ཀུན་གཙོ་རྡོ་རྗེ་འཛིན། །སྣ་ཚོགས་རང་གྲོལ་ཞབས་ལ་གསོལ་བ་འདེབས། །ཆོས་ཀུན་དབང་ཕྱུག་འཁོར་ལོས་སྒྱུར་བའི་རྒྱལ། །ཕུན་ཚོགས་རིགས་རུས་ཆེན་པོ་གྲུབ་པའི་གཙོ། །སྙིགས་མའི་དུས་འདིར་པད་འབྱུང་ཞལ་སྐྱིན་ཉིད། །དྷརྨ་རཱ་ཛའི་ཞབས་ལ་གསོལ་བ་འདེབས། །མ་འོངས་སྐལ་བཟང་དགུ་པའི་མཚན་དཀར་གང༌། །ས་ར་ཧ་སོགས་པཎ་གྲུབ་མང་པོར་སྤྲུལ། །ད་ལྟ་སུམ་ལྡན་རྡོ་རྗེ་འཛིན་པའི་ཚུལ། །ཆོས་ཀྱི་གྲགས་པའི་ཞབས་ལ་གསོལ་བ་འདེབས། །རྩ་བརྒྱུད་བླ་མ་རང་སེམས་ཐ་མི་དད། །བཅོས་མིན་མོས་གུས་མཆོག་གིས་གསོལ་བཏབ་ཚེ། །འཐོབ་བྱ་ཐོབ་བྱེད་མེད་པའི་དངོས་གྲུབ་མཆོག །གདོད་མའི་མགོན་པོ་མངོན་དུ་འགྱུར་བར་ཤོག །ཅེས་པའང་མ་བྱན་ལྦ་བས་སྐེ་འཁོར། སྐུ་གཟུགས་ཚད་ལས་འདས། སེང་གདོང་མ་དགྱེས་པའི་ལག་ཆ་ཐོགས། སྤྱན་ཞར་བས་འཁོར་འདས་ཐོག་ཞར་ཞེས་སམ་མ་བྱན་གཙང་ཆུང་གིས་བསྐུལ་ངོར། འབྲི་གུང་པ་ཤཱཀྱའི་དགེ་སློང་ཆོས་ཀྱི་གྲགས་པས། མེ་ཁྱི་ནག་པ་ཟླ་བའི་ཚེས་ཉེར་གཅིག་ལ་རྩེ་བ་གཞིས་ཀར་བྲིས་སོ།། །། ༈ །སངས་རྒྱས་ཆོས་ཚོགས་བཅས་ལ་སྐྱབས་སུ་མཆི། །འགྲོ་ཀུན་སྒྲོལ་སླད་བྱང་ཆུབ་མཆོག་སེམས་བསྐྱེད༑ ༑བདག་ཉིད་ཐ་མལ་གནས་པའི་མདུན་གྱི་མཁར། །གྱད་དང་སེངྒེ་པད་ཟླ་ཉི་མའི་སྟེང༌། །རྒྱལ་བ་ཀུན་འདུས་རྩ་བའི་བླ་མ་ནི། །སྐུ་མདོག་དཀར་དམར་རྡོ་རྗེའི་སྐྱིལ་ཀྲུང་བཞུགས། །དགེ་སློང་ཆ་ལུགས་བཀའ་རྟགས་སྒོམ་ཞྭ་བརྗིད། །ཕྱག་གཡས་རྡོ་རྗེ་ས་གནོན་གཡོན་དྲིལ་བུ། །ལྟེ་འོག་མཉམ་བཞག་འོད་ཟེར་ཚད་མེད་འཕྲོ། །སངས་རྒྱས་བྱང་སེམས་རྩ་བརྒྱུད་བླ་མ་དང༌། །ཡི་དམ་མཁའ་འགྲོ་ཆོས་སྐྱོང་ཚོགས་ཀྱིས་བསྐོར། །ཕྱི་ནང་གསང་བ་དེ་བཞིན་ཉིད་ཀྱིས་མཆོད། །མོས་བློ་སྒོ་གསུམ་དང་བས་བསྟོད་ཕྱག་འཚལ། །དཔལ་ལྡན་བླ་མ་རིག་པ་འཛིན་པའི་གཙོ། །ཆོས་ཀྱི་གྲགས་པ་ཕྲིན་ལས་རྣམ་རྒྱལ་སྡེའི། །ཞབས་ལ་གསོལ་འདེབས་དུས་ཀུན་ཐུགས་རྗེས་གཟིགས། །བདག་སོགས་འགྲོ་བའི་ཉེར་འཚེ་ནད་གདོན་བགེགས། །འགལ་རྐྱེན་ཐམས་ཅད་མྱུར་དུ་ཞི་བ་དང༌། །ཚེ་དང་བསོད་ནམས་དཔལ་འབྱོར་རྒྱས་བཞིན་དུ། །བསམ་དོན་མ་ལུས་མྱུར་དུ་གྲུབ་གྱུར་ནས། །དཔལ་ལྡན་བླ་མའི་གོ་འཕང་མྱུར་ཐོབ་ཤོག

།དགྱེས་བཞིན་འཁོར་རྣམས་གཙོ་བོ་ལ་ཐིམ་ཞིང༌། །གཙོ་བོ་འོད་ཀྱི་ཕུང་པོར་རབ་ཞུ་ནས། །བདག་གི་སྤྱི་བོར་ཐིམ་པའི་སྒོ་གསུམ་གྱི། །སྒྲིབ་སྦྱངས་བླ་མའི་སྐུ་གསུང་ཐུགས་མཆོག་དང༌། །བདག་གི་ལུས་ངག་ཡིད་གསུམ་དབྱེར་མེད་གྱུར། །ཆོས་ཀུན་མི་དམིགས་རང་བབས་གཤིས་སུ་བསྐྱང༌། །དགེ་བས་རིགས་དྲུག་མཁའ་མཉམ་སེམས་ཅན་རྣམས། །གདོད་མའི་སངས་རྒྱས་ས་ལ་འགོད་ཕྱིར་བསྔོ། །ཞེས་པའང་ཁམས་སྐྱོ་བླ་མ་རིན་ཆེན་ལྷུན་གྲུབ་ཀྱིས་བསྐུལ་ངོར། འབྲི་གུང་པ་ཤཱཀྱའི་དགེ་སློང་ཆོས་ཀྱི་གྲགས་པས། རྩེ་བ་གཞིས་ཀ་སྲ་བརྟན་རྡོ་རྗེའི་གནས་མཆོག་ཏུ་བྲིས་པའོ།། །། ༈ །རིགས་ཀུན་གཙོ་བོ་དྲུག་པ་རྡོ་རྗེ་འཆང༌༑ ༑དུས་གསུམ་རྒྱལ་བ་ཀུན་དངོས་པདྨ་འབྱུང༌། །རྩ་བའི་བླ་མ་ཆོས་ཀྱི་གྲགས་པའི་ཞབས། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །རྐང་གཉིས་འདྲེན་པ་ཟླ་མེད་ཤཱཀྱའི་གཙོ༑ ༑བདེན་གཉིས་ཆགས་བྲལ་ཞི་བ་དམ་པའི་ཆོས། །བསླབ་གསུམ་མཆོག་མངའ་དགེ་འདུན་འདུས་པའི་ཚོགས། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །དངོས་གྲུབ་སྩོལ་མཛད་ཡི་དམ་ཞི་ཁྲོ་དང༌། །ཕྲིན་ལས་ཀུན་སྒྲུབ་དཔའ་བོ་མཁའ་འགྲོ་མ། །བར་གཅོད་སེལ་མཛད་དམ་ཅན་སྲུང་མ་ལ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །དེ་ལྟར་གུས་པས་མཆོག་གི་གསོལ་བཏབ་མཐུས། །བདག་སོགས་མཐའ་ཡས་མཁའ་ཁྱབ་འགྲོ་ཀུན་གྱི། །ནད་གདོན་བར་གཅོད་འཚེ་བ་རྣམས་བྲལ་ཞིང༌། །ཚེ་དང་བསོད་ནམས་དཔལ་འབྱོར་རྒྱས་པ་དང༌། །བསམ་པའི་དོན་ཀུན་འབད་མེད་འགྲུབ་པར་ཤོག །ཚེ་རབས་སྔོན་ནས་ད་ལྟའི་མུར་ཐུག་བར། །ལས་ངན་སྡིག་སྒྲིབ་ཉེས་ལྟུང་གང་བསགས་པ། །འཕྲལ་དང་ཡུན་གྱི་སྒྲིབ་པར་མི་འགྱུར་བར། །བྱང་ཞིང་དག་ནས་ཚོགས་གཉིས་རབ་རྫོགས་ཏེ། །རང་གཞན་དོན་གཉིས་ལྷུན་གྱིས་གྲུབ་པའི་དཔལ། །རྣམ་ཀུན་མཆོག་ལྡན་ཆོས་ཀྱི་སྐུ་རྟོགས་ཤིང༌། །དེ་ཡི་རང་སྣང་རང་རྩལ་སྒྱུ་འཕྲུལ་གར༑ ༑ཆུ་ཟླ་ཇི་བཞིན་ལོངས་སྤྲུལ་མཆོག་དམན་གྱི།་་༌།སྤྲུལ་པས་འགྲོ་ཀུན་སྒྲོལ་ལ་གེགས་མེད་ཤོག་་༌།ཅེས་པའང་འཕྱོངས་རྒྱས་པ་ཀརྨ་དགེ་འདུན་གྱིས་བསྐུལ་ངོར།

དབུར་སྟོད་འབྲི་གུང་དུ་སོན་པ་སྐྱུ་རའི་རིགས་ལས་ཤཱཀྱའི་དགེ་སློང་ཆོས་ཀྱི་གྲགས་པས། རྩེ་བ་གཞིས་ཀ་སྲ་བརྟན་རྡོ་རྗེའི་གནས་མཆོག་ཏུ་བྲིས་པའོ།། །། ༈ །དུས་གསུམ་སངས་རྒྱས་ཀུན་འདུས་པ། །པདྨ་འབྱུང་གནས་དགའ་ཆེན་པོ། །གནམ་ལྕགས་མེ་འབར་རྗེ་བཙུན་རྗེ། །དྷརྨ་རཱ་ཛས་བདག་ཅག་སྐྱོངས། །བཀྲ་ཤིས་གྲགས་པའི་རྒྱལ་མཚན་ཞབས། །ཆོས་དབྱིངས་རང་གྲོལ་ལྷ་མིའི་མགོན། །ཆོས་དབྱིངས་རོལ་པའི་རྣལ་འབྱོར་ཆེ། །གསོལ་བ་འདེབས་སོ་ཐུགས་རྗེས་སྐྱོངས། །བདག་ནི་སྐྱེ་བ་ཐམས་ཅད་དུ། །མགོན་པོ་རྣམས་དང་མི་འབྲལ་ཞིང༌། །འཁོར་གྱི་ཐོག་མར་ཞུགས་ནས་ཀྱང༌། །བསླབ་གསུམ་མཐར་ཕྱིན་རྒྱན་ལྡན་ཤོག །སྲིད་གསུམ་རྒྱ་མཚོར་བྱིངས་པ་ཡི། །སྲིད་པའི་འགྲོ་བ་མ་ལུས་པ། །ཐམས་ཅད་བདག་གིས་མགྲོན་དུ་གཉེར། །སྲིད་པའི་མཚོ་ལས་སྒྲོལ་བར་ཤོག །ཅེས་ཤཱཀྱའི་བཙུན་པ་དཀོན་མཆོག་མིང་གིས། རྟོགས་ལྡན་ལྷོ་བྲག་པ་བྱང་གནམ་མཚོར་ཚེ་བློས་བཏང་གིས་སྒྲུབ་པ་ལྷུར་ལེན་དུ་འགྲོ་བས། ཡབ་སྲས་ཁུ་དབོན་སྐུ་མཆེད་རྣམས་ལ་གསོལ་འདེབས་སྨོན་ལམ་ཞིག་དགོས་ཞེས་པར། སྒར་ཆེན་མཁར་རྩེར་བཞུགས་ཐོག་བྱིན།། །། ༈ །ཐུབ་དབང་རྒྱལ་སྲས་བྱང་སེམས་ཉན་རང་ཚོགས། །ཡི་དམ་མཁའ་འགྲོ་ཆོས་སྐྱོང་གཏེར་གྱི་ལྷ། །བདག་སོགས་མ་གྱུར་མཁའ་མཉམ་འགྲོ་བ་རྣམས། །འོད་དཔག་མེད་མགོན་རྒྱལ་བ་མྱུར་འགྲུབ་ཤོག །ཅེས་པ་དགེ་སློང་རིན་ཆེན་འཕེལ་ལ་བྱིན།། །། ༈ །རྒྱལ་བ་སྲས་བཅས་བྱིན་རླབས་དང༌། །ཡི་དམ་ལྷ་དང་ཆོས་སྐྱོང་མཐུས། །བདག་གི་བར་ཅད་ཀུན་ཞི་སྟེ། །བསམ་པ་ཐམས་ཅད་འགྲུབ་པ་དང༌། །རྫོགས་པའི་སངས་རྒྱས་མྱུར་ཐོབ་ཤོག །དབུ་མ་འཇམ་དབྱངས་སྙིང་པོར་བྱིན།། །། ༈ །ས་གཞི་རིན་ཆེན་ལས་གྲུབ་གཞལ་ཡས་ཁང༌། །པད་ཉི་སེང་ཆེན་བསྣོལ་བའི་ཁྲི་སྟེང་དུ། །ཕྱོགས་བཅུའི་རྒྱལ་བ་སྲས་བཅས་བཞུགས་སུ་གསོལ། །རབ་འབྱམས་འཇིག་རྟེན་འཇམ་དབྱངས་སྙིང་པོར་བྱིན། །ས་གཞི་རིན་ཆེན་ལས་གྲུབ་གཞལ་ཡས་ཁང༌། །་་་་་་་་་་བཀང་བའི་མཆོད་ཚོགས་ཀྱིས། །རྒྱལ་བ་རྒྱ་མཚོའི་ཚོགས་རྣམས་མཉེས་པར་འབུལ། །བདག་སོགས་དགེ་བ་དྲི་མེད་གང་མཆིས་དགེས། །གསང་སྔགས་མྱུར་ལམ་ཟབ་མོ་ཐོབ་ནས་ཀྱང༌། །རྡོ་རྗེ་འཆང་དབང་མངོན་དུ་བྱེད་པར་ཤོག

།དེ་མ་ཐོབ་ཀྱི་སྐྱེ་བ་ཐམས་ཅད་དུ། །དལ་འབྱོར་ཕུན་སུམ་ཚོགས་པ་མི་ཡི་ལུས། །རིགས་མཐོ་དབང་པོ་ཚང་ཞིང་དད་དང་ལྡན། །བཙས་མ་ཐག་ཏུ་རྒྱལ་བའི་བསྟན་པའི་སྒོར། །མྱུར་དུ་ཞུགས་ནས་ཆོས་ཀུན་ཉམས་བླངས་ཤིང༌། །བསླབ་གསུམ་དྲི་མེད་ཚུལ་བཞིན་བསྲུངས་ནས་ཀྱང༌། །རྫོགས་པའི་སངས་རྒྱས་གོ་འཕང་ཐོབ་གྱུར་ཅིག །བདག་ཉིད་འཆི་བའི་དུས་བྱེད་གྱུར་པའི་ཚེ། །བར་དོའི་འཇིགས་སྐྲག་སྡུག་བསྔལ་ཀུན་ཞི་སྟེ། །ཐར་པའི་གནས་སུ་རྩེ་དགས་བགྲོད་གྱུར་ཅིག །དམྱལ་བ་བཅོ་བརྒྱད་བདེ་ཆེན་ཞིང་དུ་གྱུར། །གཤིན་རྗེའི་སྐྱེས་བུ་སྟོན་པའི་ཚུལ་བྱས་ཏེ། །མི་སྡུག་སྒྲ་ཀུན་ཆོས་ཀྱི་སྒྲར་གྱུར་ཏེ། །རྒྱུན་མི་འཆད་པའི་ཆོས་འཁོར་བསྐོར་གྱུར་ནས། །སེམས་ཅན་ཐམས་ཅད་སངས་རྒྱས་ཐོབ་པར་ཤོག །ཅེས་པ་གྲུབ་ཐོབ་དབུས་སྨྱོན་ཆེན་པོའི་དབོན་པོ་བླ་མ་གཙང་མར་བས་བསྐུལ་བར། ཤཱཀྱའི་བཙུན་པ་ཆོས་སྨྲ་བ་དཀོན་མཆོག་ཕུན་ཚོགས་རིག་འཛིན་ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་བའི་སྡེས། བློ་མོས་རྒྱལ་གྱི་སྒར་ཐོག་ཏུ་སྦྱར་བ་མསྟུ།། །། ༈ །ཐུབ་དབང་བྱང་སེམས་ཚོགས་ཀྱི་མཐུས། །བདག་སོགས་ནད་མེད་ཚེ་རིང་ཞིང༌། །བསམ་པ་ཐམས་ཅད་འགྲུབ་པ་དང༌། །དེ་སྟེང་རྡོ་རྗེ་འཛིན་པའི་ས། །མ་ལུས་མྱུར་དུ་འགྲུབ་པར་ཤོག །ཅེས་པ་བདེ་ཆེན་པ་སྡེ་པ་ཀརྨ་བསྟན་སྲུང་ཡུམ་སྲས་ལ་ཁ་རག་གནས་མདོ་ནས་བྱིན།། །། ༈ །ཕྱོགས་བཅུའི་སངས་རྒྱས་བྱང་སེམས་མཐུ་སྟོབས་དང༌། །ཡི་དམ་ལྷ་ཚོགས་བཀའ་སྲུང་རྒྱ་མཚོའི་མཐུས། །ཀརྨ་དགེ་འཕེལ་བར་ཆད་ཀུན་ཞི་ཞིང༌། །བསམ་པ་ཐམས་ཅད་ཆོས་བཞིན་འགྲུབ་པ་དང༌། །འོད་དཔག་མེད་མགོན་རྒྱལ་བ་ཀརྨ་པ། །ཡབ་སྲས་བརྒྱུད་པར་བཅས་པ་མ་ལུས་པའི། །བསྟན་དང་མི་འབྲལ་རྗེས་སུ་ཞུགས་ནས་ཀྱང༌། །རྫོགས་སངས་རྒྱས་པའི་གོ་འཕང་མྱུར་ཐོབ་ཤོག །ཅེས་པ་ཉིན་བྱེད་གླིང་ནས་དབོན་པོ་དགེ་འཕེལ་གྱིས་བསྐུལ་བར་བྱིན།། །། ༈ །རྒྱལ་བ་སྲས་བཅས་བདེན་པའི་བྱིན་རླབས་ཀྱིས། །གྲགས་པ་འོད་ཟེར་ནད་མེད་ཚེ་རིང་ཞིང༌། །དབང་ཕྱུག་རྡོ་རྗེ་ཆོས་ཀྱི་དབང་ཕྱུག་གི། །བསྟན་པ་རིན་ཆེན་མཆོག་དང་མི་འབྲལ་ཞིང༌། །སྐྱེ་བ་ཀུན་ཏུ་བླ་མས་རྗེས་བཟུང་སྟེ། །མི་བསྐྱོད་རྒྱལ་བའི་གོ་འཕང་མྱུར་ཐོབ་ཤོག

།ཅེས་པ་སྤྲུལ་སྐུ་གྲགས་པ་འོད་གསལ་གྱིས་བསྐུལ་བར། འབྲི་གུང་པ་དཀོན་མཆོག་གིས་ཟ་དམ་རྡོ་རྗེ་གདན་གྱི་གཟིམ་ཕུག་ནས་བྱིན།། །། ༈ །རྫོགས་སངས་རྒྱས་དང་དེ་སྲས་གང་བཞུགས་དང༌། །ཡི་དམ་ཆོས་སྐྱོང་རྒྱ་མཚོའི་མཐུ་སྟོབས་ཀྱིས། །བདག་གི་བར་ཆད་མ་ལུས་ཞི་བ་དང༌། །བསམ་པ་ཐམས་ཅད་ཡིད་བཞིན་གྲུབ་ནས་ཀྱང༌། །སྐྱེ་བ་མི་བགྲང་སྐུ་ཡི་མགོན་པོ་མཆོག །རྫོགས་སངས་རྒྱས་པའི་གོ་འཕང་འགྲུབ་པར་ཤོག །ཅེས་ཕྱག་ཆེ་པ་བསོད་ནམས་འོད་དཔལ་གྱིས་དགོས་ཞེས་པར། བཙུན་པ་དཀོན་མཆོག་གིས་སྒར་ནས་བྱིན།། །། ༈ །ཡེ་ཤེས་རྟོགས་དཀའི་རྡོ་རྗེའི་ཏིང་འཛིན་ནི། །སྨྲ་བསམ་བརྗོད་མེད་མཐའ་ལས་འདས་པ་ལ། །མི་གནས་ཆོས་སྐུའི་ངང་དུ་རོ་གཅིག་པའི། །ལྷན་སྐྱེས་བདེ་བ་ཆེན་པོའི་མཚན་མའི་མདངས། །འགག་མེད་རིག་པ་ཡེ་ནས་ཤར་བ་ལ། །ཡན་ལག་བདུན་ལྡན་ཟུང་འཇུག་རྡོ་རྗེ་འཆང༌། །མ་སྐྱེས་མི་འདའ་རང་བཞིན་དབྱིངས་འདིར་འབྱུང༌། །དེ་ཡང་རྟོགས་ན་རང་རིག་མ་ལགས་སམ། །ཡེ་ཤེས་གང་གིས་ཆེས་ཕྲ་ཡེ་ཤེས་ཏེ། །བདག་སོགས་གདུལ་བྱའི་རྟོགས་པར་ཤར་ནས་ཀྱང༌། །མིང་གཟུགས་བྲལ་བ་བརྗོད་བྲལ་ཀུན་ཏུ་བཟང༌། །རིག་སྟོང་འཛིན་མེད་སྐྱེ་འགག་སྤང་བླང་བྲལ། །ཤཱཀ་ཐུབ་གོ་འཕང་ཚེ་གཅིག་མངོན་གྱུར་ཤོག །ཅེས་རས་ཆུང་ཕུག་པའི་རྟོགས་ལྡན་ཀརྨ་ཆོས་རྒྱལ་ལ་བློ་མོས་རྒྱལ་ནས་བྱིན།། །། ༈ ༑ཟུང་འཇུག་བདེ་ཆེན་མཁའ་དབྱིངས་རོལ་པའི་ཀློང༌། །ལག་ན་རྡོ་རྗེ་ཆོས་སྨྲ་གར་ཡང་བསྒྱུར། །སེམས་ཅན་གང་དག་ནམ་མཁའི་མཐའ་ཀླས་པ། །རྫོགས་སངས་རྒྱས་སྐུ་འགྲུབ་པའི་སྨོན་ལམ་ཤོག །ཅེས་སྒར་ཆེན་བློ་མོས་རྒྱལ་དུ་ཡོད་ཐོག་འབྲུག་པའི་རྟོགས་ལྡན་ངག་དབང་ཆོས་འབྱོར་ལ། ཤཱཀྱའི་བཙུན་པ་རིག་འཛིན་དྷརྨ་ཀཱིརྟིས་བྱིན།། །། ༈ །བསླབ་གསུམ་རྒྱན་ལྡན་ཚུལ་ཁྲིམས་ནོར་གྱིས་ཕྱུག །ཐོས་པའི་མཆོག་མངའ་སྔགས་ཀྱི་རྣལ་འབྱོར་ཆེ། །རིག་འཛིན་དྷརྨ་ཀཱིརྟི་ཞེས་གྲགས་པ། །ཆོས་སྨྲའི་བཙུན་པ་ཁྱེད་ལ་གསོལ་བ་འདེབས། །བདག་གི་བར་ཆད་མི་མཐུན་གནོད་པའི་ཕྱོགས༑ ༑འགལ་རྐྱེན་ཞི་ཞིང་མཐུན་རྐྱེན་མ་ལུས་ཀུན། །བསམ་པའི་དོན་འགྲུབ་རྫོགས་སངས་རྒྱས་གྱུར་ཅིག

།ཅེས་དཔོན་ཐར་པ་ལ་བྱིན།། །། ༈ །འཁོར་ལོ་གསུམ་གྱི་དོན་རྣམས་རབ་རྟོགས་ནས༑ ༑རང་ཉིད་འཛིན་དང་འཆད་རྩོད་རྩོམ་པ་དང༌། །རྩོད་པའི་གནས་ལ་དབང་གྱུར་ཆོས་སྨྲ་བ། །རིག་འཛིན་དྷརྨ་ཀཱིརྟིར་གསོལ་བ་འདེབས། །བདག་ནི་སྐྱེ་དང་ཚེ་རབས་ཐམས་ཅད་དུ། །ཆོས་ཚུལ་བྱ་བ་ནམ་ཡང་མི་གཏོང་ཞིང༌། །རྒྱལ་བའི་བསྟན་པ་ཀུན་ཏུ་རྒྱས་བགྱིད་པ། །དོན་གཉིས་མཐར་ཕྱིན་ཤཱཀ་དབང་མྱུར་འགྲུབ་ཤོག །ཅེས་པ་ལྕང་གླིང་ཆོས་སྡིང་ནས། དགེ་སློང་ཀུན་དགའ་གཞོན་ནུས་དགོས་ཞེས་པར༑ བློ་མོས་རྒྱལ་གྱི་དབུས་སྨྱོན་གཟིམ་ཕུག་ནས་བྱིན་པ་བྷ་ཝནྟུ།། །། ༈ །རྡོ་རྗེ་འཛིན་པ་གར་གྱི་དབང༌། །རྡོ་རྗེ་གདན་བཞུགས་བདུད་བཞི་བཅོམ། །ཟས་གཙང་སྲས་པོ་ལྷའི་ལྷས། །སྲིད་མཚོར་བྱིངས་ལ་གཟིགས་སུ་གསོལ། །ཀླུ་སྒྲུབ་གཉིས་པ་འཇིག་རྟེན་མགོན། །པདྨའི་རྣམ་འཕྲུལ་དྷརྨའི་མཚན། །བྱིན་རླབས་ཐུགས་རྗེ་ལྡན་རྣམས་ཀྱིས། །སྙིང་གི་མུན་སྨག་དྭངས་པར་མཛོད། །དེ་ལྟར་རྩེ་གཅིག་གསོལ་བཏབ་མཐུས། །དལ་འབྱོར་རྙེད་དཀའི་དོན་རྟོགས་ནས། །ཚུལ་ལྡན་བཤེས་གཉེན་བསྟེན་པ་དང༌། །དེ་གསུང་ཚད་མར་འཛིན་པར་ཤོག །སྐྱེ་དང་སྐྱེ་གནས་ཐམས་ཅད་དུ། །དཀར་ནག་ལས་ཀྱི་འབྲས་བུ་དེ། །ཤ་མོང་སུལ་བཞིན་མ་འདྲེས་པར། །དོན་བཟང་ངང་གིས་འཕེལ་བར་ཤོག །རིགས་དྲུག་འཁོར་བར་གནས་པ་ཡི། །མ་གྱུར་འགྲོ་འདི་བསྒྲལ་བྱའི་ཕྱིར། །བདག་གིས་བྱང་ཆུབ་རླབས་པོ་ཆེ། །ཐུབ་པས་མཛད་བཞིན་སྤྱོད་གྱུར་ཅིག །དཀོན་མཆོག་གསུམ་གྱི་བདེན་སྟོབས་དང༌། །མོས་ལྡན་གསོལ་འདེབས་བདེན་ཚིག་དང༌། །བདག་གི་ལྷག་བསམ་རྣམ་དག་མཐུས། །དོན་གཉིས་མཐར་ཕྱིན་ལྷུན་གྲུབ་ཤོག །ཅེས་ཤཱཀྱའི་བཙུན་པ་དཀོན་མཆོག་མིང་གིས། གངས་རི་ཐོད་དཀར་བའི་དབོན་པོ་ཐུགས་རྗེ་ཕུན་ཚོགས་དང༌། བཀྲ་ཤིས་གཤོང་པ་ནང་སོ་དགོས་པ་གཉིས་ཀྱིས་སྨོན་ལམ་ཕྱག་བྲིས་ཤིག་དགོས་ཞེས་པར། རང་ལོ་བཅོ་བརྒྱད་དུས་བྱིན་པ་མསྟུ།། །།

༈ །སངས་རྒྱས་ཀུན་དངོས་སློབ་དཔོན་པདྨ་འབྱུང༌། །ཧཱུྂ་ཆེན་ཀ་ར་རཏྣ་དྲག་པོ་རྩལ། །སྙིགས་དུས་འདྲེན་མཆོག་དྷརྨ་རཱ་ཛའི་ཞབས། །རིག་པ་འཛིན་པ་ཆོས་ཀྱི་གྲགས་པ་དང༌། །ཡི་དམ་རྒྱལ་བ་ཞི་ཁྲོ་རབ་འབྱམས་ཚོགས། །མ་སྲིང་མཁའ་འགྲོ་གནས་ཡུལ་ཀུན་གྱི་བདག །དམ་ཅན་སྲུང་མར་བཅས་པའི་ཚོགས་རྣམས་ལ། །རབ་གུས་གདུང་བས་གསོལ་བ་བཏབ་པའི་མཐུས། །གནས་སྐབས་ཚེ་འདིར་ནད་གདོན་བར་གཅོད་ཚོགས། །འགལ་རྐྱེན་མི་དང་མི་མིན་བསམ་སྦྱོར་ངན། །མི་མཐུན་གནོད་པའི་ཕྱོགས་ཀུན་རབ་ཞི་ཞིང༌། །ཚེ་དང་བསོད་ནམས་དཔལ་འབྱོར་དབང་ཕྱུག་བཙན། །རིགས་རྒྱུད་ལ་སོགས་བསམ་པའི་དོན་ཐམས་ཅད། །འབད་མེད་མྱུར་བ་ཉིད་དུ་འགྲུབ་པ་དང༌། །རང་གཞན་དོན་རབ་འགྲུབ་པའི་གོ་འཕང་མཆོག །གདོད་མའི་མགོན་པོ་ཀུན་ཏུ་བཟང་པོ་ཡི། །ས་མཆོག་རྡོ་རྗེའི་ཁྲི་ལ་འཁོད་པར་ཤོག །ཅེས་པའང་བན་གྲོང་སྔགས་པ་མཆོག་གྲུབ་རྒྱལ་པོས་བསྐུལ་བར། འབྲི་གུང་པ་ཤཱཀྱའི་དགེ་སློང་ཐུགས་ཀྱི་རྡོ་རྗེས། གཞུ་སྟོད་གཏེར་སྒྲོམ་བྲག་དཀར་དྲག་པོའི་གནས་ཀྱི་ཞོལ་འབྲོང་ངུར་སུམ་མདོའི་གཡབ་ཁང་དབེན་པར་མགྱོགས་བྲིས་སུ་བྱས་པ་དགེ་ལེགས་འཕེལ་བར་གྱུར་ཅིག། །། ༈ །དཀོན་མཆོག་རྒྱ་མཚོའི་ཕྲིན་ལས་ཟླ་བྲལ་བ། །ཕུན་ཚོགས་སྲིད་ཞིའི་དབང་ཕྱུག་མཆོག་དམ་པ། །རིག་འཛིན་ཆོས་ཀྱི་གྲགས་པ་ཕྲིན་ལས་མཆོག །རྣམ་པར་རྒྱལ་བའི་སྡེ་ལ་གསོལ་བ་འདེབས། །པདྨ་བཛྲ་རྩལ་མཆོག་རིགས་ཀྱི་གཙོ༑ ༑ཆེ་མཆོག་འདུས་པ་རྩལ་འཆང་ཧེ་རུ་ཀཿ །པདྨ་ཚེ་དབང་འཆི་མེད་གྲུབ་པའི་དཔལ། །ཐུགས་ཀྱི་རྡོ་རྗེའི་ཞབས་ལ་གསོལ་བ་འདེབས། །མི་བསྐྱོད་རྡོ་རྗེ་དཀྱིལ་འཁོར་གཙོ་མཆོག་དཔལ༑ ༑པདྨས་མངའ་གསོལ་དབུར་སྨྱོན་མཚན་གྱི་གྲགས། །དཀོན་མཆོག་ཕུན་ཚོགས་རྒྱ་མཚོ་དཔལ་བཟང་པོ། །དཔལ་ལྡན་བླ་མའི་ཞབས་ལ་གསོལ་བ་འདེབས། །བདག་སོགས་འགྲོ་རྣམས་དེང་ནས་བྱང་ཆུབ་བར། །མི་མཐུན་གནོད་པའི་ཕྱོགས་རྣམས་ཀུན་ཞི་ཞིང༌། །བསམ་དོན་དཔལ་འབྱོར་ཕུན་ཚོགས་རབ་རྒྱས་ནས། །དོན་གཉིས་ལྷུན་གྲུབ་རྡོ་རྗེ་འཛིན་ཐོབ་ཤོག

།ཅེས་པ་གདང་མདོ་རྡོར་འཛིན་ཐ་བ་ཁ་པས་བསྐུལ་ངོར། འབྲི་གུང་པ་ཤཱཀྱའི་དགེ་སློང་ཆོས་ཀྱི་གྲགས་པས། མི་འགྱུར་ཏི་སྒྲོའི་གངས་འདབས་འབྲོང་ངུར་དུ་བྲིས་པའོ།། །། ༈ །གསང་སྡིར་ལ་གནང་བ། རྩ་གསུམ་ཀུན་འདུས་རྡོ་རྗེ་སློབ་དཔོན་ནི། །དཀྱིལ་འཁོར་ཀུན་གཙོ་ཆོས་ཀྱི་གྲགས་པ་ཞེས། །སྲིད་དང་ཞི་བའི་རྒུད་པ་ཀུན་སེལ་བ། །དཔལ་ལྡན་བླ་མའི་ཞབས་ལ་གསོལ་བ་འདེབས། །གང་གི་སྐལ་བཟང་གདུལ་བྱའི་སྣང་བའི་ངོར། །མ་བཅོས་ཆོས་དབྱིངས་མཁའ་ལ་སྒྱུ་མའི་གར། །གང་འདུལ་དེར་སྟོན་རྣམ་རོལ་ཕྲིན་ལས་བདག །རྩ་བའི་བླ་མའི་ཞབས་ལ་གསོལ་བ་འདེབས། །བདག་ཅག་དཀོན་མཆོག་ཚེ་བརྟན་ལ་སོགས་པ། །གདུལ་བྱ་རྣམས་ཀྱིས་གསོལ་བ་བཏབ་པའི་མཐུས། །མགོན་པོ་ཁྱོད་ཀྱི་འཁོར་གྱི་ཐོག་མ་རུ། །གེགས་མེད་སོན་ནས་ཐུབ་བསྟན་སྒོར་འཇུག་ཅིང༌། །ཁྱོད་ཀྱིས་རྗེས་བཟུང་སོ་བྱང་རྡོ་རྗེའི་ཐེག །ལམ་གྱི་མཆོག་རྣམས་འབད་མེད་ཉམས་བླངས་ནས། །སྒྲིབ་གཉིས་བྱང་ཞིང་དོན་གཉིས་ལྷུན་གྲུབ་པའི། །རྡོ་རྗེ་འཆང་དབང་གོ་འཕང་མཆོག་ཐོབ་ཅིང༌། །མཁའ་མཉམ་འགྲོ་རྣམས་ངན་སོང་ལས་བསྒྲལ་ཏེ། །རྣམ་དག་སངས་རྒྱས་ས་ལ་འགོད་པར་ཤོག །ཅེས་པའང་དཀོན་མཆོག་ཚེ་བརྟན་གྱིས་བསྐུལ་ངོར། །འབྲི་གུང་པ་ཤཱཀྱའི་དགེ་སློང་ཆོས་ཀྱི་གྲགས་པས། དབུར་སྟོད་རྩེ་བ་གཞིས་ཀ་སྲ་བརྟན་རྡོ་རྗེའི་གནས་མཆོག་ཏུ་མགྱོགས་པར་བྲིས་པའོ།། །། ༈ །དཀོན་མཆོག་རྣམ་གསུམ་གཏན་གྱི་སྐྱབས་གྱུར་པ། །ཕུན་ཚོགས་སྲིད་ཞིའི་དཔལ་གྱུར་བླ་མ་མཆོག །རྡོ་རྗེ་སློབ་དཔོན་ལྷ་སྔགས་འཁོར་ལོའི་གཙོ། །གསོལ་བ་འདེབས་སོ་ཡེ་ཤེས་སྤྱན་གྱིས་གཟིགས། །རིག་འཛིན་དབང་པོ་ཆོས་ཀྱི་རྒྱལ་སྲིད་ཆེར། །དབང་བསྒྱུར་གྲགས་པ་ཕུལ་བྱུང་ཕྲིན་ལས་ཀྱིས། །བདུད་བཞིའི་དཔུང་ལས་རྣམ་པར་རྒྱལ་བའི་སྡེར༑ ༑གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །སྲིད་ཞི་མི་བསྐྱོད་རྡོ་རྗེ་འཛིན་རྒྱལ་པོ། །རིགས་ཀྱི་བདག་པོ་ཁྱབ་བདག་གདོད་མའི་མགོན། །དཔལ་ལྡན་བླ་མ་འཁོར་འདས་ཀུན་གྱི་དཔལ༑ ༑གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །པདྨ་འབྱུང་གནས་སྙིགས་དུས་ཞལ་སྐྱིན་ནི། །བཛྲ་རྩལ་ཞེས་གསང་བའི་མཚན་དཀར་ཅན། །གང་འདུལ་དེར་སྣང་སྒྱུ་མའི་ཟློས་གར་མཁན། །གསོལ་བ་འདེབས་སོ་ཡེ་ཤེས་སྤྱན་གྱིས་གཟིགས། །ཆེ་མཆོག་ཁྲག་འཐུང་ཞི་ཁྲོ་མ་ལུས་པ། །འདུས་པ་མཆོག་ལྡན་རིམ་གཉིས་རྩལ་འཆང་བ། །སྔ་འགྱུར་བསྟན་པའི་སྲོལ་འབྱེད་དམ་པ་དེར།

གསོལ་བ་འདེབས་སོ་ཡེ་ཤེས་སྤྱན་གྱིས་གཟིགས། །བདག་ཅག་མོས་པས་གསོལ་བ་བཏབ་པའི་མཐུས། །གནས་སྐབས་མི་མཐུན་ཕྱོགས་རྣམས་རབ་ཞི་ནས། །མཐར་ཐུག་དོན་གཉིས་ལྷུན་གྲུབ་སྐུ་ཐོབ་སྟེ། །མཐའ་ཡས་འགྲོ་རྣམས་བདག་གིས་སྒྲོལ་བར་ཤོག །ཅེས་པའང་མགར་བསྟན་པས་བསྐུལ་ངོར། འབྲི་གུང་པ་ཤཱཀྱའི་དགེ་སློང་རྒན་པོ་ཆོས་ཀྱི་གྲགས་པས། ས་བྱི་ཟླ་བ་དྲུག་པའི་དམར་པོའི་རྫོགས་པ་གསུམ་ལ་ཕོ་བྲང་རྩེ་བ་གཞིས་ཀར་མགྱོགས་པར་བྲིས་པའོ།། །།སིདྡྷི་རསྟུ།། ༈ །ཆོས་སྐུ་མི་འགྱུར་རྒྱལ་བ་འོད་དཔག་མེད། །ལོངས་སྐུ་ལྔ་ལྡན་འཕགས་མཆོག་སྤྱན་རས་གཟིས། །སྤྲུལ་པའི་སྐུ་མཆོག་པདྨ་འབྱུང་གནས་ཞབས། །སྐུ་གསུམ་བླ་མ་རྣམས་ལ་གསོལ་བ་འདེབས། །རིག་པ་འཛིན་པ་ཆོས་ཀྱི་འཁོར་ལོས་སྒྱུར། །གྲགས་པ་ཕུལ་བྱུང་ཕྲིན་ལས་གདུལ་བྱའི་དཔལ། །རྣམ་པར་རྒྱལ་བ་རྩ་བརྒྱུད་བླ་མའི་སྡེ། །དཔལ་ལྡན་བླ་མའི་ཞབས་ལ་གསོལ་བ་འདེབས། །དེ་ལྟར་གསོལ་བ་བཏབ་པའི་བྱིན་རླབས་ཀྱིས། །ཚེ་འདིར་ནད་གདོན་བར་ཆད་ཀུན་ཞི་ཞིང༌། །ཚེ་དཔལ་འབྱོར་རྒྱས་བསམ་དོན་འགྲུབ་པ་དང༌། །ཕྱི་མ་ཀུན་བཟང་གོ་འཕང་ཐོབ་པར་ཤོག །ཅེས་བླ་མ་སྐུ་གསུམ་དང༌། རང་ཉིད་ལ་གསོལ་འདེབས་དཔོན་དབང་རྒྱལ་གྱིས་དགོས་གསུངས་པར། འབྲི་གུང་པ་ཤཱཀྱའི་དགེ་སློང་ཆོས་ཀྱི་གྲགས་པས། ཕོ་བྲང་རྩེ་བ་གཞིས་ཀར་བྲིས་པའོ།། །། ༈ །རང་ལུས་ཡི་དམ་ལྷར་གསལ་མདུན་གྱི་མཁར། །གྱད་དང་སེང་ཆེན་པད་ཟླ་ཉི་མའི་སྟེང༌། །རིགས་ཀུན་ཁྱབ་བདག་རྩ་བའི་བླ་མ་དངོས། །ཆོས་ཀྱི་གྲགས་པ་སྤྲུལ་སྐུའི་ཆ་ལུགས་ཅན། །ཆོས་གོས་རྣམ་གསུམ་བཀའ་རྟགས་སྒོམ་ཞྭ་མནབས། །ཕྱག་གཉིས་ཆོས་འཁོར་ཞབས་ཟུང་རྡོར་སྐྱིལ་བསྣོལ། །དགྱེས་པའི་ཉམས་ཅན་རྩ་བརྒྱུད་བླ་མས་བསྐོར༑ ༑ཨོཾ་ཨཱཿཧཱུྂ། ཕྱོགས་དུས་རྒྱལ་བ་སྲས་བཅས་མཆོག་གསུམ་དང༌། །ཡི་དམ་མཁའ་འགྲོ་དམ་ཅན་སྲུང་མའི་ཚོགས། །ཀུན་འདུས་རྒྱལ་པོ་རྩ་བའི་བླ་མ་མཆོག

།ཆོས་ཀྱི་གྲགས་པའི་ཞབས་ལ་གསོལ་བ་འདེབས། །བདག་ཅག་མོས་ལྡན་བུ་ཡིས་གསོལ་བཏབ་ཚེ། །ཁྱོད་ཀྱི་ཐུགས་རྗེས་འོད་དཀར་རབ་སྤྲོས་པས། །གནས་སྐབས་ཉེས་བརྒྱའི་མུན་པ་གཏན་བཅོམ་ནས། །ཚེ་བསོད་དཔལ་འབྱོར་མ་ལུས་རབ་རྒྱས་ཤིང༌། །དོན་གཉིས་ལྷུན་གྲུབ་འབྱུང་བ་གཤིས་སམ་བབས། །རྡོ་རྗེའི་སློབ་དཔོན་ལྷ་སྔགས་ཀུན་དངོས་ཀྱི། །གནས་བཞིའི་འོད་ཕྲེང་བདག་ལ་ཐིམ་མ་ཐག ༑གནས་སྐབས་བཞི་ཡི་ཉེས་སྒྲིབ་བསྲེགས་བྱས་ནས། །སྐུ་བཞི་ཡེ་ཤེས་ལྔ་ཡི་ས་བོན་བཏབ། །རིགས་གཙོ་འོད་ཀྱི་གོང་བུར་རང་ཉིད་ལ། །ཐིམ་པས་རྒྱལ་ཀུན་ངོ་བོ་བླ་མ་རྗེའི། །རྡོ་རྗེ་གསུམ་དང་བདག་གི་ལུས་ངག་ཡིད། །དབྱེར་མེད་དོན་དམ་བདེན་པ་དུས་འདིར་རྟོགས། །དགེ་བས་འགྲོ་ཀུན་སངས་རྒྱས་ས་ཐོབ་ཤོག །ཅེས་པའང་རང་རེའི་ཆོས་སྲས་ཀྱི་ཐུ་བོ་བླ་མ་དཀོན་མཆོག་ཕྲིན་ལས་ཀྱིས་བསྐུལ་ངོར། ཤཱཀྱའི་དགེ་སློང་ཆོས་ཀྱི་གྲགས་པས། དབུར་སྟོད་རྩེ་བ་གཞིས་ཀར་བྲིས་པ། བླ་མ་རང་དང་ནང་ཆེན་པ་མཆོད་ཡོན་གཉིས་ཀར་གསོལ་འདེབས་སྨོན་ལམ་འདི་ཀས་འཐུས་པར་སེམས་པ་ཡིན་ནོ།། །།མངྒ་ལཾ།། ༈ །ཀ་དག་སྤྲོས་བྲལ་མའི་སྙིང་ཁ་ཆོས་དབྱིངས་ཅན་གྱི་རྗེས། དྲག་པོའི་ཕྲིན་ལས་སྒྲུབ་པའི་གོང་དེར། ཆོས་དབྱིངས་གདལ་ཁྱབ་ཞིང་ཁམས་སུ། །སྣང་བཞི་མཐར་ཕྱིན་ཕོ་བྲང་ན། །རིག་འཛིན་ཆོས་ཀྱི་གྲགས་པ་ལ། །བདག་ཡིད་གདུང་བས་གསོལ་བ་འདེབས༑ ༑འཇའ་ལུས་གྲུབ་པར་བྱིན་གྱིས་རློབས། །ཞེས་སྦྱར།། །། ༈ །ཕྱག་ཆེན་གསོལ་འདེབས་ལ། །གནས་ལུགས་རང་གྲོལ་སྐྱེ་མེད་ཆོས་སྐུ་ལས། །མ་བཅོས་འཛིན་བྲལ་ལོངས་སྤྱོད་རྫོགས་པའི་སྐུ། །གང་འདུལ་དེར་སྟོན་ཆོས་ཀྱི་གྲགས་པ་ལ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །ཞེས་སྦྱར།། །། ༈ །ཁམས་སྐྱོ་ནང་སོར་དགོང་ལོ་དྲུག་གི་ཐོག་ཏུ་གནང་བ། ན་མོ་གུ་རུ་པདྨ་འབྱུང་གནས་དང༌། །རྗེ་བཙུན་རཏྣའི་མཚན་ཅན་ལ། །གསོལ་བ་འདེབས་སོ་ཐུགས་རྗེས་ཟུང༌། །དངོས་གྲུབ་མ་ལུས་བསྩལ་དུ་གསོལ། །མཚུངས་མེད་ཆོས་རྒྱལ་ཕུན་ཚོགས་དང༌༑ ༑འགྲན་བྲལ་བཀྲ་ཤིས་ཕུན་ཚོགས་ཞབས། །ཡོངས་རྫོགས་དཀོན་མཆོག་རིན་ཆེན་ལ། །གསོལ་བ་འདེབས་སོ་ཐུགས་རྗེས་ཟུང༌། །བྱིན་རླབས་དངོས་གྲུབ་བསྩལ་དུ་གསོལ། །ཞེས་པ་འདི་ཁྱོད་རང་ཁུ་དབོན་ལ་གསོལ་འདེབས་ཞིག་དགོས་ཞེས་པར་བྱ་བྲལ་གྱིས་བྲིས་པའོ།། །།

༈ །སྒ་པ་དབོན་པོས་མིང་ཡིག་དང༌། གསོལ་འདེབས་ཤིག་དགོས་ཞེས་པར། ཆོས་སྐུ་རྡོ་རྗེ་འཆང་ཆེན་དང༌། །རྗེ་བཙུན་ཏིལླི་ནཱ་རོ་ལ། །གསོལ་བ་འདེབས་སོ་ཐུགས་རྗེས་ཟུང༌། །སེམས་ཉིད་ཆོས་སྐུར་རྟོགས་པར་ཤོག །རྗེ་བཙུན་ནཱ་རོས་བྱིན་བརླབས་པའི། །སྐྱེས་མཆོག་སྒྲ་སྒྱུར་ཆེན་པོ་དང༌། །བདག་ཕྱུག་མི་ལ་དྭགས་པོ་སོགས། །བཀའ་བརྒྱུད་བླ་མའི་ཚོགས་རྣམས་ལ། །གསོལ་བ་འདེབས་སོ་ཐུགས་རྗེས་ཟུང༌། །སེམས་ཉིད་རང་ངོ་ཤེས་པར་ཤོག །ཧ་ཧཱ་ཞེས་སྒྲོག་མགོན་པོ་དང༌། །ཧཱུྂ་ཧཱུྂ་ཞེས་སྒྲོག་བྱ་རོག་གདོང༌། །ཕཊ་ཕཊ་ཅེས་སྒྲོག་སེང་གདོང་ལ། །བཅོལ་ལོ་གཉེར་རོ་མཐུ་རྩལ་བསྐྱེད། །དགྲ་བགེགས་ཐམས་ཅད་རྡུལ་དུ་རློགས། །བར་ཆད་ཀུན་ལས་རྒྱལ་བར་མཛོད། །བཀྲ་ཤིས། མིང་དུ་དཀོན་མཆོག་རྣམ་རྒྱལ་ལོ། །ཚེས་བརྒྱད་གཟའ་སྐར་བཟང་ཐོག་ཏུ། །བྱ་བྲལ་དཀོན་མཆོག་མིང་འཛིན་གྱིས། །ལྷག་བསམ་རྣམ་པར་དག་པས་བྱིན། །དགེ་འདིས་ཁྱོད་ཉིད་རྒྱལ་གྱུར་ཅིག། །། ༈ །མཚུངས་མེད་དམ་པ་དཀོན་མཆོག་རིན་ཆེན་གྱིས་བྲང་མགོ་ནས་བསྡུས་ནས། ཁྱོད་རང་ང་ལ་རྩོམ་བཟང་ངན་གང་བྱེད་ཀྱང་ཤོ་ལོ་ཀ་གཅིག་ད་ལྟ་རང་རྩོམས་གསུངས་པར། ཀྲོང་ངེ་རིན་ཆེན་དུང་གི་མེ་ཏོག་འདྲ། །ཀྲོང་ངེས་འཇིག་རྟེན་བདེ་ཞིང་དགེ་བར་བྱེད། །ཀྲོང་ངེས་སངས་རྒྱས་བསྟན་པ་རབ་ཏུ་སྤེལ། །དཀོན་མཆོག་རིན་ཆེན་ཞབས་ལ་གསོལ་བ་འདེབས། །ཁྱོད་རང་ལའང་ཤོ་ལོ་ཀ་གཅིག་གྱིས་གསུངས་པར། ལྡིག་གེ་རིན་ཆེན་གསེར་གྱི་མེ་ཏོག་འདྲ། །གྲགས་པས་སྟོང་གསུམ་མ་ལུས་འགེངས་པར་བྱེད། །འགྲོ་བ་འདི་དག་དག་པའི་ས་ལ་འགོད། །དཀོན་མཆོག་ཕུན་ཚོགས་ཞབས་ལ་གསོལ་བ་འདེབས། །ཧ་ཧ་ཞེས་སོ། འདི་ནི་དགུང་ལོ་དྲུག་གི་སྐབས་སུ་སྐུ་ཤ་ཆེ་ཆུང་གི་འདྲ་བཅད་དུ་ཕུལ།། །། ༈ །དགུང་ལོ་བདུན་ཐོག་ཏུ་ལྕམ་སྐལ་ལྡན་ལ་གནང་བ། དྲིན་ཆེན་ཆོས་ཀྱི་རྒྱལ་པོར་འདུད། །དུས་ངན་དུས་སུ་སྐྱེས་པའི་མི། །མི་ཁྱེད་ཀྱི་ཐུགས་རྗེས་བཟུང་ནས་ཀྱང༌། །ཅི་བསམ་ཐོག་ཏུ་ཁེལ་བར་མཛོད། །ཉིད་ཀྱིས་མི་མངོན་དབྱིངས་ནས་གཟིགས། །འཇིག་རྟེན་དགེ་ཞིང་ལོ་ལེགས་དང༌། །བསྟན་པ་དར་ཞིང་རྒྱས་པར་མཛོད། །སེམས་ཅན་སངས་རྒྱས་མྱུར་འགྲུབ་ཤོག

།ཅེས་པ་ཨ་ཅེ་སྐལ་ལྡན་གྱིས་གསོལ་འདེབས་ཞིག་གནང་གསུངས་པར་བྱ་བྲལ་གྱིས་ཕུལ།། །། ༈ །ནང་སོ་ཁམས་སྐྱོ་ལ་གནང་བ། བླ་མ་ཡི་དམ་ལྷ་ཚོགས་དཀོན་མཆོག་གསུམ། །མཁའ་འགྲོ་ཆོས་སྐྱོང་དམ་ཅན་གཏེར་བདག་སོགས། །བསླུ་མེད་སྐྱབས་མཆོག་རྣམས་ལ་གསོལ་བཏབ་མཐུས། །དཀོན་མཆོག་བསྟན་འཛིན་དཔལ་བཟང་ཞེས་པ་ཡི། །ནད་གདོན་བར་ཆད་མ་ལུས་ཞི་བ་དང༌། །རང་དོན་ཆོས་སྐུ་ཆེན་པོ་མངོན་གྱུར་ནས། །གཞན་དོན་གཟུགས་སྐུས་འགྲོ་རྣམས་སྨིན་བྱེད་ཤོག །ཅེས་པ་འདི་ནད་འདི་ལས་གྲོལ་བའི་སྨོན་ལམ་ཞིག་དགོས་ཞེས་པས་བྱིན།། །། ༈ །སྒ་པ་དབོན་པོ་ལ་གནང་བ། དཀོན་མཆོག་རིན་ཆེན་རྣམས་ཀྱི་བདེན་པ་དང༌། །བསྟན་འཛིན་སྐྱེས་བུ་རྣམས་ཀྱི་བྱིན་རླབས་ཀྱིས། །དཀོན་མཆོག་རྣམ་རྒྱལ་འདི་ནས་བཟུང་ནས་ནི། །འགྲོ་དོན་དཔག་ཏུ་མེད་པ་འབྱུང་གྱུར་ཅིག །སྐྱབས་ཀྱི་མཆོག་གྱུར་དཀོན་མཆོག་གསུམ་པོ་དང༌༑ ༑ཡི་དམ་ལྷ་དང་མཁའ་འགྲོ་ཆོས་སྐྱོང་གིས། །ཚེ་འདིར་ཅི་བསམ་འགྲུབ་པའི་སྐྱེས་བུར་གྱུར། །ཕྱི་མར་སངས་རྒྱས་འགྲུབ་པའི་བཤེས་གཉེན་ཤོག །ཅེས་སོ།། །། ༈ །དགེ་འདུན་མང་བ་ཞིག་གིས་གསོལ་འདེབས་ཞུས་པར། དུས་གསུམ་སངས་རྒྱས་གཅིག་བསྡུས་པ། །ཁྱབ་བདག་ཆེན་པོ་རྡོ་རྗེ་འཆང༌། །ཏིལླི་དང་ནི་ནཱ་རོ་སོགས། །གྲུབ་ཐོབ་བརྒྱུད་པ་རྣམས་ལ་འདུད། །རྗེ་བཙུན་མར་མི་དྭགས་པོ་དང༌། །ཕག་གྲུ་འཇིག་རྟེན་མགོན་པོ་སོགས། །བཀའ་བརྒྱུད་རིམ་པར་བྱོན་རྣམས་ལ། །འགྱུར་མེད་དད་པས་གསོལ་བ་འདེབས། །པད་འབྱུང་གནམ་ལྕགས་མེ་འབར་ཞབས། །རྗེ་བཙུན་ཆོས་ཀྱི་རྒྱལ་པོ་དང༌། །རྒྱལ་སྲས་བཀྲ་ཤིས་ཕུན་ཚོགས་ལ། །སྒོ་གསུམ་གུས་པས་གསོལ་བ་འདེབས། །སྐལ་བཟང་ཐར་འདོད་གཙུག་གི་རྒྱན། །དཔལ་ལྡན་ཞྭ་དམར་ཅོད་པན་འཛིན། །འགྲན་ཟླ་བྲལ་བའི་སྐྱབས་དེ་ལ། །སྙིང་ནས་དང་བས་གསོལ་བ་འདེབས། །ཡོངས་རྫོགས་དཀོན་མཆོག་རིན་ཆེན་དང༌། །བྱ་བྲལ་དཀོན་མཆོག་ཕུན་ཚོགས་སོགས། །འཁྲུལ་མེད་བརྒྱུད་པའི་བླ་མ་ལ། །མི་ཕྱེད་དད་པས་གསོལ་བ་འདེབས། །དེ་ལྟར་བླ་མའི་ཚོགས་རྣམས་ལ། །གསོལ་བ་འདི་ལྟར་བཏབ་པའི་མཐུས། །བདག་གཞན་འགྲོ་བ་མ་ལུས་པ། །དོན་གཉིས་མཐར་ཕྱིན་ལྷུན་གྲུབ་ཤོག

༑འདིའང་འཇིག་རྟེན་མགོན་པོའི་བུ་ཆེན་གྱི་རྒྱུད། རིགས་རུས་དཔལ་འབྱོར་གྱིས་མངོན་པར་མཐོ་བ་ཁམས་སྐྱོ་ནང་སོ་དང༌། བླ་མ་སངས་རྒྱས་བཀྲ་ཤིས། དགེ་སློང་ཕུན་ཚོགས་དང༌། ཨ་བོ་རྒྱལ་དར་སོགས་མང་བ་ཞིག་གིས་བསྐུལ་བའི་ངོར། རང་ལོ་བརྒྱད་ཀྱི་ཐོག་ཏུ་བྱིན་པ་དགེའོ།། །། ༈ །ཡང་ཁམས་སྐྱོ་ལ་གནང་བ། ན་མོ་གུ་རུ། སངས་རྒྱས་བསྟན་པ་སྤེལ་བའི་ཕྱིར། །འདྲེན་མཆོག་ཆོས་ཀྱི་རྒྱལ་པོ་ལ། །གསོལ་བ་འདེབས་སོ་ཐུགས་རྗེས་ཟུང༌། །བླ་མའི་བཀའ་བཞིན་སློབ་མས་སྒྲུབས། །དེ་ལ་བརྟེན་པའི་ཕན་ཡོན་གྱིས། །ཚེ་དང་བསོད་ནམས་འཕེལ་གྱུར་ཅིག །ཅེས་ཆོས་ཀྱི་རྒྱལ་པོ་ལ་གསོལ་འདེབས་དགོས་ཞེས་པར་བྱིན།། །། ༈ །སྟག་ཚང་བླ་མ་ཀརྨ་རྣམ་སྤྱོད་ལ་གནང་བ། བླ་མ་ཡི་དམ་མཁའ་འགྲོའི་ཚོགས། །འདི་ཕྱིའི་སྐྱབས་གནས་དམ་པ་མཛོད། །ཚེ་རབས་ཀུན་ཏུ་རྗེས་སུ་འཛིན་པ་དང༌། །སྐྱེ་བ་ཀུན་ཏུ་འགྲོ་དོན་བྱེད་པར་ཤོག། །། ༈ །དབོན་པོ་བཀྲ་ཤིས་དར་རྒྱས་ལ་གནང་བ། །ཕྱོགས་བཅུའི་རྒྱལ་བ་རྣམས་ཀྱི་མཐུ་སྟོབས་དང༌། །བསླུ་མེད་དཀོན་མཆོག་གསུམ་གྱི་བདེན་ཚིག་གིས། །བཀྲ་ཤིས་དར་རྒྱས་བསམ་དོན་ཡར་ངོ་ཡི༑ ༑ཟླ་ལྟར་སངས་རྒྱས་བསྟན་པ་སྤེལ་བར་ཤོག། །། ༈ །དགེ་སློང་བཟོད་པ་ལ་གནང་བ། ཤཱཀ་ཐུབ་འཇིག་རྟེན་གསུམ་མགོན་ཆོས་ཀྱི་རྒྱལ། །མཁའ་འགྲོ་ཆོས་སྐྱོང་རྣམས་ལ་གསོལ་བཏབ་མཐུས༑ ༑བཟོད་པ་ཕུན་ཚོགས་སྐྱེ་བ་འདི་ནས་བཟུང༌། །རང་དོན་མཐར་ཕྱིན་གཞན་དོན་ལྷུན་གྲུབ་ཤོག། །། ༈ །དགེ་སློང་སྦྱིན་པ་ཕུན་ཚོགས་ལ་གནང་བ། སངས་རྒྱས་རྣམས་ལ་ཕྱག་འཚལ་ལོ། །དེ་བཞིན་ཆོས་དང་དགེ་འདུན་ལ། །བདག་ཡིད་གདུང་བས་གསོལ་བ་འདེབས། །སྦྱིན་པ་ཕུན་ཚོགས་འདི་ནས་བཟུང༌། །དོན་གཉིས་མཐར་ཕྱིན་ལྷུན་གྲུབ་ཤོག། །། ༈ །རྒྱ་ཡ་རུ་ལ་གནང་བ། ཕྱོགས་བཅུའི་སངས་རྒྱས་རྣམས་ཀྱི་བྱིན་རླབས་དང༌། །ལྷག་བསམ་རྣམ་པར་དག་པའི་ཕན་ཡོན་གྱིས། །ཕུན་ཚོགས་སྐྱེ་བ་འདི་ནས་བཟུང་ནས་སུ། །རང་གཞན་དོན་གཉིས་འགྲུབ་པའི་སྐྱེས་བུར་གྱུར།། །།

༈ །བཀྲ་ཤིས་ཚེ་བརྟན་ལ་གནང་བ། ཕྱོགས་བཅུའི་སངས་རྒྱས་བྱང་སེམས་དང༌། །ཆོས་ཀྱི་རྒྱལ་པོ་ལ་སོགས་པའི། །རྩ་བརྒྱུད་བླ་མའི་ཚོགས་རྣམས་ལ། །གསོལ་བ་འདེབས་སོ་ཐུགས་རྗེས་ཟུང༌། །མཆོད་པ་འབུལ་སོགས་སྐབས་དང་བསྟུན།། །། ༈ །བླ་མ་ཕུན་ཚོགས་བཀྲ་ཤིས་ལ་གནང་བ། རྒྱལ་བའི་དབང་པོ་རྗེ་བཙུན་རཏྣ་དང༌། །དེ་ཡི་གདུང་འཛིན་ཆོས་ཀྱི་རྒྱལ་པོའི་ཞབས། །གྲགས་པ་རྒྱལ་མཚན་དཀོན་མཆོག་རིན་ཆེན་ཟུང༌། །མཚུངས་མེད་དཀོན་མཆོག་ཕུན་ཚོགས་ལ་སོགས་ལ། །གསོལ་བ་འདེབས་སོ་ཕྱི་མར་སངས་རྒྱས་ཤོག །ཡི་དམ་ལྷ་དང་མཁའ་འགྲོ་ཆོས་སྐྱོང་དང༌། །དམ་ཅན་གཏེར་བདག་རྣམས་ཀྱི་མཐུ་རྩལ་གྱིས། །བླ་མ་བཀྲ་ཤིས་ཕུན་ཚོགས་མིང་འཛིན་གྱི། །གནས་སྐབས་ཚེ་འདིའི་བར་ཆད་ཞི་བ་དང༌། །དོན་གཉིས་མཐར་ཕྱིན་ཆོས་སྐུ་མངོན་གྱུར་ཤོག །ཅེས་པའོ།། །། ༈ །ཡབ་སྲས་ལ་གསོལ་འདེབས་སྨོན་ལམ་ཞིག་དགོས་ཞེས་པར། སེམས་ཅན་ཀུན་གྱི་སྐྱབས་གཅིག་པུ། །སྔགས་འཆང་ཆེན་པོ་པདྨ་འབྱུང༌། །རིག་འཛིན་སྣ་ཚོགས་རང་གྲོལ་ཞབས། །འགྲན་བྲལ་ཆོས་ཀྱི་རྒྱལ་པོ་ལ། །བདག་ཡིད་གུས་པས་གསོལ་བ་འདེབས། །སྒོ་གསུམ་གུས་པས་ཕྱག་མཆོད་འབུལ། །མི་དགེ་མ་ལུས་སོ་སོར་བཤགས། །དགེ་དེ་འགྲོ་ལ་བསྔོ་བར་བྱ། །ཀྱེ་མ་ཕྱིར་མི་ལྡོག་པར་མཛོད། །འདི་ལག་དལ་དུ་རང་ལོ་དགུའི་དུས་སུ་བྲིས།། །། ༈ །ར་ཁྱིམ་འཚོ་བྱེད་ལ། བཅོམ་ལྡན་སྨན་གྱི་བླ་ལ་ཕྱག་འཚལ་ལོ། །གསོ་བ་རིག་པའི་གནས་རྣམས་ཀུན་ལ་ནི། །མཁས་པར་སྦྱངས་ནས་ནད་ལ་བལྟས་ནས་ཀྱང༌། །མྱུར་དུ་ཤེས་ནས་དེ་ལས་གྲོལ་བྱེད་ཅིང༌། །སངས་རྒྱས་སྨན་བླས་རྗེས་སུ་འཛིན་གྱུར་ཅིག། །། ༈ །བླ་མ་རིན་པོ་ཆེ་བསྟན་པ་ལ་གནང་བ། ཨོཾ་ཨཱཿཧཱུྂ། དུས་གསུམ་སངས་རྒྱས་རྣམས་དང་བྱང་ཆུབ་སེམས། །དེ་སྲས་སློབ་མ་དྲང་སྲོང་ལྷར་བཅས་པ། །མཁའ་འགྲོ་ཆོས་སྐྱོང་དམ་ཅན་གཏེར་བདག་གིས། །ཆོས་བཞིན་བཏབ་པའི་སྨོན་ལམ་འགྲུབ་གྱུར་ཅིག །བདག་ནི་དེང་ནས་བྱང་ཆུབ་མ་ཐོབ་པར། །མི་ཁོམ་བརྒྱད་དང་སྡིག་པ་ཡོངས་སྤངས་ཤིང༌། །དལ་འབྱོར་མི་ལུས་རིན་ཆེན་ཐོབ་ནས་ནི། །དམ་ཆོས་ཡིད་བཞིན་ནོར་བུ་བྱེད་པར་ཤོག

།དེ་ལ་བརྟེན་པའི་མཐུ་དང་ནུས་པ་ཡིས། །བསྟན་པ་རིན་ཆེན་འཛིན་ཅིང་སྤེལ་བ་དང༌། །མ་ལུས་འགྲོ་བ་སེམས་ཅན་ཐམས་ཅད་ཀྱི། །དོན་རྣམས་དཔག་མེད་བདག་གིས་འགྲུབ་པར་ཤོག །འདི་ལྟར་བསྒྲུབས་པའི་བསོད་ནམས་གང་མཆིས་དང༌། །དཀར་ཕྱོགས་དགེ་ལ་སྤྱོད་པའི་འབྲས་བུ་ཡི། །རིན་ཆེན་བསྟན་པ་བསོད་ནམས་ཡར་ཟླ་བཞིན། །གོང་དུ་འཕེལ་ཞིང་རྒྱས་པའི་བཀྲ་ཤིས་ཤོག །འབྲི་གུང་པ་དཀོན་མཆོག་མིང་འཛིན་གྱིས། བླ་མ་རིན་ཆེན་བསྟན་པ་ལ་རང་ལོ་བཅུའི་ཐོག་ཏུ་བྱིན་པའོ།། །། ༈ །གུ་རུ་ཕུན་ཚོགས་ལ་གནང་བ། སངས་རྒྱས་རྣམས་ཀྱི་ཐུགས་རྗེ་དང༌། །དེ་སྲས་རྣམས་ཀྱི་བདེན་ཚིག་གིས། །དཀར་ཕྱོགས་དགེ་བའི་ལས་རྣམས་ནི། །འབད་མེད་ཤུགས་ལ་འགྲུབ་པར་ཤོག །གུ་རུ་པདྨའི་བྱིན་རླབས་ཀྱིས། །གུ་རུ་ཕུན་ཚོགས་དེང་ནས་བཟུང༌། །གུ་རུ་དེ་ཉིད་ཀྱིས་བཟུང་ནས། །གུ་རུའི་བསྟན་པ་འཛིན་བྱེད་ཤོག །ཅེས་བྱང་གནམ་མཚོར་ལོ་གསུམ་གྱི་དམ་བཅས་ནས་སྨོན་ལམ་དགོས་ཞེས་པར་བྱིན།། །། ༈ །ཡུང་ཐང་ནག་གུར་བ་ལ་གནང་བ། བླ་མ་ཡི་དམ་ལྷ་ཚོགས་དང༌། །དཀོན་མཆོག་གསུམ་དང་མཁའ་འགྲོ་དང༌། །ཆོས་སྐྱོང་དམ་ཅན་རྣམས་ཀྱིས་ནི། །བདག་གི་ཚེ་དང་བསོད་ནམས་སྤེལ། །ཕྱི་མ་ཡང་དག་སངས་རྒྱས་ཤོག །ཤུ་བྷཾ། ནག་གུར་བ་ཀརྨ་དོན་ལྡན་གྱིས་དགོས་ཞུས་པར་བྱིན།། །། ༈ །ཟུར་མང་རབ་འབྱམས་པ་ལ་གནང་བ། འཇམ་དཔལ་དབྱངས་ལྟར་རབ་མཁས་ཤིང༌། །སྤྱན་རས་གཟིགས་ལྟར་གཏིང་ཇོ་བཟང༌། །ཕྱག་རྡོར་ལྟར་དུ་གཏུམ་ཚུལ་ལྡན། །འཇམ་དབྱངས་སྤྱན་གཟིགས་ཕྱག་རྡོར་གསུམ། །འཛོམ་པར་འདོད་པའི་རབ་འབྱམས་ཁྱོད། །བཀའ་བརྒྱུད་བསྟན་པ་འཛིན་པར་ཤོག །སེམས་ཅན་ཀུན་གྱི་མགོན་བྱེད་ཤོག །ཚེ་འདིར་སངས་རྒྱས་ཐོབ་པར་ཤོག །ཅེས་པ་རབ་འབྱམས་པ་ཀརྨ་ལེགས་བཟང་གིས་སྨོན་ལམ་ཕྱག་བྲིས་ཞིག་དགོས་གསུངས་པར། བྱ་བྲལ་རང་ལོ་བཅུ་གཅིག་གི་འགོ་རུ་བྱིན།། །། ༈ །རྟོགས་ལྡན་ཧར་ཆུང་ལ་གནང་བ། རྒྱལ་བ་སྲས་བཅས་འདུས་པའི་ངོ་བོ་ཉིད། །སངས་རྒྱས་ཀུན་གྱི་ཕྲིན་ལས་འགྲོ་བ་འདུལ། །འདྲེན་མཆོག་རཏྣ་ཤྲཱི་ཞེས་ནས་བཟུང་སྟེ། །རྩ་བའི་བླ་མའི་བར་བརྒྱུད་མཆོག་རྣམས་ལ། །མོས་གུས་གདུང་ཤུགས་དྲག་པོས་གསོལ་བ་འདེབས༑ ༑མཆོག་ཐུན་དངོས་གྲུབ་དམ་པའི་བཀའ་དྲིན་སྩོལ། །འདི་ལྟར་སྙིང་ནས་གསོལ་བ་བཏབ་པའི་མཐུས། །གནས་སྐབས་ཚེ་འདིའི་བར་ཆད་ཞི་བ་དང༌། །ཕྱི་མར་རྫོགས་པའི་བྱང་ཆུབ་ཐོབ་ནས་ཀྱང༌། །འགྲོ་བའི་དོན་ལ་འབད་མེད་ལྷུན་གྲུབ་ཤོག

།རྟོགས་ལྡན་ཆོས་རྒྱལ་མཚན་གྱིས་བསྐུལ་བར་བྱིན།། །། ༈ །བླ་མ་ཤྲཱི་སིདྷས་ཞུས་པ། རྒྱལ་སྲས་སློབ་མར་བཅས་པའི་བྱང་སེམས་དང༌། །རིག་འཛིན་རྣམས་དང་བདེན་པའི་ཚིག་གྲུབ་པ། །དྲང་སྲོང་ལ་སོགས་ཀུན་འདུས་བླ་མ་མཆོག །རིག་འཛིན་ཆོས་ཀྱི་གྲགས་པར་གསོལ་བ་འདེབས། །དེ་ལྟར་གསོལ་བ་བཏབ་པའི་མཐུ་ཡིས་ནི། །ཚེ་རབས་ཀུན་ཏུ་རྗེས་སུ་འཛིན་པ་དང༌། །མཐར་ཐུག་ཡང་དག་ཐུབ་པའི་སྐུ་བརྙེས་ནས། །འགྲོ་བའི་དོན་ལ་དཀའ་བ་མ་མཆིས་པ། །སེམས་ཅན་ཐམས་ཅད་བདག་གིས་འདྲེན་པར་ཤོག །སྐྱེ་འདིར་ཁྱོད་ལ་གསོལ་བ་བཏབ་པའི་འབྲས། །གནས་སྐབས་བར་ཆད་ངན་དབང་མི་འགྲོ་ཞིང༌། །ཡིད་ལ་འདོད་པའི་ཆོས་ནི་འགྲུབ་པ་དང༌། །ས་བཅུའི་དབང་ཕྱུག་གོ་འཕང་མྱུར་ཐོབ་ཤོག །ཅེས་པ་སྐུ་མདུན་ཤྲཱི་སིདྷས་རང་ཉིད་ལ་གསོལ་འདེབས་སྨོན་ལམ་དགོས་ཞེས་པར། རང་ལོ་བཅུ་གཉིས་ཀྱི་ཐོག་ཏུ་བྱིན་པ་དགེའོ།། །། ༈ །ཉིན་བྱེད་གླིང་དུ་ཀརྨ་ཆོས་རྒྱལ་ལ་གནང་བ། ཀརྨ་ཆོས་རྒྱལ་ཚེ་དང་བཀྲ་ཤིས་འཕེལ། །ནད་གདོན་བར་ཆད་མ་ལུས་ཞི་གྱུར་ཅིག །རང་དོན་ཆོས་སྐུ་མཁའ་ཁྱབ་མངོན་གྱུར་ནས། །གཞན་དོན་གཟུགས་སྐུས་སེམས་ཅན་ཕན་བྱེད་ཤོག། །། ༈ །འཇམ་དབྱངས་ཆོས་རྒྱལ་ལ་གནང་བ། ཕྱོགས་བཅུའི་རྒྱལ་བ་ཐམས་ཅད་འདུས་པ་ཡི། །མཚུངས་མེད་རྒྱལ་བ་དབྱངས་ཅན་བཟང་པོ་ལ། །གསོལ་བ་བཏབ་པའི་མཐུ་དང་ནུས་པ་ཡིས། །འཇམ་དབྱངས་ཆོས་རྒྱལ་ཚེ་འདིར་སངས་རྒྱས་ཤོག །སྨོན་ལམ་དགོས་ཞེས་པར་གདན་ས་མཐིལ་ནས་བྱིན་པའོ།། །། ༈ །འཕྱོངས་རྒྱས་སུ་དཔོན་ས་རྗེ་བཙུན་མར་གནང་བ། དུས་གསུམ་སངས་རྒྱས་རྣམས་ཀྱི་མཐུ་སྟོབས་དང༌། །དྲང་སྲོང་དྲི་མ་མེད་པའི་བདེན་ཚིག་གིས། །རིག་འཛིན་དཔལ་མོའི་བར་ཆད་ཀུན་ཞི་ནས། །བསམ་པ་ཐམས་ཅད་ཆོས་བཞིན་འགྲུབ་པ་དང༌། །ཚེ་འདི་ཉིད་ལ་མངོན་པར་བྱང་ཆུབ་ནས། །རྣམ་པ་ཀུན་མཁྱེན་སངས་རྒྱས་ཐོབ་པར་ཤོག །བསམ་ཡས་ཀྱི་སའི་ཆ་ས་ཕུག་ཐེག་མཆོག་རྩེར། བདུན་ཕྲག་གསུམ་གྱི་བཅད་རྒྱའི་ཁོག་ཏུ་ལྕམ་རིག་འཛིན་དཔལ་མོས་སྨོན་ལམ་དགོས་ཞེས་པར།

རང་ལོ་བཅུ་གསུམ་གྱི་ཐོག་ཏུ་བྱིན།། །། ༈ །བླ་མ་ལྷ་དང་མཁའ་འགྲོ་ཆོས་སྲུང་བཅས། །སངས་རྒྱས་ཆོས་ཚོགས་བདེན་པའི་བྱིན་རླབས་ཀྱིས། །ཚེ་དང་ལྡན་པ་དཀོན་མཆོག་ཚེ་རིང་གི། །གནས་སྐབས་ནད་གདོན་བར་གཅོད་མི་མཐུན་རྐྱེན། །ཐམས་ཅད་ཞི་ཞིང་མེད་པར་ཉིད་གྱུར་ཅིག །ཚེ་དང་བསོད་ནམས་དཔལ་འབྱོར་དབང་ཐང་བཅས། །ཡར་ངོའི་རི་བོང་འཛིན་པ་ལྟར་འཕེལ་ཞིང༌། །ཚེ་རབས་འདི་ནས་བྱང་ཆུབ་མ་ཐོབ་བར། །དཔལ་ལྡན་བླ་མས་རྗེས་སུ་འཛིན་པ་དང༌། །དལ་འབྱོར་མཆོག་ཐོབ་བསྟན་པའི་སྒོར་ཞུགས་ནས། །སྡོམ་གསུམ་རྣམ་དག་ཉམས་སུ་རབ་མྱོང་ནས། །རང་གཞན་དོན་གཉིས་འགྲུབ་པའི་གོ་འཕང་མཆོག །རྡོ་རྗེ་འཆང་དབང་ས་ལ་རབ་གནས་ཤོག ༑ཅེས་པའང་དགེ་སློང་རྩི་ཤུབས་པ་དཀོན་མཆོག་ཚེ་རིང་གིས་བསྐུལ་ངོར། འབྲི་གུང་པ་དགེ་སློང་ཆོས་ཀྱི་གྲགས་པས། གདན་ས་ཆེན་པོ་དཔལ་གྱི་འབྲི་གུང་བྱང་ཆུབ་གླིང་གི་གཙུག་ལག་ཁང་ཆེན་པོའི་ཐོག་ཁ་གསེར་ཁང་དུ་བྲིས་པའོ།། །། ༈ །བྱང་བདག་ཞབས་དྲུང་བླ་མའི་སྤྲུལ་སྐུར། དུས་གསུམ་རྒྱལ་བ་ཀུན་འདུས་པདྨ་འབྱུང༌། །ཞི་དང་ཁྲོ་གར་སྒྱུར་མཛད་ཡི་དམ་ལྷ། །ལེགས་ཉེས་སྟངས་འཛིན་མ་སྲིང་མཁའ་འགྲོའི་ཚོགས། །བསྟན་སྲུང་དམ་ཅན་རྒྱ་མཚོ་བཅས་པའི་མཐུས། །བློ་བཟང་པདྨ་ཕྲིན་ལས་ཐེག་པ་མཆོག །དབང་གི་རྒྱལ་པོ་ཡོངས་འདུའི་སྡེ་ཞེས་པར། །འགལ་རྐྱེན་ཉེར་འཚེའི་དྲི་མས་མི་གོས་ཤིང༌། །བར་གཅོད་བདུད་ཀྱི་དཔུང་ལས་རབ་རྒྱལ་ནས། །མཐུན་ཕྱོགས་བཞེད་པའི་དོན་ཀུན་ལྷུན་གྲུབ་ཅིང༌། །དོན་གཉིས་བསྒྲུབ་ལ་ཟླ་བྲལ་ཐེག་པའི་མཆོག །འོད་གསལ་རྡོ་རྗེ་སྙིང་པོ་རྫོགས་པ་ཆེ། །འདུས་མ་བྱས་པའི་ས་ལ་རབ་འགོད་པའི། །ལམ་བཟང་རྟག་ཏུ་སྒྲུབ་ལ་བརྩོན་པ་དང༌། །ནམ་མཁའི་ཁམས་མཉམ་འགྲོ་བ་མ་ལུས་པ། །གདོད་མའི་མགོན་པོ་ཀུན་ཏུ་བཟང་པོ་ཡི། །གོ་འཕང་སྩོལ་བའི་ཕྲིན་ལས་ལྷུན་གྲུབ་ཤོག ༑ཅེས་པའོ།། །། ༈ །ནོར་བུ་རྒྱན་པའི་གསོལ་འདེབས།

དཔལ་ལྡན་མི་ཕམ་ཆོས་ཀྱི་རྒྱལ་སྲིད་ལ། །དབང་ཕྱུག་དམ་པ་ཕྲིན་ལས་མཁའ་ལྟར་ཁྱབ། །བདུད་བཞིའི་གཡུལ་ལས་རྣམ་རྒྱལ་དཔལ་བཟང་པོ། །མཚུངས་མེད་བླ་མའི་ཞབས་ལ་གསོལ་བ་འདེབས།། །། ༈ །བླ་མ་རིན་པོ་ཆེ་བ་ལོག་པའི་གསོལ་འདེབས་ནི། གང་ཞིག་སྦྱིན་པ་ལ་སོགས་ཚོགས་གཉིས་ལས། །ལེགས་འཁྲུངས་ཕུན་ཚོགས་སྲིད་དང་ཞི་བའི་དཔལ། །སྣང་སྲིད་ཆོས་སྐུར་གྲོལ་བའི་རྡོ་རྗེ་འཛིན། །དཔལ་ལྡན་འདྲེན་པའི་གཙོ་དེར་གསོལ་བ་འདེབས། །ཞེས་པ་རྣམས་ཀྱང་བླ་མ་དཀོན་མཆོག་ཕྲིན་ལས་རྣམ་རྒྱལ་གྱིས་བསྐུལ་ངོར། འབྲི་གུང་པ་ཤཱཀྱའི་དགེ་སློང་ཆོས་ཀྱི་གྲགས་པས་བྲིས་པའོ།། །། ༈ །རིག་འཛིན་སྡེ་སྣོད་ཆོས་ཀྱི་རྒྱལ་སྲིད་ལ། །དབང་སྒྱུར་གྲགས་པ་མ་སྨད་འཁོར་ལོའི་མགོན། །ཕྲིན་ལས་རབ་དཀར་བདུད་བཞིའི་གཡུལ་ངོ་ལས། །རྣམ་པར་རྒྱལ་བའི་སྡེ་ལ་གསོལ་བ་འདེབས། །གཟོད་ནས་ཡོངས་གྲུབ་ལྷ་སྔགས་རྟེན་འབྱུང་གི། །སྒྱུ་འཕྲུལ་རྡོ་རྗེའི་གར་གྱིས་བསྟན་འགྲོ་ལ། །ཕན་བདེའི་དགེ་ལེགས་སྩོལ་མཛད་རྡོ་རྗེ་འཛིན། །ཆོས་ཀྱི་གྲགས་པའི་ཞབས་ལ་གསོལ་བ་འདེབས། །སྟོང་ཉིད་སྙིང་རྗེ་རོ་གཅིག་བྱང་ཆུབ་སེམས། །ཕྱོགས་སུ་མ་ཆད་འགྲོ་ཀུན་ལ་སྨན་པའི། །སྙིང་སྟོབས་ཕྲག་པའི་ཁུར་གྱིས་འདེགས་མཛད་པ། །ཆོས་ཀྱི་གྲགས་པའི་ཞབས་ལ་གསོལ་བ་འདེབས། །བཅས་དང་རང་བཞིན་གཅིག་པ་གཤིས་སམ་བབས། །རྒྱལ་བས་ལེགས་གསུངས་ཁྲིམས་ཀྱིས་རབ་འཚོ་ཞིང༌༑ ༑འགྲོ་ལ་དགེ་བའི་ལམ་བཟང་སྟོན་མཛད་པ། །ཆོས་ཀྱི་གྲགས་པའི་ཞབས་ལ་གསོལ་བ་འདེབས། །དེ་ལྟར་གསོལ་བ་བཏབ་པའི་མཐུ་སྟོབས་ཀྱིས། །བདག་སོགས་དད་པ་ལྡན་པའི་འགྲོ་བ་ཀུན། །མི་མཐུན་གནོད་པའི་རྐྱེན་ལས་རབ་རྒྱལ་ཏེ། །དོན་གཉིས་ལྷུན་གྲུབ་གོ་འཕང་མཆོག་ཐོབ་ཤོག །ཅེས་པའང་བླ་མ་བྱང་ཆུབ་གླིང་པས་བསྐུལ་ངོར། ཤཱཀྱའི་དགེ་སློང་རིག་འཛིན་ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་པའི་སྡེས། རྩེ་བ་གཞིས་ཀར་བྲིས་སོ།། །།

༈ །སྐྱབས་གསུམ་ཀུན་འདུས་ཆོས་ཀྱི་རྒྱལ་པོ་ནི། །སྐལ་བཟང་འགྲོ་ལ་ཕན་བདེའི་ལམ་བཟང་པོ། །སྟོན་མཛད་གྲགས་པ་མཆོག་གི་བླ་མ་ལ། །གསོལ་བ་འདེབས་སོ་བདག་ལ་བྱིན་གྱིས་རློབས། །གནས་སྐབས་ཚེ་འདིར་ནད་གདོན་བར་ཆད་རྐྱེན། །མི་མཐུན་འཚེ་བའི་ཕྱོགས་རྣམས་ཀུན་ཞི་ཞིང༌། །ཚེ་བསོད་དཔལ་འབྱོར་དབྱར་མཚོ་ལྟར་འཕེལ་ནས༑ ༑མཐར་ཐུག་རྒྱལ་བ་མཆོག་ཁྱོད་བྱང་ཆུབ་ཀྱི། །སྙིང་པོའི་ཁྲི་ལ་འཁོད་ཚེ་དེ་དག་གི། །འདུས་པ་དང་པོར་སྐྱེས་ནས་སྨིན་གྲོལ་གྱི། །བདུད་རྩི་དགའ་སྟོན་ཐོག་མར་སྤྱོད་པར་ཤོག །ཅེས་པའང་ཀོང་ཆུང་གིས་བསྐུལ་ངོར། ཤཱཀྱའི་དགེ་སློང་ཆོས་ཀྱི་གྲགས་པས་བྲིས།། །། ༈ །བླ་མ་དང་ནི་ལྷག་པའི་ལྷ། །མཆོག་གསུམ་ཀུན་འདུས་རྡོ་རྗེ་འཛིན། །ཆོས་ཀྱི་གྲགས་པའི་ཞབས་པད་ལ། །གུས་པ་མཆོག་གིས་གསོལ་བཏབ་མཐུས། །མི་མཐུན་ཕྱོགས་ཀུན་ཞི་བ་དང༌། །མཐུན་རྐྱེན་ཡར་ངོའི་ཟླ་ལྟར་འཕེལ། །རང་གཞན་དོན་ཀུན་འགྲུབ་པར་ཤོག །ཅེས་པའང་ཁམས་པ་ཨོ་རྒྱན་གྱིས་བསྐུལ་ངོར། འབྲི་གུང་པ་དགེ་སློང་ཆོས་ཀྱི་གྲགས་པས་བྲིས་སོ།། །། ༈ །སྨན་གྱི་བླ་དང་དྲང་སྲོང་ཞང་བློན་རྗེ། །རིག་པ་གྲུབ་པ་རྣམས་ཀྱི་བདེན་པའི་ངག །ཇི་བཞིན་བསླུ་མེད་དེ་ཡི་མཐུ་སྟོབས་ཀྱིས། །སྨན་པ་དཀོན་མཆོག་ཚེ་བརྟན་ཞེས་འབོད་པའི། །མི་མཐུན་ཕྱོགས་ཞི་བསམ་དོན་ཀུན་འགྲུབ་ཅིང༌། །འགྲོ་རྣམས་མ་རིག་ལས་བྱུང་ཉེས་གསུམ་ནད། །གནས་སྐབས་འཚེ་དང་རྒུད་པ་ཀུན་སེལ་ཞིང༌༑ ༑མཐར་ཐུག་ཉོན་མོངས་ནད་རྩ་འཇོམས་པ་དང༌། །སྨན་པའི་རྒྱལ་པོའི་གོ་འཕང་མཆོག་ཐོབ་ཤོག །ཅེས་པའང་འབྲི་གུང་པ་ཤཱཀྱའི་དགེ་སློང་དོན་གྱི་སྨན་པ་ཆོས་ཀྱི་གྲགས་པ་ཞེས་བྱ་བས་བྲིས་པའོ།། །། ༈ །ཚོགས་གཉིས་རྟ་ལྗང་ཤུགས་ཀྱིས་རབ་དྲངས་པ། །འགྲོ་བློའི་ཡིད་མཁར་འགོག་པ་མེད་པའི་གར། །རྣམ་འགྱུར་སྐལ་བཟང་པད་ཚལ་ལ་རོལ་ནས། །དཔལ་ལྡན་བླ་མའི་ཞབས་ལ་གསོལ་བ་འདེབས༑ ༑དཀོན་མཆོག་ཀུན་འདུས་རྩ་བའི་བླ་མ་ཁྱོད། །ཕུན་ཚོགས་སྲིད་ཞིའི་བྱེད་པོ་མཐར་དབྱུང་ཞིང༌། །དགེ་ལེགས་ལམ་བཟང་སྟོན་པའི་གཉེན་གཅིག་པུ། །དཔལ་ལྡན་བླ་མའི་ཞབས་ལ་གསོལ་བ་འདེབས། །རིག་འཛིན་སྡེ་སྣོད་ཆོས་ཀྱི་ང་རོའི་སྒྲ། །གྲགས་པ་མ་སྨད་ཕྲིན་ལས་ཕྱོགས་ཀུན་ཏུ། །རྣམ་པར་རྒྱལ་བའི་སྡེ་ཁྱོད་གདོད་མའི་མགོན། །དཔལ་ལྡན་བླ་མའི་ཞབས་ལ་གསོལ་བ་འདེབས། །ཕྱི་ལྟར་འདུལ་མངོན་ཐུབ་བསྟན་རྒྱལ་མཚན་འཛིན། །ནང་ལྟར་བྱང་སེམས་འགྲོ་བ་བུ་ལྟར་བརྩེ། །གསང་བ་རིམ་གཉིས་ཟུང་འཇུག་རྡོ་རྗེ་འཛིན། །དཔལ་ལྡན་བླ་མའི་ཞབས་ལ་གསོལ་བ་འདེབས། །འཁོར་འདས་དབྱེར་མེད་ངེས་དོན་ཕྱག་རྒྱ་ཆེ། །གང་ཤར་ཆོས་སྐུའི་རྣམ་རོལ་རྡོ་རྗེའི་གར། །ལོངས་སྤྲུལ་གང་འདུལ་དེར་སྟོན་ཆུ་ཟླ་དངོས། །དཔལ་ལྡན་བླ་མའི་ཞབས་ལ་གསོལ་བ་འདེབས། །བདག་སོགས་མོས་ལྡན་གདུལ་བྱར་གྱུར་རྣམས་ཀྱིས། །རིགས་ཀུན་ཁྱབ་བདག་རྡོ་རྗེ་འཆང་དབང་པོ། །ཁྱོད་ལས་གཞན་དུ་མེད་པ་ཐག་བཅད་ནས། །སྙིང་ནས་གུས་པས་གསོལ་བ་བཏབ་པའི་ཚེ། །འདི་དང་ཕྱི་མའི་བདེ་མཆོག་འབད་མེད་དུ། །རྩོལ་བ་གཤིས་བབས་རྒྱུ་འབྲས་རྟེན་འབྱུང་ཕྱིར། །བདག་སོགས་མཐའ་ཡས་འགྲོ་བ་མ་ལུས་པ། །ཚེ་འདིར་ནད་གདོན་ཉེར་འཚེ་བདུད་བཞིའི་དཔུང༌། །རྣམ་པར་བཅོམ་ནས་རིགས་བརྒྱའི་བདག་པོ་མཆོག

།རྡོ་རྗེ་འཛིན་པའི་ས་མཆོག་མྱུར་ཐོབ་ནས། །འགྲོ་ཀུན་འདྲེན་པའི་ཕྲིན་ལས་འགྲུབ་པར་ཤོག །ཅེས་པའང་ཞལ་ངོ་ཟུག་ས་གནས་ཀྱིས་བསྐུལ་ངོར། འབྲི་གུང་པ་ཤཱཀྱའི་དགེ་སློང་རྡོ་རྗེ་འཛིན་པ་རིག་འཛིན་ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་བའི་སྡེས། དབུར་སྟོད་འབྲི་གུང་གི་ཕོ་བྲང་སྲ་བརྟན་རྡོ་རྗེའི་གནས་མཆོག་ཏུ་བྲིས་པའོ།། །། ༈ །ཕྱོགས་བཅུའི་རྒྱལ་བ་སྲས་བཅས་བྱིན་རླབས་དང༌། །དྲང་སྲོང་རིག་འཛིན་དམོད་པའི་བདེན་ཚིག་དང༌། །ཆོས་སྐྱོང་སྲུང་མ་རྣམས་ཀྱི་མཐུ་རྩལ་གྱིས། །ཚུལ་ཁྲིམས་ཕུན་ཚོགས་ཚེ་འདིར་ནད་མེད་ཅིང༌། །ཚེ་རིང་བར་ཆད་ཀུན་ལས་རབ་རྒྱལ་ཏེ། །ལོངས་སྤྱོད་དཔལ་འབྱོར་སྙན་གྲགས་བསམ་དོན་ཀུན། །དབྱར་གྱི་མཚོ་ལྟར་ཆེས་ཆེར་རྒྱས་པ་དང༌། །ཆོས་ཀྱི་བྱ་བ་ཕྱོགས་ཀུན་ཁྱབ་བྱས་ཏེ། །ཡན་ལག་བདུན་ལྡན་ཀུན་འགྲུབ་འཇིག་རྟེན་འདིར། །སྤྲུལ་སྐུའི་འགྲོ་དོན་འདྲེན་པའི་དཔལ་གྱུར་ཅིག །ཅེས་པ་འདི་ཇོ་ཕྱག་པས་བསྐུལ་བར། ཤཱཀྱའི་དགེ་སློང་དྷརྨ་ཀཱིརྟིས་སྦྱར་བའོ།། །། ༈ །རྒྱལ་བ་ཀུན་ལས་ལྷག་པའི་ཐུགས་རྗེ་ཅན། །རྒྱལ་སྲས་བསྟན་པའི་ཁུར་འདེགས་འགྲོ་བའི་མགོན། །རྒྱལ་བ་གཉིས་པ་ཤཱཀྱ་མཆོག་ལྡན་ཞེས། །རྒྱལ་བས་བསྔགས་འོས་ཁྱོད་ཀྱི་ཐུགས་རྗེས་སྐྱོངས། །སྲས་བཅས་རྒྱལ་བ་རྣམས་ཀྱི་མཐུ་སྟོབས་དང༌། །ཡི་དམ་ལྷ་དང་ཆོས་སྐྱོང་བདེན་པ་དང༌། །ཆོས་དབྱིངས་རྒྱུ་འབྲས་བསླུ་མེད་བྱིན་རླབས་ཀྱིས། །བདག་སོགས་མི་མཐུན་ཕྱོགས་ཀུན་ཞི་བ་དང༌༑ ༑བསམ་དོན་ཆོས་བཞིན་ཚེགས་མེད་འགྲུབ་གྱུར་ནས། །རང་བྱུང་རང་ངོ་ཤེས་ཤིང་རྩལ་ཐོན་ཏེ། །ཀ་ནས་དག་པའི་ཆོས་སྐུ་རྟོགས་གྱུར་ནས། །མ་བཅོས་མ་སྒྲིབ་གསལ་དང་རྙོག་པ་མེད༑ ༑ལྷུན་གྲུབ་སྒྲིབ་བྲལ་ངོ་བོ་སྟོང་པ་ཉིད། །རྣམ་པ་གསལ་ལ་རང་བཞིན་དྭངས་མ་སྟེ། །གདོད་མའི་མགོན་པོ་སྒྱུ་མའི་སྣང་བརྙན་ཅན། །ཀུན་ཏུ་བཟང་པོའི་རོལ་པ་འཆར་བར་ཤོག །ཅེས་པ་འདི་བླ་མ་སྟག་ཚང་ནས་ཀུན་དགའ་རྒྱ་མཚོས་བསྐུལ་བ་ལས།

དཔལ་ཤཱཀྱ་མཆོག་ལྡན་གྱི་རྒྱལ་ཚབ་དམ་པ་མཁན་པོ་བྱམས་པ་ཆོས་ཀྱི་རྒྱལ་མཚོའི་བཀའ་དྲིན་ལས་བྱུང་བ། ཤཱཀྱའི་དགེ་སློང་ཆོས་སྨྲ་བ་དཀོན་མཆོག་མིང་གིས་ཉ་ཆུ་གླང་དིལ་དུ་བྱིན།། །། ༈ །སྙིང་རྗེའི་སྟོབས་ཀྱིས་འཁོར་བའི་མཚོ་ལས་སྒྲོལ། །འཇམ་དབྱངས་ངག་གི་དབང་པོ་ཐུགས་རྗེ་ཅན། །བློ་གྲོས་མེད་པའི་མུན་སྨག་དྭངས་བྱས་ནས། །ཤེས་རབ་འདབ་སྟོང་རྒྱས་མཛད་ཁྱེད་ལེགས་སོ༑ ༑དམར་སེར་ལི་ཁྲིའི་མདོག་ཅན་འགྲོ་བའི་མགོན། །འཇམ་དབྱངས་བླ་མས་བདག་གི་མགོན་པོ་མཛོད། །ཁྱོད་ཀྱི་ཐུགས་རྗེ་ཚད་མེད་ལས་བྱུང་བའི། །གྲུ་རྫིངས་ཆེན་པོ་འདོད་པའི་རླུང་བཅས་ཀྱིས༑ ༑བདག་ནི་འཁོར་བའི་རྒྱ་མཚོ་ལས་སྒྲོལ་མཛོད། །ནད་གདོན་བར་ཆད་ཕྱོགས་ཀུན་བསལ་བྱས་ནས། །ཅི་བསམ་དོན་ཀུན་འབད་མེད་འགྲུབ་པ་དང༌། །དོན་གཉིས་མཐར་ཕྱིན་སྐུ་གསུམ་ལྷུན་གྲུབ་ཤོག །ཅེས་པ་འདི་ངག་དབང་སྙིང་རྗེས་དགོས་ཟེར་བར། དཔལ་ཤཱཀྱ་མཆོག་ལྡན་གྱི་ཞབས་འབྲིང༌། ཤཱཀྱའི་དགེ་སློང་དཀོན་མཆོག་མིང་གིས་གནམ་མཚོའི་འགྲམ་བཀྲ་ཤིས་དོ་བོ་ཆེར་བྱིན།། །། ༈ །རྒྱལ་བ་སྲས་བཅས་བདེན་པའི་བྱིན་རླབས་དང༌། །ཞི་བ་ཆགས་བྲལ་དམ་ཆོས་བདེན་པ་དང༌། །དགེ་འདུན་མི་ཕྱེད་འདུས་པའི་སྨོན་ལམ་མཐུས། །བདག་སོགས་ཚེ་འདིར་ནད་དང་བར་ཆད་ཞི། །མི་མཐུན་ཕྱོགས་ཀུན་མྱུར་དུ་ཞི་ནས་ཀྱང༌། །བསམ་དོན་ཐམས་ཅད་ཡིད་བཞིན་འགྲུབ་པར་མཛོད། །ལྷ་མིའི་གཙུག་རྒྱན་རྒྱལ་བ་གསེར་མདོག་ཅན། །ཤཱཀྱའི་རིགས་འཁྲུངས་ཟས་གཙང་རྒྱལ་པོའི་སྲས༑ གོའུ་ཏ་མའི་མཚན་དཔེ་ཇི་ལྟ་བ། །བདག་སོགས་མོས་ལྡན་ཀུན་གྱིས་འགྲུབ་པར་ཤོག །ཨ་ཇོ་བཀྲ་ཤིས་ལ་གནང་བའོ།། །། ༈ །སྲས་བཅས་རྒྱལ་བའི་ཐུགས་རྗེ་རྨད་བྱུང་དང༌། །ཡི་དམ་ལྷ་སྲུང་དམ་ཅན་རྒྱ་མཚོའི་མཐུས། །བདག་ནི་ཚེ་འདིར་ནད་མེད་ཕུན་སུམ་ཚོགས། །འདོད་དགུའི་བསམ་དོན་ཡིད་བཞིན་འགྲུབ་པ་དང༌། །ཕྱི་མ་འོད་དཔག་མེད་མགོན་ཕྲིན་ལས་པ། །བདེ་བ་ཅན་ཀྱི་ཞིང་དུ་སྐྱེས་གྱུར་ནས། །དོན་གཉིས་མཐར་ཕྱིན་ཆོས་སྐུ་མངོན་གྱུར་ཤོག

།གནམ་རུ་པ་མགོན་པོ་ལ་གནང་བའོ།། །། ༈ །མི་མཆོག་ལྷ་ཡི་བླ་མ་ཉན་རང་ཚོགས། །ལྷ་དང་ཡི་དམ་ཆོས་སྐྱོང་དམ་ཅན་འཁོར༑ ༑བདེན་པར་སྨྲ་བ་དྲང་སྲོང་རིག་ཚིག་དབང༌། །རྒྱུ་འབྲས་ཚོགས་བཅས་འདུས་པའི་བདེན་སྟོབས་ཀྱིས། །ཚེ་དང་ལྡན་པ་དབང་གྲགས་ཞེས་བྱ་བ། །གནས་སྐབས་སྒྱུ་འཕྲུལ་ལུས་ཀྱི་ཕུང་པོ་ལ། །ནད་གདོན་བགེགས་དང་འབྱུང་འཁྲུགས་མི་འབྱུང་ཞིང༌། །ཡིད་ལ་མི་བདེའི་གོ་སྐབས་ཀྱིས་དབེན་ནས། །ཚེ་དཔལ་མངའ་ཐང་ལོངས་སྤྱོད་འབྱོར་པའི་ཚོགས། །དཔེར་ན་དབྱར་དུས་དགུང་གི་ཨུ་ད་ཀ །དེ་ལྟར་ཆེས་ཆེར་རབ་ཏུ་རྒྱས་རྒྱུར་ཅིག །མཐར་ཐུག་སྐུ་ལྔ་ཡེ་ཤེས་ལྷུན་གྲུབ་པའི། །ངེས་པ་ལྔ་ལྡན་རྡོ་རྗེ་འཆང་དབང་པོའི། །གོ་འཕང་མཆོག་ཐོབ་ཕྲིན་ལས་འགྲུབ་གྱུར་ཅིག ༑དེ་མ་ཐོབ་ཀྱི་ཚེ་རབས་ཀུན་ཏུ་ཡང༌། །དལ་འབྱོར་ལུས་ཐོབ་སྡིག་དབེན་ཆོས་འབྱོར་ཞིང༌། །སྡིག་གྲོགས་མི་དགེའི་བཤེས་ཀུན་རབ་སྤངས་ཏེ། །བླ་མས་རྗེས་བཟུང་ནོར་བདུན་གྱིས་ཕྱུག་པའི༑ ༑འདྲེན་མཆོག་ཀུན་གྱི་གཙུག་གི་རྒྱན་གྱུར་ཅིག །ཅེས་ར་སྟག་དཔོན་དབང་གྲགས་ཀྱིས་སྨོན་ལམ་དགོས་ཞེས་པར། ཤཱཀྱའི་དགེ་སློང་ཆོས་སྨྲ་བ་དྷརྨ་ཀཱིརྟིས་ར་སྟག་རྫོང་དུ་བྲིས་པའོ།། །། ༈ །རྒྱལ་དང་དེ་སྲས་རིགས་གསུམ་ལྷ་ཡི་ཚོགས། །ཆོས་སྲུང་རྒྱ་མཚོའི་ཚོགས་དང་བཅས་པའི་མཐུས། །རྣམ་རྒྱལ་དབང་ཕྱུག་ཅེས་བྱ་གནས་སྐབས་སུ། །མི་མཐུན་བར་ཆད་བདུད་ཚོགས་ལས་རྒྱལ་ཞིང༌། མཐུན་རྐྱེན་དཔལ་འབྱོར་ཚེ་དབང་རྒྱས་པ་དང༌། །བསམ་པའི་དོན་ཀུན་མྱུར་དུ་འགྲུབ་གྱུར་ཅིག །མཐར་ཐུག་རང་གཞན་ཀུན་གྱི་དོན་འགྲུབ་པའི། །ཚོགས་གཉིས་མྱུར་དུ་རྫོགས་པའི་གོ་འཕང་མཆོག །མཚན་དཔེས་བརྒྱན་པའི་སངས་རྒྱས་སྐུ་ཐོབ་ནས། །ཕྲིན་ལས་རྒྱུན་མི་འཆད་པའི་དཔལ་གྱུར་ཅིག །ཅེས་པ་འདི་དཔོན་རྣམ་རྒྱལ་དབང་ཕྱུག་ལ། ཡུལ་དབུར་སྟོད་ཀྱི་འདུལ་བ་འཛིན་པ་དྷརྨ་ཀཱིརྟིས་ར་སྟག་རྫོང་དུ་བྲིས་པ་ཤུ་བྷཾ།། །།

༈ །ཕྱོགས་བཅུའི་ཞིང་དུ་བཞུགས་པའི་རྫོགས་སངས་རྒྱས། །དེ་སྲས་བརྩེ་ལྡན་ཚོགས་དང་དམ་པའི་ཆོས། །རྩ་བརྒྱུད་བླ་མ་ཡི་དམ་ཞི་ཁྲོ་དང༌། །མ་སྲིང་མཁའ་འགྲོ་ཆོས་སྐྱོང་སྲུང་མའི་ཚོགས། །ལྷ་དང་དྲང་སྲོང་བདེན་ཚིག་གྲུབ་རྣམས་དང༌། །བསླུ་མེད་རྒྱུ་འབྲས་ངེས་པའི་བདེན་ཚིག་གིས། །བླ་མ་རིན་ཆེན་ཚུལ་ཁྲིམས་ཞེས་བྱ་བའི། །ནད་གདོན་བགེགས་དང་ཚེ་ཡི་བར་ཆད་དང༌། །མི་མཐུན་གནོད་པའི་ཕྱོགས་ཀུན་རབ་ཞི་ཞིང༌། །བསྟན་དང་འགྲོ་ལ་ཕན་བདེ་བསྒྲུབ་པ་ལ། །ཉེ་བར་འཚེ་བའི་ཕྱོགས་ཀུན་རྣམས་བྲལ་ནས། །ཚེ་དང་བསོད་ནམས་དཔལ་འབྱོར་འཁོར་སྙན་གྲགས། །མཐུན་པའི་ཕྱོགས་ཀུན་དབྱར་གྱི་མཚོ་ཇི་བཞིན། །ཀུན་ནས་རབ་ཏུ་འཕེལ་ཞིང་རྒྱས་པ་དང༌། །བསམ་དོན་མ་ལུས་གེགས་མེད་རབ་གྲུབ་ནས། །རྫོགས་པའི་བྱང་ཆུབ་དམ་པ་མྱུར་ཐོབ་ཤོག །ཅེས་པའང་བླ་མ་བན་གྲོང་བའི་སྐུ་སྐྱེ་རིན་ཆེན་ཚུལ་ཁྲིམས་ཀྱིས་བསྐུལ་ངོར། འབྲི་གུང་པ་ཤཱཀྱའི་དགེ་སློང་ཆོས་ཀྱི་གྲགས་པས། རྩེ་བ་གཞིས་ཀར་བྲིས་པ་སྭ་སྟི་པྲ་ཛེ་བྷྱཿ ༈ །དུག་གསུམ་ནད་འཇོམས་རྒྱལ་བ་སྨན་གྱི་བླ། །ཡི་དམ་ཞི་ཁྲོ་མཁའ་འགྲོ་དམ་ཅན་ཚོགས། །ལྷ་མིའི་དྲང་སྲོང་རིག་པ་གྲུབ་རྣམས་ཀྱི། །ཐུགས་རྗེ་རྨད་བྱུང་བདེན་པའི་བྱིན་རླབས་ཀྱིས། །འཚོ་བྱེད་མགོན་པོ་སྐྱབས་ཀྱི་ནད་དང་གདོན། །བར་ཆད་ཀུན་ཞི་ཚེ་དཔལ་རྒྱས་པ་དང༌། །འགྲོ་གང་ཉེས་གསུམ་ནད་ལ་རབ་སྨན་ཞིང༌། །བསམ་དོན་གང་ཡང་འབད་མེད་ལྷུན་གྲུབ་ནས། །ཚེ་རབས་ཀུན་ཏུ་དཔལ་ལྡན་བླ་མ་ཡི༑ ༑འཁོར་གྱི་དང་པོར་སྐྱེས་ཏེ་ཆོས་འགྲུབ་ཅིང༌། །སྨན་བླའི་རྒྱལ་པོའི་གོ་འཕང་མྱུར་ཐོབ་ཤོག །ཅེས་པའང་ཚེའི་རིག་བྱེད་མཁན་ནཱ་ཐ་ཤ་ར་ཎས་བསྐུལ་ངོར། འབྲི་གུང་པ་ཤཱཀྱའི་དགེ་སློང་དྷརྨ་ཀཱིརྟིས་འབྲི་ཀླུང་རྩེ་བ་གཞིས་ཀར་བྲིས་སོ།། །། ༈ །འདྲེན་པ་མཆོག་གྱུར་སངས་རྒྱས་སྨན་གྱི་བླ། །ཞི་བ་ཆགས་བྲལ་གསོ་རིག་རྒྱུད་ཀྱི་མཆོག

།འདུས་པ་དམ་པ་དྲང་སྲོང་སྨན་པའི་ཚོགས། །སྲུང་མ་རྩལ་ལྡན་རྡོ་རྗེ་བདུད་འདུལ་ཆེ༑ ༑སྨན་གྱི་སྲུང་མ་མཁའ་འགྲོ་དམ་ཅན་ཚོགས། །ལྷ་མིའི་དྲང་སྲོང་བརྒྱུད་པའི་ཚོགས་རྣམས་ཀྱིས། །ཚེ་དང་ལྡན་པ་ཚེ་དབང་བརྟན་པ་ལ། །དབང་བསྐུར་བྱིན་རློབས་བདེན་པའི་མཐུ་སྩོལ་ལ། །གནས་སྐབས་ནད་གདོན་བར་ཆད་ཀུན་ཞི་ཞིང༌། །ཚེ་བསོད་དཔལ་འབྱོར་སྙན་གྲགས་རྒྱས་པ་དང༌། །ལུས་ཅན་ཉེས་གསུམ་ཟུག་རྔུས་གཙེས་རྣམས་ཀྱི། །ཡ་ངའི་སྡུག་བསྔལ་མ་ལུས་རབ་བསལ་ནས། །ལུས་སེམས་བདེ་མཆོག་ཐོབ་པར་རབ་བགྱིས་ནས། །ཀུན་ཀྱང་དམ་པའི་ལམ་ལ་འཇུག་པ་དང༌། །མཐར་ཐུག་སྤང་རྟོགས་མཐར་ཕྱིན་རྫོགས་བྱང་ཆུབ༑ ༑སྨན་པའི་རྒྱལ་པོའི་གོ་འཕང་མྱུར་ཐོབ་ནས། །འགྲོ་ཀུན་སངས་རྒྱས་ས་ལ་འདྲེན་པར་ཤོག །ཅེས་པའང་སྨན་པ་ཚེ་དབང་བརྟན་པས་བསྐུལ་ངོར། འབྲི་གུང་པ་དོན་ཀྱི་སྨན་པ་ཤཱཀྱའི་དགེ་སློང་ཆོས་ཀྱི་གྲགས་པས། འབྲི་ཀླུང་རྩེ་བ་གཞིས་ཀ་སྲ་བརྟན་རྡོ་རྗེའི་གནས་མཆོག་ཏུ་མགྱོགས་པར་བྲིས་པའོ།། །།མངྒ་ལཾ།། ༈ །ཁམས་སྐྱོ་དབོན་ཆུང་ལ་གནང་བའི་གསོལ་འདེབས་སྨོན་ལམ་བཞུགས་སོ།། སྔོན་དུས་འཕགས་པའི་ཡུལ་ཆེན་པོར། །ས་ར་ཧ་དང་ཆོས་ཀྱི་ཕྲེང༌། །ཆོས་རྒྱལ་མྱ་ངན་མེད་ལ་སོགས། །པཎ་གྲུབ་རྒྱལ་པོ་ཇི་སྙེད་པས། །བསྟན་འགྲོར་སྨན་པ་ཕུལ་དུ་ཕྱིན། །ད་ལྟ་འགྲུ་རྒྱལ་སྐྱུ་ར་ཡི། །གདུང་ལས་སུམ་ལྡན་རྡོ་རྗེ་འཛིན། །འཁོར་ལོ་གཉིས་ལྡན་སྨིན་ལམ་གྱི། །ལམ་བཟང་པོ་ལ་འགྲོ་བ་འདྲེན། །མ་འོངས་བྱང་ཆུབ་སྙིང་པོ་རུ། །མངོན་འཚང་རྒྱ་ཚེ་མེ་ཏོག་ཅེས། །བསྐལ་བཟང་རྒྱལ་བ་དགུ་པ་སྟེ། །ཚོགས་གཉིས་རྟ་བདུན་གྱིས་དྲངས་པའི། །འགྲོ་བའི་མུན་སེལ་ཉི་མ་མཆོག །རིགས་ཀུན་ཁྱབ་བདག་རྡོ་རྗེ་འཛིན། །རྩ་བའི་བླ་མའི་མཆོག་དམ་པ། །ཆོས་ཀྱི་གྲགས་པ་གང་དེ་ལ། །གུས་པ་མཆོག་གིས་གསོལ་བ་འདེབས༑ ༑གནས་སྐབས་མཐར་ཐུག་ཐམས་ཅད་དུ། །དམ་པ་ཁྱོད་ཀྱིས་རྗེས་བཟུང་སྟེ། །འབྲལ་མེད་གུས་པས་རྟག་མཆོད་ཅིང༌། །ཁྱོད་དང་སྐལ་པ་མཉམ་པར་ཤོག

།ཅེས་པའང་མགོན་པོ་འབྲི་གུང་པ་ཆེན་པོ་ནས་ཉེ་བར་བཟུང༌། རང་རེའི་ཆོས་སྲས་ཀྱི་ཐུ་བོ་རིམ་པར་སོན་པའི་རིགས། ཁམས་སྐྱོ་ནང་སོ་བླ་མ་དཀོན་མཆོག་རྣམ་རྒྱལ་གྱིས་བསྐུལ་ངོར། འབྲི་གུང་པ་ཆོས་ཀྱི་གྲགས་པས་རང་ལོ་རེ་གཉིས་པར། རྩེ་བ་གཞིས་ཀ་སྲ་བརྟན་རྡོ་རྗེའི་གནས་མཆོག་ཏུ་སྦྱར་བའོ།། །། ༈ །རྩ་བརྒྱུད་བླ་མའི་བྱིན་རླབས་དཔལ་དུ་འབར། །ཡི་དམ་ཞི་ཁྲོས་དངོས་གྲུབ་ཆར་དུ་འབེབས། །མ་སྲིང་མཁའ་འགྲོས་ཕྲིན་ལས་རྣམ་བཞི་སྒྲུབ། །དམ་ཅན་སྲུང་མས་བར་གཅོད་རྩད་ནས་འབྱིན། །བསླུ་མེད་རྒྱུ་འབྲས་བདེན་གཉིས་ཟུང་དུ་འཇུག །རྟེན་ཅིང་འབྲེལ་བྱུང་གདོད་ནས་ཡོངས་སུ་གྲུབ། །ཆོས་ཀུན་གཤིས་བབས་སྤྲོས་བྲལ་ཆོས་ཀྱི་སྐུ། །དེ་ལྟར་བདེན་པའི་བྱིན་རླབས་རྨད་བྱུང་མཐུས། །བླ་མ་དཀོན་མཆོག་རྣམ་རྒྱལ་ཞེས་བགྱི་བའི། །ནད་གདོན་བར་གཅོད་ཉེ་བར་འཚེ་བ་ཀུན། །མིང་ཡང་མེད་པ་ཞི་བ་ཆེན་པོ་ཉིད། །ཚེ་དང་བསོད་ནམས་དཔལ་འབྱོར་འཁོར་འབངས་སོགས། །དགོས་དགུ་ལྷུན་གྲུབ་དར་ཞིང་རྒྱས་པ་དང༌། །སེམས་ཅན་ཀུན་ལ་ཕན་པ་མཆོག་གྲུབ་ཅིང༌། །སྒྲུབ་བརྒྱུད་བསྟན་པའི་རྒྱལ་མཚན་རབ་བཟུང་སྟེ། །རྡོ་རྗེ་འཆང་དབང་མྱུར་དུ་ཐོབ་གྱུར་ཅིག །ཅེས་པའང་ཁམས་སྐྱོ་ནང་སོ་དཀོན་མཆོག་རྣམ་པར་རྒྱལ་བས་བསྐུལ་ངོར། འབྲི་གུང་པ་ཤཱཀྱའི་དགེ་སློང་ཆོས་ཀྱི་གྲགས་པས་རྩེ་བ་གཞིས་ཀ་སྲ་བརྟན་རྡོ་རྗེའི་གནས་མཆོག་ཏུ་བྲིས་པ་ཡིན་ནོ།། །།སརྦ་མངྒ་ལཾ།། 