༄༅། །བསྟན་སྲུང་ཆོས་ཀྱི་སྒྲོལ་མའི་གཏོར་བསྔོས་ཉུང་ངུ་བཞུགས་སོ།། 

།སྐྱབས་འགྲོ་སེམས་བསྐྱེད་རྒྱས་བསྡུས་བློ་དང་བསྟུན་རྗེས། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྂ་ཕཊ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། སྟོང་པ་ཉིད་དུ་གྱུར། སྟོང་པའི་ངང་ལས་ཀཾ་ལས་མི་མགོའི་སྒྱེད་པུ་གསུམ་ལ་གནས་པའི་ཨ་ལས་ཐོད་པ་ཕྱི་དཀར་ལ་ནང་དམར་བ་མཚན་ཉིད་ཡོངས་སུ་ལྡན་པ་རྒྱ་ཁྱོན་ནམ་མཁའི་མཐའ་དང་མཉམ་པའི་ནང་དུ་ཤ་ལྔ་དང་བདུད་རྩི་ལྔའི་ལོངས་སྤྱོད་མ་ཚང་བ་མེད་པས་ཡོངས་སུ་གང་བར་གྱུར། ཨོཾ་ཨཱཿཧཱུྂ་གིས་བྱིན་གྱིས་བརླབས་པས། བདུད་རྩིའི་རྒྱ་མཚོ་བསམ་གྱིས་མི་ཁྱབ་པས་གང་ཞིང་འཕྱུར་བར་གྱུར་པར་བསམ། རང་ཉིད་སྐད་ཅིག་གིས་ཡི་དམ་རྡོ་རྗེ་རྣལ་འབྱོར་མར་གསལ་བའི་ཐུགས་ཀའི་ས་བོན་ལས་འོད་ཟེར་འཕྲོས། མདུན་གྱི་ནམ་མཁར་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་སྐྱོང་སྲུང་མ་ཁྱད་པར་དུའང༌། ཨོ་རྒྱན་གྱི་ཡུལ་དང༌། མཁའ་འགྲོའི་གནས་ནས་བསྟན་སྲུང་ཆོས་ཀྱི་སྒྲོལ་མ་འཁོར་དང་བཅས་པ་སྤྲིན་ཕུང་འཁྲིགས་པ་ལྟར་སྤྱན་དྲངས་པར་བསམ་ལ། པདྨ་ཀ་མ་ལཱ་ཡེ་སྟྭཾ། ཞེས་གདན་འབུལ། ཨརྒྷཾ། པཱ་དྱཾ། པུཥྤེ། དྷཱུ་པེ། ཨཱ་ལོ་ཀེ། གནྡྷེ། ནཻ་ཝི་དྱཾ། ཤཔད་པྲ་ཏཱིཙྪ་སྭཱ་ཧཱ། ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། ཨོཾ་གྷ་མུ་ཨ་ཛི་ཏེ་ཤྭ་ར་དྷརྨ་ཏཱ་རེ་མ་མ་འདུས། སརྦ་འདུས། ཡར་འདུས། མ་མ་ཛྙཱ་ན་ཏཱ་ར་འདུས། གྷ་མུ་ས་མ་ཡ་ཏཱ་ར་དྷེ་མ་ཌཱ་ཀི་ནཱི། མ་མ་འདུས་བྷ་ཛཾ་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། ཧྲཱི་མ་མ་ཙཀྲ་སྭཱ་ཧཱ། ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། གསུམ་གྱི་མཐར། གཏོར་མ་ཡེ་ཤེས་ཀྱི་བདུད་རྩིའི་རྒྱ་མཚོ་འདི་ཉིད་སྤྱན་དྲངས་པ་རྣམས་དང༌། གསོད་བྱེད། ཟ་བྱེད། འཕྲོག་བྱེད། ཨ་མ་སྙིང་སྒུལ་མ་ལ་སོགས་པ་རྒྱལ་བ་འབྲི་གུང་པ་ཆེན་པོའི་བསྟན་པ་སྲུང་བར་ཞལ་གྱིས་བཞེས་པའི་སྲུང་མ་དམ་ལྡན་མཐུ་རྩལ་ཅན་རྣམས་ཀྱི་ཞལ་དུ་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། གཞན་ཡང་ཇོ་མོ་བཀྲ་ཤིས་ཚེ་རིང་མ་མཆེད་ལྔ་འཁོར་བཅས༑

བརྟན་མ་བཅུ་གཉིས། ཆོས་རྗེའི་དགེ་བསྙེན་ཆེན་པོ་བཞི་སོགས་ཀྱི་ཞལ་དུ་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། བཞེས་ཤིང་ཚིམས་ནས་སྐྱོབ་པ་འཇིག་རྟེན་གསུམ་གྱི་མགོན་པོའི་སྤྱན་སྔར་ཞལ་གྱིས་བཞེས་པ་ལྟར། སྔོན་གྱི་དམ་ཚིག་གཉན་པོ་མ་གཡེལ་བར། སྤྱིར་སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕང་བསྟོད། དགེ་འདུན་གྱི་སྡེ་སྐྱོངས། བདག་ཅག་རྣམས་ཀྱི་འགལ་རྐྱེན་བར་ཆད་མ་ལུས་པ་ཞི་བ་དང༌། མཐུན་རྐྱེན་ཚེ་དཔལ་འབྱོར་ཚོགས་ཐམས་ཅད་མྱུར་དུ་འགྲུབ་པའི་ཕྲིན་ལས་མཛད་དུ་གསོལ། ཞེས་དང༌། རྒྱས་པ་རང་གི་བློར་གང་འདོད་གདབ། བསྟོད་པ་སྤྲོ་ན་གཞུང་ནས་གང་རིགས་བྱེད། དེ་ནས་བཛྲ་མུས། ཡེ་ཤེས་པ་གཤེགས། དམ་ཚིག་པ་རང་ལ་བསྡུ། ཤིས་བརྗོད་དང༌། བསྔོ་བ་སྨོན་ལམ་གང་རྒྱས་དང་དམིགས་མེད་ཀྱིས་རྒྱས་གདབ། འདི་ནི་གཙང་བསམ་འགྲུབ་ལྷ་རྩེ་ནས། དབུན་པ་རྗེ་བཙུན་དྲུང་གིས་བསྟན་སྲུང་མ་གཙོ་འཁོར་གྱི་གཏོར་བསྔོས་ཞིག་ཆེད་དུ་གཉེར་བས། ཤཱཀྱའི་བཙུན་པ་དཀོན་མཆོག་མིང་འཛིན་གྱིས་རང་ལོ་བཅོ་ལྔའི་ཐོག་ཏུ་བཀྲ་ཤིས་ཚུགས་ནས་བྱིན།། །།མངྒ་ལཾ།།