༄༅། །བླ་མའི་རྣལ་འབྱོར་ཉུང་ངུར་གདམས་པ་རྣམས་བཞུགས་སོ།།

བླ་མ་མཁྱེན། །དུས་གསུམ་རྒྱལ་བ་མ་ལུས་གཅིག་བསྡུས་པ། །སྙིགས་དུས་འགྲོ་བ་མ་ལུས་འདྲེན་པའི་དཔལ། །རྗེ་བཙུན་ཆེན་པོ་ཆོས་ཀྱི་རྒྱལ་པོ་ལ། །ལན་གཅིག་མིན་པར་སྙིང་ནས་གསོལ་བ་འདེབས། །སྔོན་ནས་བསྒྲུབས་པ་བདག་གི་ལྷ་ཡི་སྐལ། །མཐིང་ནག་ཞལ་གཅིག་ཕྱག་གཉིས་གར་དགུའི་ཉམས། །འཇིགས་བྱེད་དུས་མཚན་གདན་ལ་རྣམ་པར་འགྱིངས། །ལྷ་མཆོག་ཁྱོད་དང་ནམ་ཡང་མི་འབྲལ་ཤོག །ཨེ་མ་ད་ལྟ་སྙིགས་མའི་དུས། །དམ་ཆོས་བཤེས་གཉེན་རྒྱང་དུ་བོར། །སྡིག་དང་ཟས་ནོར་འབད་པས་སྒྲུབ། །མར་འགྲིབ་དུས་སུ་སྐྱེས་པའི་མི། །བདག་འདྲ་ཐོས་བསམ་དམན་པ་དང༌། །ཟས་གོས་སྤྱོད་པའང་གང་བྱུང་སྤྱོད། །གང་དྲན་ཐལ་ཐོལ་སྨྲས་པ་ལ། །ཤེས་ལྡན་རྣམས་ཀྱིས་ཁྲེལ་མི་འཚལ༑ ༑བསོད་ནམས་ཚོགས་ཆེན་བསགས་པའི་མཐུས། །རིགས་འཕགས་ལྷ་ཡི་གདུང་འཛིན་ཁྱོད། །དོན་གྱི་སྙིང་པོ་ལེན་འདོད་ན། །དང་པོ་སྐྱབས་འགྲོ་སེམས་བསྐྱེད་རྣམས། །ཉེ་རིང་སྤངས་ལ་རྒྱ་ཆེན་བསྐྱེད། །དེ་ནས་རང་ཉིད་ལྷར་གསལ་བའི། །མདུན་དུ་གྱད་དང་སེངྒེའི་སྟེང༌། །རྩ་བའི་བླ་མ་ཆོས་ཀྱི་རྒྱལ། །ཆ་ལུགས་ཐུབ་པ་ཆེན་པོ་སྟེ། །འཁོར་དུ་བཀའ་བརྒྱུད་བླ་མ་རྣམས། །འདས་དང་མ་འོངས་ད་ལྟར་གྱི། །ཕྱོགས་བཅུའི་སངས་རྒྱས་བྱང་སེམས་དང༌། །དཀོན་མཆོག་གསུམ་པོའི་ཚོགས་རྣམས་ནི། །སྤྲིན་ཕུང་ལྟ་བུར་གསལ་བྱས་ནས། །ཕྱག་འཚལ་མཆོད་འབུལ་སྡིག་བཤགས་ཤིང༌། །རང་གཞན་དགེ་ལ་ཡི་རང་བསྐྱེད། །བདག་ཀྱང་དེང་ནས་ཚེ་རབས་སུ། །སངས་རྒྱས་བསྟན་པ་འཛིན་པ་དང༌༑ ༑སེམས་ཅན་ཀུན་གྱི་དོན་བྱེད་ཅིང༌། །དོན་གཉིས་འགྲུུབ་པ་ཁོ་ནར་ཤོག །གཞན་ཡང་སྐྱེ་བ་འདི་ཉིད་དུ། །དཀར་ཕྱོགས་དགེ་བའི་ལས་འགྲུབ་ཅིང༌། །མི་མཐུན་རྐྱེན་རྣམས་ཞི་བ་དང༌། །ཆོས་བཞིན་དགེ་བའི་ལས་འགྲུབ་ཤོག །ཅེས་དང༌། གཞན་ཡང་རང་གཞན་བླ་མེད་ཀྱི། །དོན་འགྱུར་སྨོན་ལམ་རྒྱ་ཆེན་གདབ། སླར། བླ་མ་འཁོར་བཅས་དགྱེས་པའི་ངོས། །འཛུམ་མདངས་ལྡན་པས་ལེགས་བྱིན་ཏེ། །སྨིན་གྲོལ་དབང་བཞི་ཡོངས་རྫོགས་ནས། །འོད་ཀྱི་གོང་བུར་གྱུར་པར་བསམ༑ ༑དེ་ནས་དམིགས་མེད་ངང་ལ་བཞག

།རྗེས་སུ་འཁོར་གསུམ་ཡོངས་དག་བྱ། །མངྒ་ལཾ།། འཇིག་རྟེན་འདི་ན་མཁས་དང་གྲུབ་པ་ཡི། །ཤེས་ལྡན་དམ་པ་རྣམས་ཀྱིས་བདག་འདྲ་ཡི། །བློ་དམན་ཐོས་ཆུང་རྣམས་ལ་དགོངས་མ་ཁྲེལ། །དད་སྟོབས་སྙིང་རུས་ལྡན་པ་རྒྱལ་སྲས་ཀྱི། །སྐུ་ངོ་མ་ཆོག་གང་དྲན་བྲིས་པ་འདིས། །ཐུབ་པའི་བསྟན་པ་དར་ཞིང་རྒྱས་པ་དང༌། །དཔལ་ལྡན་བླ་མའི་གོ་འཕང་མྱུར་ཐོབ་ཤོག །ཅེས་པ་འདི་རྒྱལ་སྲས་པས་རྗེ་བཙུན་དམ་པ་ཆོས་རྒྱལ་ཕུན་ཚོགས་བཀྲ་ཤིས་དཔལ་བཟང་པོ་དེ་ཉིད་སྣང་བརྙན་ཆོས་དབྱིངས་སུ་ཐིམ་པའི་གསེར་གདུང་བཞེངས་པར་ཏི་སེར་ཆས་པའི་ཚེ། བླ་མའི་རྣལ་འབྱོར་ཉུང་དུ་ཞིག་དགོས་ཞེས་པར། བྱ་བྲལ་དཀོན་མཆོག་མིང་འཛིན་གྱིས་རང་ལོ་བཅུའི་ཐོག་ཏུ་བཀོད་པ་རྫོགས་སོ།། །། ༈ །གནས་མཆོག་ཙཱ་རི་དང་གནམ་མཚོར་འབྱོན་པའི་མཆེད་གྲོགས་མང་བར་གནང་བ། མ་གྱུར་འགྲོ་བ་རྣམས་ཀྱི་དོན་སླད་དུ༑ ༑དཀར་པོ་དགེ་བའི་ལས་ནི་ཅི་བྱེད་ཀྱང༌། །དང་པོ་བྱང་ཆུབ་མཆོག་ཏུ་སེམས་བསྐྱེད་གཅེས། །དེ་ནས་སྟོན་པའི་གསུང་བཞིན་སོ་ཐར་གྱི། །བསླབ་བ་བཟུང་ཞིང་བྱང་ཆུབ་སྤྱོད་པ་སྤྱད། །ཕ་རོལ་ཕྱིན་དྲུག་སོགས་ཀྱི་ཉམས་ལེན་རྣམས། །ཚུལ་བཞིན་སྒྲུབ་པ་སྐྱེས་བུ་ཆེན་པོའི་ལམ། །དེ་དོན་ཐུགས་སུ་ཆུད་པར་འདོད་རྣམས་ཀྱིས། །ཚེ་འདི་བློས་བཏང་སྒྲུབ་རྒྱུའི་སྙིང་པོ་ལ། །ཐོ་རངས་སྔ་ཆ་བདེ་བའི་སྟན་འདུག་ནས། །བྱང་ཆུབ་མཆོག་གི་སེམས་ནི་ཡང་དག་བསྐྱེད། །གང་ཡིན་ཡི་དམ་བསྐྱེད་ཅིང་བསྙེན་པའི་མདུན། །རིན་ཆེན་སེང་ཁྲི་པདྨ་ཉི་ཟླའི་སྟེང༌། །རྩ་བའི་བླ་མ་པདྨ་འབྱུང་གནས་ཀྱི། །སྐུར་གསལ་ཞལ་གཅིག་ཕྱག་གཉིས་ཞི་ཚུལ་བསྐྱེད། །ཕྱག་གཡས་གསེར་གྱི་རྡོ་རྗེ་ཐུགས་ཀར་འཛིན། །གཡོན་པས་ཚེས་བཀང་བྷནྡྷ་སྐུ་ལ་བརྟེན། །གསང་ཡུམ་མཚོན་པའི་ཁ་ཊྭཱཾ་འགྱིང་ཞིང་བསྣམས། །དར་ཟབ་ལྷབ་ལྷུབ་ཕོད་ཆེན་ཆོས་གོས་གསོལ། །རྩ་བརྒྱུད་བླ་མའི་ཚོགས་དང་སྤྲུལ་པ་ཡི། །མཚན་བརྒྱད་མ་དང་མཁའ་འགྲོ་དཀོན་མཆོག་གསུམ། །སྤྲིན་གྱི་ཕུང་པོ་ལྟ་བུར་གསལ་བའི་མོད། །དངོས་སུ་འབྱོར་དང་ཡིད་ལས་བྱུང་བ་ཡི། །ཀུན་བཟང་མཆོད་ལ་འདྲེན་པའི་མཆོད་སྤྲིན་ནི། །སྣ་ཚོགས་ནམ་མཁའི་ཁྱོན་བཀང་རབ་བཀྲམ་འབུལ། །ཕྱག་དང་མཎྜལ་སྡིག་བཤགས་ཡི་རང་དང༌། །འཁོར་ལོ་བསྐོར་ཞིང་མྱ་ངན་མི་འདའ་བར། །གསོལ་བ་འདེབས་ཤིང་དགེ་བ་བསྔོ་བ་སོགས། །གཞན་ཡང་དོན་གཉིས་འགྲུབ་པའི་སྨོན་ལམ་དག

།ཐེག་དམན་ཉན་རང་ལམ་དུ་མི་བཏང་བར། །བྱང་ཆུབ་སེམས་དཔའི་སྨོན་ལམ་ཡང་དག་ནི། །རྒྱས་དང་བསྡུས་པ་ཇི་ལྟར་བྱེད་ཀྱང་རུང༌༑ ༑དོན་གཉིས་མཐར་ཕྱིན་ཕྱིན་ཅི་མ་ལོག་གདབ། །དེ་རྗེས་དབང་བཞི་རྒྱུད་བཞི་དག་པར་བླང༌། །རྫོགས་རིམ་དམིགས་མེད་ངང་ལ་མཉམ་པར་བཞག །འཁོར་གསུམ་ཡོངས་སུ་དག་པའི་རྒྱས་འདེབས་རྣམས། ཁྱེད་ཅག་རྣམས་ཀྱི་ཉམས་ལེན་རྒྱུན་འཁྱེར་མཛོད། །དེ་འབྲས་ཐུབ་བསྟན་འགྲོ་ལ་ཕན་བྱེད་ཤོག །འདིའང་གྲགས་པ་ཕུན་ཚོགས་ཅན་ཙཱ་རིར་ལོ་གསུམ་གྱི་དམ་བཅའ་བ་གསུམ་དང༌། བྱང་གནམ་མཚོར་འགྲོ་མཁན་གུ་རུ་ཕུན་ཚོགས་ཅན་བཞི་ལ། སྐྱ་མིན་སེར་མིན་གྱི་བྱ་བྲལ་འབྲི་རས་རང་ལོ་བཅུ་གཅིག་གི་དུས་སུ་བྱིན།། །། ༈ །མ་གྱུར་འགྲོ་བ་རྣམས་ཀྱི་དོན་སླད་དུ། །དང་པོར་བྱང་ཆུབ་མཆོག་ཏུ་སེམས་བསྐྱེད་དོ། །གང་མོས་ཡི་དམ་སྐུ་རུ་གསལ་བཏབ་ལ། །དེ་མདུན་མཁའ་ལ་རྩ་བའི་བླ་མ་ནི། །ཆོས་སྐུ་རྡོར་འཆང་རིན་ཆེན་རྒྱན་ཕྲེང་ཅན། །གཡས་གཡོན་རྡོར་དྲིལ་བསྣོལ་ཐབས་འཛུམ་མདངས་བཞད། །དེ་ལ་དྭགས་པོ་བརྒྱུད་པའི་བླ་མ་དང༌། །དུས་གསུམ་སངས་རྒྱས་ཡི་དམ་ཆོས་སྐྱོང་རྣམས། །མཁའ་ལ་སྤྲིན་ཕུང་འཁྲིགས་ལྟར་གསལ་བར་བསྐོར། །སྐྱབས་མཆོག་དེ་དག་མདུན་དུ་རང་གཞན་དོན། །འབད་མེད་མྱུར་དུ་འབྱུང་བའི་སྨོན་ལམ་དང༌། །ཕྱག་འཚལ་ཡི་རང་བསྐུལ་དང་རྫོགས་བསྔོ་བྱ། །ཕྱིན་ཅི་མ་ལོག་འདི་ལྟར་ཉམས་ལེན་འཚལ། །དེ་ལྟར་འདོད་གསོལ་རྗེས་སུ་ཐུན་བསྡུ་ན། །དབང་བཞི་གསང་སྔགས་སྤྱི་ལྟར་ཚུལ་བཞིན་བླངས། །དམིགས་མེད་ངང་ལ་ཡེང་མེད་ངོ་བོ་སྐྱོངས། །འཁོར་གསུམ་ཡོངས་དག་བསྔོ་བས་རྒྱས་འདེབས་དང༌། །བཀྲ་ཤིས་བཟང་པོས་དུས་ཀུན་འདའ་བར་མཛོད། །ཅེས་པ་འདིའང་རས་ཆུང་ཕུག་པའི་དགེ་སློང་ངག་དབང་རིན་ཆེན་དོན་གྲུབ་ཀྱིས་བླ་མའི་རྣལ་འབྱོར་དགོས་གསུངས་པར། ཤཱཀྱའི་བཙུན་པ་དཀོན་མཆོག་ཕུན་ཚོགས་རིག་འཛིན་ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་བའི་སྡེས།

རང་ལོ་བཅུ་གསུམ་གྱི་ཐོག་ཏུ་འོན་རིན་ཆེན་བྲག་ཏུ་བྱིན་པའོ།། །།སརྦ་མངྒ་ལཾ།།