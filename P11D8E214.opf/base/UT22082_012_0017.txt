 ༄༅། །སྲིད་པ་གཏེར་ཁྱིམ་གྱི་རྒྱུན་གསོལ་མདོར་བསྡུས་བཞུགས་སོ།།

འབོད་པ་ནི། ཧཱུྂ་༌། ང་ནི་འཇམ་དཔལ་གཤིན་རྗེའི་གཤེད། །སྐུ་ཡི་གནས་བརྒྱད་ནས་སྤྲུལ་པའི། །དྲེགས་པ་སྡེ་བརྒྱད་ཕོ་མོ་ཀླུ༑ ༑ཕྱི་ནང་གསང་སྦས་བསྟན་སྐྱོང་དང༌། །དྲག་སྔགས་བཏགས་ཆགས་མ་ཆགས་དང༌། །ལས་བྱེད་བསྟན་སྲུང་སྡེ་བརྒྱད་ཚོགས། །འཁོར་བཅས་མ་ཐོགས་དེང་འབོད་ཀྱི། །རྒྱུག་ཅིང་མཆོང་ཞིང་དམ་ལ་འདུས། །འདིར་གཤེགས་མཐུན་པའི་གདན་ལ་བཞུགས། །དགྱེས་པའི་རྟེན་ལ་གནས་ཆོས་ཤིག ༑ཨེ་ཏྲི་མ་ཕུ་ས་མ་ཡ་ཛཿ ཧྲཱིཾ་ཏིཥྛ་ལྷན། དམ་ལ་བཞག་པ་ནི། ཨེ་ཡ། ང་ནི་ཕྱག་རྒྱ་ཟིལ་གྱིས་གནོན། །འཇམ་དཔལ་ཁྲོས་པ་ཆེན་པོའི་སྐུ།་་༌།དམ་ཚིག་འབོག་པའི་སྐུ་ཅན་དེ། །དྲེགས་པ་སྡེ་བརྒྱད་དམ་ཚིག་མནོ། །སྔོན་ཚེ་དཔལ་ཆེན་ཧེ་རུ་ཀས། །སྡེ་བརྒྱད་དྲེགས་པ་གཟིར་བའི་ཚེ། །བསྒྲལ་གྱི་དོགས་པས་ཁྱོད་འཇིགས་ནས། །སྲོག་སྙིང་ཕུལ་ནས་ཁས་བླངས་པ། །ཇི་ལྟ་དེ་ལྟར་དེང་བདག་གིས། །དབང་དུ་བསྡུས་ནས་དམ་ཚིག་སྦྱིན། །ཚུལ་བཞིན་མནོས་ལ་སྲུང་བར་གྱིས། །དམ་དང་ལྡན་ན་སྲུང་མའི་མཆོག །དམ་ལས་འགལ་ན་བསྒྲལ་བའི་ཞིང༌། །དེ་ལྟར་སོམས་ལ་ལས་སྒྲུབས་ཤིག །ས་མ་ཡ་ན་རཀྐན། ཞེས་སམ། སྡེ་བརྒྱད་རྣམས་ཀྱི་མགོར་རྡོ་རྗེ་དང༌། ལྕེ་ལ་བདུད་རྩི་བཞག །མཆོད་པ་ནི། ཧོཿ སྣང་སྲིད་དྲེགས་པ་སྡེ་བརྒྱད་ལ། །ཐུན་མཆོག་རིགས་ཀྱི་དམ་རྫས་འབུལ། །ཞེ་སྡང་ལས་ཀྱི་དྲེགས་པ་ཅན། །ཕོ་རྒྱུད་ཚོགས་རྣམས་ཆང་གིས་མཆོད། །འདོད་ཆགས་ལས་ཀྱི་དྲེགས་པ་ཅན། །མོ་རྒྱུད་ཚོགས་རྣམས་ཁྲག་གིས་མཆོད། །གཏི་མུག་ལས་ཀྱི་དྲེགས་པ་ཅན། །ཀླུ་རྒྱུད་ཚོགས་རྣམས་སྨན་གྱིས་མཆོད། །གཞན་ཡང་འཐུང་བའི་དམ་རྫས་ནི། །འཆི་མེད་པཉྩ་ཨ་མྲྀ་ཏ། །དམར་ཆེན་རཀྟའི་ལྦུ་ཕྲེང་གཡོ། །དུག་གསུམ་གཏོར་མ་རི་ལྟར་བརྗིད། །ཞིང་བཅུ་བསྒྲལ་བའི་ཤ་ཁྲག་རུས། །མགོ་ལུས་དབང་པོ་ནང་ཁྲོལ་བཅས། །མཆོག་ཆེན་མཆོག་ཕྲན་ལ་སོགས་པ། །སྡེ་བརྒྱད་རང་རང་ཡིད་མཐུན་པའི། །རྟེན་རྫས་སྒྲུབ་རྫས་མཆོད་པའི་རྫས། །དམ་རྫས་བསྐང་རྫས་གཟིར་བའི་རྫས། །མནན་རྫས་སྲེག་རྫས་འཕང་བའི་རྫས། །མ་ཚང་མེད་པའི་དཀོར་ནོར་གྱིས། །ཕྱི་ཡི་སྡེ་བརྒྱད་ཐུགས་དམ་བསྐང༌། །ནང་གི་སྡེ་བརྒྱད་ཐུགས་དམ་བསྐང༌། །གསང་བའི་སྡེ་བརྒྱད་ཐུགས་དམ་བསྐང༌། །སྦས་པའི་སྡེ་བརྒྱད་ཐུགས་དམ་བསྐང༌། །བསྟན་སྐྱོང་སྡེ་བརྒྱད་ཐུགས་དམ་བསྐང༌། །དྲགས་སྔགས་སྡེ་བརྒྱད་ཐུགས་དམ་བསྐང༌། །བཏགས་ཆགས་སྡེ་བརྒྱད་ཐུགས་དམ་བསྐང༌། །མ་ཆགས་སྡེ་བརྒྱད་ཐུགས་དམ་བསྐང༌། །ལས་བྱེད་སྡེ་བརྒྱད་ཐུགས་དམ་བསྐང༌། །བསྟན་སྲུང་སྡེ་བརྒྱད་ཐུགས་དམ་བསྐང༌། །ཕོ་རྒྱུད་སྡེ་བརྒྱད་ཐུགས་དམ་བསྐང༌། །མོ་རྒྱུད་སྡེ་བརྒྱད་ཐུགས་དམ་བསྐང༌། །ཀླུ་རྒྱུད་སྡེ་བརྒྱད་ཐུགས་དམ་བསྐང༌། །གཉུག་མར་གནས་པའི་ཐུགས་དམ་བསྐང༌། །གློ་བུར་ལྷགས་པའི་ཐུགས་དམ་བསྐང༌། །བསྐང་ངོ་གསོལ་ལོ་དགྱེས་པར་མཛོད། །དགྱེས་བཞིན་བཅོལ་བའི་ལས་སྒྲུབས་ཤིག

༑བཤགས་པ་ནི། ཧོཿ མཐུ་ཆེན་ལས་ལ་གྲུབ་པའི་སྡེ་བརྒྱད་ཚོགས། །སྔགས་འཆང་བདག་ལ་གསན་ཅིང་དགོངས་སུ་གསོལ། །མཆོད་གཏོར་མ་ཚང་ཆུང་དང་འབགས་ཤིང་བཙོག །ཆད་ལྷག་ནོར་འཁྲུལ་དྲེགས་པའི་ཐུགས་དང་འགལ། །ནོངས་གྱུར་གང་བགྱིས་བཤགས་སོ་བཟོད་པར་གསོལ། །བཟོད་པར་གསོལ་ཡང་ཚངས་པར་མི་མཛད་ན། །སྡེ་བརྒྱད་འཇོམས་པའི་དཔལ་ཆེན་རབ་ཁྲོས་པའི། །དམ་ཚིག་རྡོ་རྗེ་ཡེ་ཤེས་མེ་འབར་བས། །ཉམས་པའི་མགོ་ལུས་འགེམས་པར་ཅིས་མི་འགྱུར། །དེ་བས་ཚངས་པའི་འབྲས་བུ་དགྱེས་པར་མཛོད། །ཅེས་དང༌། ཡིག་བརྒྱ་བརྗོད། བསྟོད་པ་ནི། ཨེ། སྔོན་ཚེ་ཞེ་སྡང་དྲག་པོའི་དབང་གྱུར་པས། །སྨོན་ལམ་ལོག་པར་བཏབ་པས་ད་ལྟའི་ཚེ། །ལུས་ངག་ཡིད་གསུམ་ཞེ་སྡང་མེ་ལྟར་འབར། །ང་རྒྱལ་ཁྲོ་གཏུམ་ཆེ་བས་ལུས་རྒྱས་ཤིང༌། །འཇིགས་རྔམ་མི་སྡུག་ཁ་རླངས་དྲི་ཆུ་ལས། །མི་བཟད་གདུག་པའི་སྣ་ཚོགས་ནད་འོང་ཞིང༌། །ཁ་ནས་ངན་སྔགས་གླེང་བས་གཞན་སྲོག་འཕྲོག །ལག་ན་གདུག་པའི་མཚོན་ཆ་སྣ་ཚོགས་ཐོགས། །སྲ་བའི་གོ་གྱོན་ལུས་ཀྱི་བ་སྤུ་ཡང༌། །མཚོན་ཆར་སྐྱེས་པའི་ཤ་ཁྲག་ཟས་སུ་རོལ། །སྲོག་གཅོད་ལ་རྔམས་གཞན་པས་ཚེ་རིང་ཞིང༌། །སྣ་ཚོགས་སྤྲུལ་བསྒྱུར་མཐུ་སྟོབས་དྲག་ཤུལ་ཅན། །སྡེ་བརྒྱད་དྲེགས་པ་རྣམས་ལ་བདག་བསྟོད་དོ། །བརྒྱ་བྱིན་ཐགས་བཟང་རིས་དང་དགའ་བོ་དང༌། །བྱ་རོག་མགོ་བརྩེགས་དང་ནི་ཚངས་པ་དང༌། །ལངྐ་མགྲིན་བཅུ་བདུད་རྒྱལ་དམུ་རྗེ་བཙན། །ཕྱི་ཡི་སྡེ་བརྒྱད་རྣམས་ལ་བདག་བསྟོད་དོ། །ཀླུ་རྒྱལ་སོག་མ་མེད་དང་ཙ་མུཎྜི། །གཤིན་རྗེ་དམར་པོ་གཟའ་བདུད་བཙན་བདུད་ནག །གསེར་མིག་ཡུལ་ལྷ་དེ་ཝ་འབྲུག་སྒྲོག་སྨན། །ནང་གི་སྡེ་བརྒྱད་རྣམས་ལ་བདག་བསྟོད་དོ། །མ་ཧཱ་དེ་ཝ་འཆི་བདག་མགོ་དགུ་པ། །གཤིན་རྗེ་ཆོས་རྒྱལ་ཨེ་ཀ་ཙ་ཏི་དང༌། །རོལ་པ་སྐྱ་གཅིག་རཀྴ་ནག་པོ་དང༌༑ ༑ལོ་ཀ་རཱ་ཙ་ཁྱབ་འཇུག་ཆེན་པོ་སྟེ། །གསང་བའི་སྡེ་བརྒྱད་རྣམས་ལ་བདག་བསྟོད་དོ། །བི་ནཱ་ཡ་ཀ་དམུ་བདུད་ཧཱ་ལི་ཀ། །མུ་ཁ་ལེ་དང་སྲིན་པོ་རཀྴ་ནག་་༌།གསོད་བྱེད་མ་དང་རོལ་པོ་གློག་འཁྱུག་དང༌། །ཡཀྴ་ཀཱ་ལཱ་བྱ་རོག་མགོ་བརྩེགས་ཏེ། །སྦས་པའི་སྡེ་བརྒྱད་རྣམས་ལ་བདག་བསྟོད་དོ། །ཡབ་རྗེ་ནག་པོ་དཀར་པོ་སྙིང་འབྱིན་དང༌། །ཡུལ་ལྷ་ཕྱ་སང་དཔལ་མགོན་ནག་པོ་དང༌། །རྡོར་ལེགས་སྲིན་པོ་སྲོག་བདག་གནམ་ཐེའུ་དཀར། །ཡམ་ཤུད་དམར་པོ་མ་མོ་རེ་མ་ཏི། །བསྟན་སྐྱོང་སྡེ་བརྒྱད་རྣམས་ལ་བདག་བསྟོད་དོ། །སྦྲུལ་མགོ་ཅན་བཙན་དམུ་རྗེ་ཡ་བ་ཏི། །བདུད་ནག་བཀྲག་མེད་སྲིན་པོ་སྲོག་གཅོད་ནག

།སྦྲུལ་ཞགས་ཅན་ཀླུ་གནོད་སྦྱིན་སྲོག་གཅོད་མ། །མ་མོ་ནག་མོ་ཁྲག་འཛག་མ་དང་བཅས། །དྲག་སྔགས་སྡེ་བརྒྱད་རྣམས་ལ་བདག་བསྟོད་དོ། །རང་རང་ཡུལ་དང་མཁར་དང་གནས་དང་རྟེན། །མིང་དང་བརྡ་ལ་བཏགས་ཤིང་ཆགས་པ་ཡི། །ཕོ་མོ་ཀླུ་རྒྱུད་གསུམ་གྱིས་རབ་བསྡུས་པ། །བཏགས་ཆགས་སྡེ་བརྒྱད་རྣམས་ལ་བདག་བསྟོད་དོ། །གཉན་ཆེན་ཐང་ལྷ་གཡའ་སྤང་སྐྱེས་གཅིག་དང༌། །ཐེའུ་ཀླུང་བཙན་བཾ་ཆེན་རུ་ཏྲ་དང༌། །ཧེ་ལེ་འབར་མ་ཟུར་ཕུད་ཅན་དང་ནི། །རྒྱལ་པོ་ཤིང་བྱ་བྱ་རོང་པ་ཏིལ་དང༌། །གཞན་ཡང་འོ་དེ་གུང་རྒྱལ་ལ་སོགས་པ། །ལྷ་རྒྱུད་སུམ་བརྒྱ་དྲུག་ཅུ་མ་བཏགས་ཤིང༌། །མ་ཆགས་སྡེ་བརྒྱད་རྣམས་ལ་བདག་བསྟོད་དོ། །འཆི་བདག་གཤིན་རྗེ་མ་མོ་བདུད་དང་བཙན། །རྒྱལ་པོ་ཀླུ་དང་གནོད་སྦྱིན་གཟའ་བདུད་སོགས། །ལས་བྱེད་མྱུར་མགྱོགས་རྩལ་ལྡན་དྲེགས་པའི་སྡེ། །བསྟན་སྲུང་སྡེ་བརྒྱད་རྣམས་ལ་བདག་བསྟོད་དོ། །ཁྱོད་རྣམས་སྔོན་ཚེ་གཅིག་ལ་གཅིག་འཚེ་བས། །ནོར་བྲལ་བུ་དང་ཆུང་མ་ཕ་མ་དང༌། །གཉེན་བཤེས་རྣམས་བསད་ཡུལ་ཕྱུང་མིག་བྲུས་ཤིང༌། །སྒྱིད་པ་བྲེག་སོགས་མ་ལེན་ཆད་པ་དང༌། །མང་པོ་ཁ་འདུས་བསད་ཚེ་མི་སྡུག་པའི། །སྨོན་ལམ་ལོག་པར་བཏབ་ཚེ་མི་སྡུག་པའི། །ལྷ་འདྲེ་དྲེགས་པ་ཅན་དུ་རབ་སྐྱེས་ནས། །བཅོམ་ལྡན་འདས་ཀྱིས་ཁྱོད་རྣམས་དམ་བཏག་ཚེ། །སྐྲག་ཅིང་བྲེད་དུ་བཅུག་པ་མ་གཏོགས་པ། །བསྒྲལ་བར་མ་ནུས་ལས་དབང་བཙན་པར་དགོངས། །དེ་ལྟའི་དྲེགས་པ་སྡེ་བརྒྱད་ཚོགས་ལ་བསྟོད། །དམ་རྫས་སྨན་རཀ་གཏོར་མ་མཐུན་པའི་རྫས། །བཞེས་ལ་བཅོལ་བའི་ཕྲིན་ལས་འགྲུབ་པར་མཛོད། །ཅེས་བསྟོད། ཨོཾ་ཡ་མཱནྟ་ཀ་ཤྲཱི་ཧེ་རུ་ཀ་ག་རུ་ཌ་ཨེ་ཏྲི་མ་ཕུ་ཙིཏྟ་ཛ་ཛཿཧྲིཾ་ཧྲཱིཾ་ས་མ་ཡ་དམ་ལ་འདུས་འདུས། ཞེས་ཅི་ནུས་བཟླ། གཏོར་མ་འབུལ་བ་ནི། གཏོར་བསྔོས་བྱས་ལ། ཧཱུྂ་ཨེ། ང་ནི་ཡ་མཱནྟ་ཀ་སྟེ། །ཆེ་མཆོག་རྟ་མགྲིན་གསང་བའི་བདག །ཁྱུང་ཆེན་ལ་སོགས་ང་ཡི་དངོས། །སྣང་སྲིད་དྲེགས་པ་སྡེ་བརྒྱད་ཀྱང༌། །གཤིན་རྗེའི་གཤེད་པོའི་གནས་བརྒྱད་ནས། །སྤྲུལ་ཞིང་བྱུང་བ་ང་ཉིད་དེ། །དེ་བས་རང་སྣང་རང་རྩལ་ལས། །བྱུང་བའི་དྲེགས་པ་ཕོ་མོ་ཀླུ། །གསུམ་གྱིས་བསྡུས་པའི་ཚོགས་རྣམས་ཀུན༑ ༑བོས་པའི་ཚེ་ན་དམ་ལ་འདུས། །རྦད་པའི་ཚེ་ན་ལས་ལ་རྒྱུགས། །བསྐུལ་བའི་ཚེ་ན་ངག་ལ་ཉོན། །བཅོལ་བའི་ཚེ་ན་ལས་ཀུན་སྒྲུབས། །རང་རང་མཐུན་པའི་རྟེན་འདི་ལ། །དགྱེས་བཞིན་རྟག་ཏུ་འཁོར་བ་དང༌། །བརྟན་པར་བཞུགས་ལ་མཆོད་གཏོར་བཞེས། །སྨན་རཀ་སྐྱེམས་ལ་ངོམ་པར་རོལ། །ཕོ་རྒྱུད་ཚོགས་རྣམས་མྱོས་བྱེད་དང༌། །མོ་རྒྱུད་ཚོགས་རྣམས་དམར་ཆེན་ཁྲག

།ཀླུ་རྒྱུད་ཚོགས་རྣམས་དཀར་གཏོར་སྨན། །རང་རང་མཐུན་རྫས་དགྱེས་པར་རོལ། །དགའ་མགུ་ཚིམ་ཞིང་རོལ་པ་དང༌། །རྫུ་འཕྲུལ་ཐོགས་པ་མེད་པ་ཡིས། །སྔགས་འཆང་བདག་གི་ལས་སྒྲུབས་ཤིག །དྲེགས་པ་དམ་ལས་མ་འདའ་བར། །བདག་གིས་བཅོལ་བའི་ཕྲིན་ལས་མཛོད། །བདག་ཀྱང་དམ་ལས་མི་འདའ་སྟེ། །དྲེགས་པ་མཆོད་ཅིང་ཚིམ་པར་བགྱིད། །དེ་བས་ཞི་རྒྱས་དབང་དྲག་པོའི། །ཕྲིན་ལས་གང་བཅོལ་འགྲུབ་པར་མཛོད། །ཅེས་གཏོར་མ་ཕུལ་ལོ། །དེ་ལྟར་དྲེགས་པའི་ཕྲིན་ལས་ཀྱང༌། །མདོར་བསྡུས་ཡིན་གྱི་ལས་སྦྱར་སོགས། །གལ་ཆེའི་དུས་སུ་གཏེར་ཁྱིམ་གྱི། །ཕྲིན་ལས་ལོགས་སུ་ཡོད་ལྟར་སྤྱད། །དོན་ལ་ཡེ་ཤེས་འཇིག་རྟེན་པ། །ཀུན་ཀྱང་རང་སེམས་ལས་གཞན་པ། །མེད་པར་རྟོགས་ན་དྲེགས་པས་ཀྱང༌། མཆོག་གི་དངོས་གྲུབ་སྩོལ་བར་ནུས། །བདག་དང་གཞན་ཞེས་ཐ་དད་པར། །གཉིས་འཛིན་དོན་དམ་ལ་བྱས་ན༑ ༑ཐུབ་དབང་རྡོ་རྗེ་འཆང་ལ་སོགས། །རྣམས་ཀྱིས་ཐུན་མོང་སྩོལ་བའང་དཀའ། །དེ་ཕྱིར་དོན་དམ་གནས་ལུགས་ཀྱི། །རང་བཞིན་རྟོགས་པ་ཀུན་ལ་གཅེས། །དེ་སྐད་འབྲི་གུང་སྐྱུ་རའི་གདུང༌། །དུས་མཐའི་སྔགས་འཆང་ཆོས་གྲགས་ཀྱིས། །སྨྲས་སོ་ཀུན་དང་མཐུན་ཡང་ལེགས། །མིན་ཡང་རྒྱལ་བའི་བཀའ་དང་ནི། །བསླུ་མེད་རྒྱུ་འབྲས་དང་མཐུན་ན། །ཀུན་དང་འགལ་ཡང་འགྱོད་པ་བྲལ།། །།སརྦ་མངྒ་ལཾ།།