༄༅། །ཕྱག་རྒྱ་ཆེན་པོ་ལྔ་ལྡན་གྱི་ཉམས་ལེན་མདོར་བསྡུས་ངག་བསྒྲིགས་བཞུགས་སོ།།

ཕྱག་རྒྱ་ཆེན་པོ་ལྔ་ལྡན་གྱི་ཉམས་ལེན་རྒྱུན་འཁྱེར་བསྡུས་པ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། རྣལ་འབྱོར་པ་གང་ཞིག་སྟན་བདེ་བར་བསམ་གཏན་གྱི་ཡན་ལག་ལྔ་དང་ལྡན་པས་ཉམས་སུ་ལེན་པར་འདོད་ན། ངག་ཏུ། སངས་རྒྱས་ཆོས་ཚོགས་བླ་མ་ཡི་དམ་དང༌། །མཁའ་འགྲོ་དམ་ཅན་རྒྱ་མཚོའི་ཚོགས་རྣམས་ལ། །བདག་དང་མཁའ་མཉམ་འགྲོ་བ་མ་ལུས་པ། །བྱང་ཆུབ་མ་ཐོབ་བར་དུ་སྐྱབས་སུ་མཆི། ། ལན་གསུམ་བརྗོད། རང་གི་སྤྱི་བོར་ཟླ་སྟེང་ཧཱུྂ་ཡིག་དང༌། །རྡོ་རྗེ་ལས་སྐྱེས་རྡོ་རྗེ་སེམས་དཔའ་ནི། །མདོག་དཀར་དར་དང་རིན་ཆེན་སྣ་ཚོགས་བརྒྱན། །རྡོ་རྗེ་དྲིལ་འཛིན་སེམས་སྐྱིལ་གྱིས་བཞུགས་པ། །ཡེ་ཤེས་པ་དང་གཉིས་མེད་ཐུགས་ཀ་རུ། །ཟླ་སྟེང་ཧཱུྂ་མཐར་ཡི་གེ་བརྒྱ་པས་བསྐོར། །སྔགས་བཟླའི་དུས་སུ་སྔགས་ཕྲེང་ས་བོན་ལས༑ ༑བདུད་རྩིའི་རྒྱུན་བབ་རང་གི་ཚངས་བུག་ཞུགས། །སྒྲིབ་པ་ཀུན་སྦྱངས་བདུད་རྩིས་ལུས་གང་གྱུར། ། ཡིག་བརྒྱ་ཅི་འགྲུབ་བཟླས་རྗེས། རྡོར་སེམས་དགྱེས་ཚུལ་སྡིག་སྒྲིབ་དག་གོ་ཞེས། །གནང་བ་བསྩལ་ནས་བདག་ལ་ཐིམ་པར་གྱུར། ། དང་པོ་བྱང་ཆུབ་ཀྱི་སེམས་བསྒོམ་པ་ནི། མཁའ་མཉམ་འགྲོ་ཚོགས་བདེ་ལྡན་སྡུག་བསྔལ་བྲལ། །རྫོགས་བྱང་ཐོབ་ལ་བདག་ཡིད་ཀུན་ནས་སྨོན། །དེ་ཕྱིར་བདག་གིས་ལམ་འདིར་རབ་ཞུགས་ནས༑ ༑བདག་དོན་བསྒྲུབས་ཏེ་འགྲོ་རྣམས་བསྒྲལ་བར་བགྱི། ། གཉིས་པ་ཡི་དམ་བསྒོམ་པ་ནི། སྣོད་བཅུད་རང་བཞིན་མ་གྲུབ་སྟོང་པའི་ངང༌། །བསྲུང་བའི་གུར་ཁང་རྡོ་རྗེ་མེ་རིའི་དབུས། །སྣ་ཚོགས་རྡོ་རྗེའི་ལྟེ་བར་པདྨ་དང༌། །ཉི་མ་འཇིགས་དུས་གདན་ལ་རང་གི་སེམས། །རྡོ་རྗེ་སྔོན་པོའི་ལྟེ་བར་ཧཱུྂ་གིས་མཚན༑ ༑འོད་འཕྲོས་འགྲོ་བའི་སྒྲིབ་སྦྱངས་ཧེ་རུ་ཀའི། །གོ་འཕང་ལ་བཀོད་ཕྱོགས་བཅུའི་རྒྱལ་བ་མཆོད། །ཐུགས་རྗེ་ཀུན་བསྡུས་ཧཱུྂ་དང་རྡོ་རྗེར་བསྟིམས༑ ༑དེ་ཉིད་ཡོངས་གྱུར་བདག་ཉིད་ཧེ་རུ་ཀཿ །མིག་སྨན་ལྟར་གནག་མཚན་དཔེའི་ལང་ཚོ་ཅན། །སྤྱན་གསུམ་མཆེ་གཙིགས་སྨ་ར་དམར་སེར་གཡོ༑ ༑རལ་པ་ཐོར་ཚུགས་རིན་ཆེན་ཟླ་བ་དང༌། །སྣ་ཚོགས་རྡོ་རྗེས་རབ་སྤེན་ཐོད་སྐམ་ལྔ། །རྡོ་རྗེས་སྦྲེལ་བ་སྐྲ་མཚམས་སྟེང་དུ་སྤྲས། །ཐོད་རློན་ལྔ་བཅུའི་དོ་ཤལ་དར་དཔྱངས་བརྒྱན། །གཡས་བརྐྱང་གཡོན་བསྐུམ་སྟག་གི་ཤམ་ཐབས་གྲོལ། །རུས་པའི་ཕྱག་རྒྱ་ལྔ་དང་ཐལ་ཆེན་སྤྲས། །ཕྱག་གཉིས་ཐུགས་ཀར་རྡོར་དྲིལ་བསྣོལ་བའི་པང༌། །ཤེས་རབ་ཡུམ་མཆོག་རྡོ་རྗེ་རྣལ་འབྱོར་མ། །དམར་མོ་གཡས་པ་གྲི་གུག་ཕྱོགས་བཅུར་གདེངས། །གཡོན་པ་ཐོད་ཁྲག་ཡབ་ཀྱི་མགུལ་ནས་འཁྱུད། །ཕྱག་རྒྱ་ལྔ་ལྡན་ཐོད་དུམ་སྐེ་རག་བཅིངས། །སྤྱན་གསུམ་མཆེ་གཙིགས་ཆགས་ཉམས་ཡབ་དང་སྦྱོར། །གཡོན་བརྐྱང་གཡས་ཞབས་ཡབ་ཀྱི་སྐེད་ལ་འཁྲིལ། །གཅེར་མོ་ཁྲག་འཛག་ཁྲག་ལ་དགྱེས་པའི་ཉམས། །ཡབ་ཡུམ་གནས་གསུམ་འཁོར་པད་རྡོ་རྗེའི་དབུས༑ ༑ཨོཾ་ཨཱཿཧཱུྂ་གསུམ་དཀར་དམར་ནག་པོས་མཚན། །

འབར་བའི་རྒྱས། སྙིང་ཁར་ཉི་དབུས་ཧཱུྂ་གི་འོད་ཟེར་གྱིས། །ཡེ་ཤེས་པ་དང་དབང་ལྷ་སྤྱན་དྲངས་གྱུར། ཨོཾ་བཛྲ་པུཥྤེ། དྷཱུ་པེ། ཨཱ་ལོ་ཀེ། གནྡྷེ། ནཻ་ཝི་དྱེ་པྲ་ཏཱིཙྪ་སྭཱ་ཧཱ། ཞེས་མཆོད། ཛཿཧཱུྂ་བཾ་ཧོཿ ཞེས་བརྗོད་པས། ཡེ་ཤེས་སེམས་དཔའ་དམ་ཚིག་པ་ལ་བསྟིམ། །དབང་ལྷས་བདག་ལ་དབང་བསྐུར་སྩོལ་ཅིག་ཅེས། །གསོལ་བ་བཏབ་ཚེ་དབང་ལྷ་ཡབ་ཡུམ་གྱིས། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། ཞེས་གསུངས་བུམ་ཆུས་དབང་བསྐུར་དྲི་མ་དག །ཆུ་ལྷག་གྱེན་འཁྱིལ་ཡབ་ལ་མི་བསྐྱོད་པ། །ཡུམ་ལ་རྟག་པའི་རྡོ་རྗེས་དབུ་བརྒྱན་ཅིང༌། །དབང་ལྷ་རང་ཐིམ་རང་ཉིད་ལྷ་རུ་གསལ། ། ཡུན་རིང་དུ་བསྒོམ། སྣོད་བཅུད་རྟེན་དང་བརྟེན་པའི་རང་ཉིད་ཅན། །ཕུང་ཁམས་སྐྱེ་མཆེད་ཕྱི་ནང་ཚིགས་དང་བཅས། །གདན་གསུམ་ཚང་བའི་ངོ་བོར་དག་པ་ཉིད། །གདོད་ནས་འཁོར་ལོ་སྡོམ་པའི་རང་བཞིན་ངའོ། ། ཞེས་དྲན་ཞིང་བརྟན་པར་བྱའོ། །གསུམ་པ་བླ་མའི་རྣལ་འབྱོར་ནི། རང་མདུན་གྱད་དང་སེང་གེས་བཏེག་པའི་ཁྲིར། །པད་ཟླ་ཉི་སྟེང་རྩ་བའི་བླ་མ་ནི། །སྐུ་བཞིའི་དབང་ཕྱུག་ཁྱབ་བདག་རྡོ་རྗེ་འཆང༌། །མཐིང་ནག་དར་དང་རིན་ཆེན་རྒྱན་གྱིས་སྤྲས༑ ༑དབུ་སྐྲ་ཐོར་ཚུགས་མཚན་དཔེའི་གཟི་འོད་འབར། །རྡོ་རྗེའི་སྐྱིལ་ཀྲུང་ཕྱག་གཉིས་རྡོར་དྲིལ་འཛིན། །པང་དུ་རྡོ་རྗེ་དབྱིངས་ཀྱི་དབང་ཕྱུག་མ། །སྔོ་བསངས་གྲི་ཐོད་ཡབ་འཁྱུད་རྒྱན་གྱིས་སྤྲས། །གཅེར་བུ་པད་སྐྱིལ་ཡབ་དང་གཉིས་མེད་འཁྲིལ། །དུས་གསུམ་སངས་རྒྱས་མཆོག་གསུམ་རྩ་བ་གསུམ། །སྐྱབས་གནས་ཀུན་འདུས་རྡོ་རྗེ་སློབ་དཔོན་ཉིད། །དེ་ལ་རྩ་བརྒྱུད་བླ་མས་ཡོངས་སུ་བསྐོར། ། མཆོད་པ་ནི། ཨོཾ་ཨཱཿཧཱུྂ། ཕྱི་རོལ་རི་རབ་གླིང་བཞི་གླིང་ཕྲན་བཅས། །ཉི་ཟླ་རྒྱ་མཚོ་རྩི་ཤིང་སྨན་དང་འབྲུ། །དགོས་པ་ཀུན་ཚང་སྟོང་གསུམ་འཇིག་རྟེན་ཚོགས། །ཞུམ་པ་མེད་པར་རྒྱལ་བ་རྣམས་ལ་འབུལ། །ཕྱི་ནང་གསང་བའི་མཆོད་པ་ཇི་སྙེད་པ། །བདག་ལུས་ལོངས་སྤྱོད་དགེ་བའི་རྩ་བར་བཅས། །དུས་གསུམ་མཆོད་པའི་རྣམ་པ་གང་མཆིས་པ། །འགྲོ་བའི་དོན་སླད་འབུལ་གྱིས་བཞེས་སུ་གསོལ། །

ཞེས་དབུལ། གསོལ་བ་འདེབས་པ་ནི། ཁྱབ་བདག་རྡོ་རྗེ་འཆང་དང་ཏིལླི་པ། །ནཱ་རོ་མར་མི་དྭགས་པོ་ཕག་མོ་གྲུ། །འཇིག་རྟེན་གསུམ་མགོན་ནས་བརྒྱུད་དམ་པའི་ཚོགས། །བཀའ་དྲིན་འཁོར་མེད་རྩ་བའི་བླ་མའི་ཞབས། །རྩ་བརྒྱུད་བླ་མ་ཡི་དམ་ཆོས་སྲུང་ལ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །དེ་སྐད་གསོལ་བཏབ་བླ་མ་ཡབ་ཡུམ་གཉིས། །སྙོམས་པར་ཞུགས་པའི་སྦྱོར་མཚམས་བྱང་ཆུབ་སེམས། །དཀར་དམར་མཐིང་གསུམ་རྒྱུན་བཞི་རབ་བབ་པ། །བདག་གི་དཔྲལ་མགྲིན་སྙིང་ག་ལྟེ་བར་ཐིམ། །སད་རྨི་གཉིད་འཐུག་འཕོ་བའི་སྒྲིབ་པ་སྦྱངས། །བུམ་གསང་ཤེས་རབ་བཞི་པའི་དབང་རྣམས་ཐོབ། །སྤྲུལ་ལོངས་ཆོས་སྐུ་ངོ་བོ་ཉིད་ཀྱི་སྐུ། །གོ་འཕང་མངོན་བྱས་འཁོར་རྣམས་གཙོ་ལ་ཐིམ། །གཙོ་བོ་ཡབ་ཡུམ་སྙོམས་འཇུག་བྱང་སེམས་སུ། །ལྟེམ་གྱིས་ཞུ་ནས་རང་གི་སྤྱི་བོར་ཐིམ། །བླ་མའི་སྐུ་གསུང་ཐུགས་དང་བདག་ལུས་ངག །ཡིད་རྣམས་དབྱེར་མེད་རོ་གཅིག་འདྲེས་པར་གྱུར། ། བཟླས་པ་ནི། རང་ཉིད་ལྷར་གསལ་ཐུགས་ཀར་ཉི་མའི་དབུས། །ཧཱུྂ་ལ་སྔགས་ཕྲེང་གིས་བསྐོར་དབུ་མར་བརྒྱུད། །རྡོ་རྗེའི་ལམ་ནས་ཡུམ་གྱི་པདྨར་བབ། །ཡུམ་གྱི་དྷཱུ་ཏི་ནས་བརྒྱུད་ཞལ་ནས་ཐོན། །རང་གི་ཞལ་ཞུགས་སྙིང་ཁར་འཁོར་བར་ བསམ། །ཨོཾ་ཧྲཱིཿཧ་ཧ་ཧུཾ་ཧཱུྂ་ཕཊ྄། ཨོཾ་སརྦ་བུདྡྷ་ཌཱ་ཀི་ནཱི་ཡེ་བཛྲ་ཝརྞ་ནཱི་ཡེ་ཧུཾ་ཧཱུྂ་ཕཊ྄། ཅེས་ཅི་ནུས་བཟླ། བཞི་པ་ཕྱག་རྒྱ་ཆེན་པོ་ནི། རང་གི་ཐུགས་ཀའི་ཧཱུྂ་ལས་འོད་འཕྲོས་པས། །སྣོད་བཅུད་རྟེན་དང་བརྟེན་པ་འོད་དུ་ཞུ། །སྲུང་འཁོར་ལ་བསྡུས་དེ་ཡང་ཡུམ་ལ་ཐིམ། །ཡུམ་ནི་ཡབ་ལ་ཡབ་ཀྱང་ཐུགས་ཀའི་ཧཱུྂ། །དེ་ཡང་ཞབས་ཀྱུ་ཁོག་པ་མགོ་ཟླ་ཚེས། །ཐིག་ལེ་ནཱ་ད་ལ་ཐིམ་དེ་ཉིད་ཀྱང༌། །མི་དམིགས་གསལ་སྟོང་ཟུང་འཇུག་ཆེན་པོའི་ངང༌། །འཁོར་འདས་ཀུན་གྱི་བྱེད་པོ་རང་གི་སེམས༑ ༑མི་བསམ་མི་སྤྲོ་མི་བསྡུ་མི་དགག་ཅིང༌། །རང་བབས་སྣང་བ་རྣམ་རྟོག་ཇི་སྙེད་པ། །གཟུང་དང་འཛིན་བྲལ་བཟོ་མེད་ཁྱབ་གདལ་ངང༌། །མཉམ་ཡངས་ཆོས་སྐུའི་ངང་དུ་མཉམ་པར་བཞག

༑ ཅེས་དོན་གྱི་ངོ་བོ་ལ་མཉམ་པར་བཞག །ལྔ་པ་བསྔོ་བ་ནི། བདག་གཞན་འཁོར་འདས་ཀུན་གྱིས་དུས་གསུམ་དུ། །བསགས་དང་རང་བཞིན་རྣམ་དག་ཁམས་དགེ་བ། །གང་མཆིས་སེམས་ཅན་ཀུན་སླད་བྱང་ཆུབ་བསྔོ། །འགྲོ་བའི་སྡུག་བསྔལ་མ་ལུས་བདག་གིས་ལེན། །བདག་གི་དགེ་ཚོགས་གང་བགྱིས་དེར་སྨིན་ཤོག ། ཅེས་བརྗོད་ལུས་ངག་ཡིད་གསུམ་དགེ་ལ་བཀོལ། །དེ་ལྟར་ཕྱག་རྒྱ་ཆེན་པོ་ལྔ་ལྡན་གྱི༑ ༑ཉམས་ལེན་མདོར་བསྡུས་མ་ཚང་མེད་པ་འདི། །ལྗང་གྲོང་དཔོན་བསོད་ཅེས་པས་བསྐུལ་བའི་སླད། །དབུར་སྟོད་སྐྱུ་རའི་རིགས་ཀྱི་རྡོ་རྗེ་འཛིན། །ཆོས་ཀྱི་གྲགས་པས་བྱེ་རི་སྟག་རྩེར་སྦྱར། །ཇི་ལྟར་ལན་ཚྭ་ཉུང་ཟད་ཙམ་གྱི་རོས། །ཁ་ཟས་ཀུན་གྱི་བྲོ་བ་སྐྱེད་པ་ལྟར། །གནད་བསྡུས་ལམ་གྱི་སྙིང་པོ་ཉུང་ངུ་འདིས། །དགེ་བའི་རྩ་བ་མ་ལུས་རྫོགས་བྱེད་ཅིང༌། །མདོ་སྔགས་གཞུང་བརྒྱའི་ཉམས་ལེན་ཚང་བར་ངེས།། །།མངྒ་ལཾ་ཤུ་བྷཾ་སྟུ།། 