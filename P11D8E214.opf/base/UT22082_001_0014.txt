༄༅། །གསུང་མགུར་གྱི་ཐོག་མ་ལྕམ་སྐལ་ལྡན་ལ་གནང་བ་སོགས་བཞུགས་སོ།།

ན་མོ་གུ་རུ། །ཕ་བཀའ་དྲིན་ཅན་ལ་ཕྱག་འཚལ་ལོ། །བསྐལ་བ་དུས་ཀྱི་ཐ་མ་ལ། །རྗེ་ཁྱེད་ཀྱི་ཐུགས་རྗེས་བཟུང་དུ་གསོལ༑ ༑སེམས་ཅན་བསོད་ནམས་དམན་པའི་དུས། །རྗེ་ཁྱེད་ལ་གསོལ་བ་བཏབ་པའི་མཐུས། །བསྟན་པ་ཡར་གྱི་ངོ་བཞིན་དུ། །གོང་ནས་གོང་དུ་འཕེལ་བར་ཤོག །མནར་མེད་དམྱལ་བ་སྟོང་པ་དང༌། །ཡི་དྭགས་བཀྲེས་སྐོམ་ཞི་བར་ཤོག དུད་འགྲོ་གླེན་ལྐུགས་དང་བྲལ་ཞིང༌། །སེམས་ཅན་སངས་རྒྱས་ཐོབ་པར་ཤོག །སྐལ་ལྡན་དགའ་སྐྱིད་དཔལ་འཛོམས་ཤིང༌། །བཀྲ་ཤིས་དོན་ཆེན་འགྲུབ་པར་ཤོག །ཅེས་པ་ལྕམ་སྐལ་ལྡན་བཟང་མོས་ཡབ་ཆོས་ཀྱི་རྒྱལ་པོ་ལ་གསོལ་འདེབས་མགུར་མ་ཞིག་མཛོད་གསུངས་པར་དགོང་ལོ་བདུན་གྱི་ཐོག་ཏུ་ཕུལ།། ༈ །།རྗེ་བླ་མ་རྣམས་ལ་ཕྱག་འཚལ་ལོ། །བདག་སོགས་འགྲོ་བའི་དོན་དུ་ནི། །ཐུགས་རྗེ་ཆེན་པོས་དབྱིངས་ནས་གཟིགས། །ཨེ་མ་འགྲོ་ལ་བརྩེ་བར་མཛོད། །ཨ་ལ་ལ་ཉམས་ཀྱི་དགའ་བ་ལ། །ཨ་ཧ་རང་གཞན་དོན་འགྲུབ་ཤོག །ཅེས་པ་མཚུངས་མེད་དམ་པ་དཀོན་མཆོག་རིན་ཆེན་གྱིས། ད་ལྟ་ས་ལ་མ་སྡོད་པར་མགུར་མ་ཞིག་གྱིས་གསུངས་པར། འབྲི་རྭས་རང་ལོ་བརྒྱད་ཀྱི་ཐོག་ཏུ་ཕུལ།། ༈ །།ཡང་ཞུ་ལན་མགུར་མ། ཆོས་སྐུའི་སྟོན་པ་བླ་མ་འོད་དཔག་མེད། །ལོངས་སྐུའི་སྟོན་པ་བླ་མ་སྤྱན་རས་གཟིགས། །སྤྲུལ་སྐུའི་སྟོན་པ་བླ་མ་པདྨ་འབྱུང༌༑ ༑བླ་མ་དེ་གསུམ་ལ་གསོལ་བཏབ་བྱ་བྲལ་ངའི་དགའ་བ། །འགྲོ་བའི་མགོན་པོ་བླ་མ་རཏྣ་དང༌། །བཀའ་དྲིན་འཁོར་མེད་ཆོས་ཀྱི་རྒྱལ་པོའི་ཞབས། །གཏན་གྱི་སྐྱབས་གནས་བསླུ་མེད་དཀོན་མཆོག་གསུམ། །སྐྱབས་གནས་དེ་གསུམ་ལ་ཞུ་བའི་དཀོན་མཆོག་ང་སྐྱིད་དོ། །ཇོ་ཇོ་འཇམ་དབྱངས་ལྟར་མཁས་པ་རྡོ་རྗེའི་གར་དབང༌། །ཇོ་ཇོ་སྤྱན་རས་གཟིགས་གཉིས་པ་དཀོན་མཆོག་ནི་རིན་ཆེན། །ཇོ་ཇོ་གསང་བདག་ལྟར་མཐུ་ཆེན་བཀྲ་ཤིས་ནི་ཕུན་ཚོགས། །ཇོ་བོ་གསུམ་གྱི་དྲིན་ལ་འབྲི་རྭ་ང་སྐྱིད་དོ། །བདག་གི་ཡི་དམ་གཙོ་བོ་འཁོར་ལོ་ཡི་བདེ་མཆོག །ལྷག་པའི་ལྷ་མཆོག་ཚེ་བདག་ནི་གཤིན་རྗེ། །ཡི་དམ་དེ་གསུམ་ལ་ཞུ་བའི་བྱ་བྲལ་ང་བློ་བདེ། །གཟའ་དང་མ་མོ་རྡོ་རྗེ་དང་ལེགས་པ། །ཀུན་དགའ་གཞོན་ནུ་གནོད་སྦྱིན་གྱི་རྩི་དམར། །འདི་རྣམས་བྱ་བྲལ་ང་ཡི་ལས་མཁན་དེ་ཡིན་ནོ། །ཧ་ཧ།

རྗེ་བཙུན་བླ་མ་འགྲོ་བའི་མགོན། །སྐྱེས་མཆོག་ཁྱོད་ཀྱི་བཀའ་མ་ཆོག། འབྲེལ་མེད་གང་དྲན་བྲིས་པ་དང༌། །ཡུལ་ངོ་སྡུག་པས་ལག་པ་འཁོབ༑ ༑དགུན་ཁར་སོང་བས་སྣག་ཚ་འཁྱག །ཐོས་རྒྱ་ཆུང་བས་སྡེབ་མ་ཤེས། །ཞུ་ལན་འགྱང་བར་དགོངས་མ་ཁྲེལ། །འབྲུག་ལོ་ཟླ་བ་བཅུ་གཅིག་པའི་ཚེས་གྲངས་བཟང་པོ་བཅོ་ལྔའི་ཉིན། མཚུངས་མེད་དཀོན་མཆོག་རིན་ཆེན་གྱི་བཀའ་ལུང་ལ་ཁྱོད་ཀྱི་བླ་མ་སུ་ཡིན། ཡི་དམ་གཙོ་བོ་གང་བྱེད། བཀའ་སྲུང་དྲག་རྩལ་ཅན་ཅི་འདྲ་ཡོད་གསུངས་པའི་ལན་དུ་ཕུལ་བའོ།། ༈ །དཀོན་ཅོག་རིན་ཆེན་རྣམས་ལ་ཕྱག་འཚལ་ལོ། །ཕུན་ཚོགས་ཅི་བསམ་འགྲུབ་པར་བྱིན་གྱིས་རློབས། །པདྨ་འབྱུང་གནས་རྗེ་བཙུན་རཏྣ་དང༌། །ཆོས་ཀྱི་རྒྱལ་པོས་རྟག་ཏུ་དགེ་བར་མཛོད། །ལོག་འདྲེན་བདུད་བཞིའི་གཡུལ་ལས་རྒྱལ་བ་དང༌། །འཛམ་གླིང་མ་ལུས་དབང་དུ་སྡུད་པར་བྱེད། །སངས་རྒྱས་བསྟན་པ་ཡར་གྱི་ངོ་བཞིན་སྤེལ། །སྡེ་བརྒྱད་མཐའ་དམག་མ་ལུས་ང་ཡིས་བཅོམ། །དགའ་བས་དོན་འགྲུབ་སྐྱིད་ཚུལ་ངག་ནས་ཐོན། །གླིང་བཞི་ཀུན་ཏུ་གྲགས་པའི་བཀྲ་ཤིས་ཤོག །དགའ་མོ་རང་ཤོག་ཤོག །རྟེན་འབྲེལ་ནི་བཟང་བཟང༌། ཧོར་ཟླ་བདུན་པའི་ཚེས་བཞིའི་ཉིན། རྫོང་གསར་བཀྲ་ཤིས་ཚུགས་སུ་རྡོ་པ་དྲུང་ཆོས་པའི་ཉང་བྲོ་གླུ་གཞས་སོགས་བྱས་པར་བརྟེན། ཉམས་འབར་གྱི་ཚུལ་དུ་དགུང་ལོ་དགུའི་ཐོག་ཏུ་ཕུལ་བའོ།། ༈ །པད་འབྱུང་སྣ་ཚོགས་རང་གྲོལ་ཞབས། །བཀའ་བརྒྱུད་བླ་མའི་ཚོགས་རྣམས་དང༌། །རྩ་བ་གསུམ་གྱི་ལྷ་ཚོགས་ལ། །སྒོ་གསུམ་གུས་པས་ཕྱག་འཚལ་ལོ། །འདི་ཕྱི་ཀུན་ཏུ་དགེ་བ་དང༌། །ལོག་པའི་ལམ་ལ་མི་འགྲོ་བར། །དོན་གཉིས་མཐའ་རུ་ཕྱིན་པར་ཤོག །ཅེས་རིན་ཆེན་ལྷས་སྦྱིན་གྱིས་གསོལ་འདེབས་མགུར་མ་ཞིག་དགོས་ཞེས་པར་ཕོ་ལོ་བཅུ་གཅིག་གི་ཐོག་ཏུ་བྱིན་པའོ།། ༈ །རྒྱལ་བ་སྲས་བཅས་གཅིག་ཏུ་བསྡུས་པ་ཡི། །ངོ་བོ་དཔལ་ལྡན་རྩ་བའི་བླ་མ་མཆོག །རཏྣ་ཤྲཱིའི་མཚན་འཛིན་བླ་མ་དེ༑ ༑སྤྱི་བོའི་གཙུག་ཏུ་མི་འབྲལ་བརྟན་པར་བཞུགས། །ཐོག་མའི་ཀུན་བཟང་ཞེས་པའི་སྒྲ་སྐད་ཅན། །གང་ནས་མ་བྱུང་གང་དུའང་མི་འགྲོ་སྟེ། །བདེ་གཤེགས་སྙིང་པོས་འགྲོ་ཀུན་མ་ལུས་ཁྱབ༑ ༑མ་བཅོས་མ་སྤྲོས་བཅོས་བསླད་བྲལ་བ་ན། །སངས་རྒྱས་བླ་མ་ལོགས་སུ་མ་མཆིས་ཏེ། །ཀུན་མཁྱེན་འདི་གར་ཐམས་ཅད་ཚང་བར་གོ། །སེམས་ལ་བཅོས་བསླད་བྲལ་བ་ཀུན་ཏུ་བཟང༌༑ ༑དེ་ལས་མ་འགག་གསལ་སྣང་ལོངས་སྤྱོད་རྫོགས། །རིག་པའི་རྒྱལ་པོ་རང་སྣང་འོད་གསལ་ངང༌། །སྒྱུ་མའི་སྣང་བརྙན་འཆར་བ་སྤྲུལ་སྐུ་སྟེ། །སྐུ་གསུམ་སྟོན་པའང་དེ་རང་མིན་པ་སུ༑ ༑རྡོ་རྗེ་འཆང་དང་ཤཱཀ་ཐུབ་འཇིག་རྟེན་མགོན། །དུས་གསུམ་སངས་རྒྱས་བྱ་བའི་སྐད་པོ་ཆེ།

བཅོས་བསླད་བྲལ་ན་དཀོན་མཆོག་གསུམ་པོ་ཡང༌། །རང་ལ་འདུག་པ་ངོ་མཚར་མི་ཆེའམ༑ ༑དེ་ལྟར་ཡིན་གྱི་གྲོགས་མཆོག་དམ་པ་ཡང༌། །དུག་ལྔ་དུག་གསུམ་ལེགས་ཉེས་སྐྱིད་སྡུག་ཀུན། །ལམ་དུ་འཁྱེར་བ་འདི་ནི་གདམས་པས་ན། །སངས་རྒྱས་བྱང་སེམས་དཔང་པོ་བཅོལ་བ་ཡིས། །སྒྲུབ་པའི་སྙིང་པོ་གངས་དཀར་ཏི་སེར་མཛོད། །གསོལ་བ་སྙིང་ནས་ཐོབ་དང་འབྲལ་ཐབས་མེད། །ཅེས་ཆོས་མཛད་འཕྲང་བུ་པ་རི་བོར་སྒྲུབ་པ་ལ་འགྲོ་བར། ཁྱོད་རང་སྐུ་མཆེད་དྲན་དུས་དང༌། སྐྱིད་སྡུག་ཅི་ལའང་ཕན་པ་ཞིག་དགོས་ཟེར་བས་རང་ལོ་བཅོ་ལྔའི་ཐོག་ཏུ་བྱིན་པའོ།། ༈ །ཨེ་མ་ཧོཿ སྤྲོས་བྲལ་ཆོས་སྐུ་སྣང་བ་མཐའ་ཡས་མཆོག །འཛིན་མེད་སྟོན་པ་འཇིག་རྟེན་དབང་ཕྱུག་མཆོག །འགག་མེད་སྤྲུལ་སྐུ་པདྨ་རྒྱལ་པོ་མཆོག །རང་སེམས་དག་པ་མཆོག་གསུམ་བླ་མར་འདུད། །རྐང་གཉིས་གཙོ་བོ་རྫོགས་པའི་སངས་རྒྱས་མཆོག །ཞི་ཆགས་བྲལ་བ་བརྒྱད་ཁྲི་བཞི་སྟོང་མཆོག །ཚོགས་གཉིས་ཞིང་གྱུར་འཕགས་པའི་དགེ་འདུན་མཆོག །གཏན་གྱི་སྐྱབས་གནས་དཀོན་མཆོག་གསུམ་ལ་འདུད། །བསྟན་པའི་བདག་པོ་རྡོ་རྗེ་འཆང་ཆེན་ནས༑ ༑རྩ་བའི་བླ་མ་ཆོས་རྒྱལ་ཕུན་ཚོགས་ཡན། །བརྒྱུད་བཟང་ཆུ་བོ་སུམ་སྒྲིལ་ཐུགས་རྗེ་ཅན། །འཁྲུལ་མེད་གྲུབ་ཐོབ་བརྒྱུད་པར་གུས་པས་འདུད། །འཇམ་དབྱངས་རྣམ་འཕྲུལ་ཁྲི་སྲོང་ལྡེའུ་བཙན། །སྤྱན་རས་གཟིགས་དབང་སྲོང་བཙན་སྒམ་པོའི་ཞབས། །གསང་བའི་བདག་པོ་མངའ་བདག་ཁྲི་ཡི་མཚན། །རིགས་གསུམ་སྤྲུལ་པ་ཆོས་རྒྱལ་གསུམ་ལ་འདུད། །ཡི་དམ་ཀུན་འདུས་འཁོར་ལོ་བདེ་བའི་མཆོག །དབང་གི་རྒྱལ་པོ་ཁྲོ་རྒྱལ་རྟ་མཆོག་དཔལ། །རྡོ་རྗེ་ཕག་མོ་ཡུམ་དང་མཉམ་པར་སྦྱོར། །བྱང་ཆུབ་མ་ཐོབ་བར་དུ་བྱིན་ཆེན་ཕོབ། །ལུས་ལ་འགྱུར་མེད་སྐུ་ཡི་བྱིན་ཆེན་ཕོབ། །ངག་ལ་ཚངས་དབྱངས་གསུང་གི་བྱིན་ཆེན་ཕོབ། །སེམས་ལ་སྤྲོས་བྲལ་ཐུགས་ཀྱི་བྱིན་ཆེན་ཕོབ། །དབང་བཞི་སྐུ་བཞི་འགྲུབ་པར་བྱིན་གྱིས་རློབས། །གུ་རུ་པདྨ་གནམ་ལྕགས་མེ་འབར་གྱི། །བཀའ་ཡི་དམ་ལ་གནས་པའི་མཐུ་རྩལ་ཅན། །སྨུག་ནག་ལྕམ་དྲལ་བསྟན་པའི་བྱ་ར་མཁན། །ལུས་གྲིབ་བཞིན་དུ་བསྒྲུབ་ཕྱིར་ད་འབྲོངས་ཤིག

།འདི་ནི་ལག་དལ་དུ་བྲིས་ཏེ། ཐལ་དཔོན་མ་གཅིག་མགོན་ལ་བྱིན།། །།སརྦ་མངྒ་ལཾ།། 