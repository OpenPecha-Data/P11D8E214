༄༅། །གྲང་སྦྱོར་རིལ་ནག་གི་ཕན་ཡོན་མོས་ལྡན་དགའ་བའི་དབྱར་རྔ་བཞུགས་སོ།།

ཚོགས་གཉིས་རིན་ཆེན་མཆོག་གི་ཁང་བཟང་ནས། བསླབ་གསུམ་ཡོངས་རྫོགས་སེང་ཆེན་འགྱིང་ཁྲིའི་སྟེང༌། །མཁྱེན་ལྡན་ལྷ་དབང་མཉམ་ཉིད་རྡོ་རྗེ་ཅན། །བཻ་ཌཱུརྻ་མཚུངས་ཁྱོད་ཞབས་སྤྱི་བོས་མཆོད། །གང་ཞིག་མཁས་དང་གྲུབ་པའི་དཔལ་མངའ་ཞིང༌། །བློ་གྲོས་ཆེན་པོས་ལོག་བཤད་ཚར་བཅད་ནས། ༌།སྟོན་པ་གཉིས་པ་འཇིགས་མེད་ཟླ་བྲལ་བ། །རྟ་དབྱངས་ཤཱཀྱའི་མཆོག་ཀྱང་ཕྱག་བྱའི་འོས། །འོག་མིན་ཞིང་དུ་མངོན་སངས་རྒྱས་མོད་ཀྱང༌། །གདུལ་བྱའི་དབང་གིས་ཞིང་འདིར་སྤྲུལ་པའི་སྐུ། །མི་ཡི་གཟུགས་འཆང་ཡོན་ཏན་མགོན་པོ་དང༌། །དྷརྨ་སྭ་མི་བརྒྱུད་བཅས་རྒྱལ་གྱུར་ཅིག །བརྟན་གཡོ་ཞུ་དང་མི་ཞུའི་ཁམས་རྣམས་ཕན་ཡོན་ཆེ་མོད་འོན་ཀྱང་འབྱོར་ལྡན་སྤྱད་བྱའི་འོས། །རྡོ་དང་ཤིང་ལས་བྱུང་བའི་སྨན་རྣམས་ནུས་པ་ལྡན་མོད་འོན་ཏེ་སྦྱོར་བའང་ཤེས་པ་མེད། །རྭ་སྒྲོ་སྤུ་ལས་བྱུང་བའི་སྨན་རྣམས་མཐུ་སྟོབས་ཆེ་མོད་རྣམ་དབྱེ་ཕྱེད་པ་ཤིན་ཏུ་ཉུང༌། །རིན་ཆེན་གྲང་སྦྱོར་ཡོན་ཏན་བརྗོད་ཚེ་རྨ་བྱས་དབྱར་རྔ་ཐོས་དང་མཚུངས་མོད་འདིར་བརྗོད་བྱ། །ཤེས་རབ་ཀྱིས་དབེན་སྐྱེ་བོའི་ཚོགས་རྣམས་གཞན་དུ་དེངས་ཤིག་དེ་མིན་བློ་ལྡན་ཚོགས་རྣམས་ཀྱིས། །ཡིད་གཉིས་འཆིང་བ་རྒྱབ་ཏུ་བསྐྱུར་ལ་དད་དང་གུས་དང་དེས་པ་མཆོག་གིས་འདི་ཉོན་ཅིག །ནད་རྣམས་ཀུན་གྱི་རྩ་བ་མ་རིག་པ། །དེས་སྤེལ་དུག་ལྔ་རྣམ་སེལ་ཡེ་ཤེས་ལྔ། །སྨན་གྱི་རྒྱལ་པོ་ཡིན་ཕྱིར་ལེགས་སྤྱད་དོ༑ ༑རླུང་མཁྲིས་བད་ཀན་ལྡན་འདུས་ཚ་གྲང་ལས། །གྱུར་པ་ཟུག་རྔུའི་ནད་རིགས་ཐམས་ཅད་ལ། །ཐོགས་མེད་འགྲོ་བ་རིལ་ནག་མ་ལགས་སམ༑ ༑ནད་མེད་ན་ཡང་རྒྱུན་དུ་བསྟེན་གྱུར་ན། །རྡོ་རྗེའི་སྐུ་འགྲུབ་སྡེ་བརྒྱད་བསྲུང་བའི་མཆོག །ཐོག་སེར་མཚོན་གྱི་འཇིགས་མེད་བསོད་ནམས་འགྲུབ༑ ༑སྒོས་སུ་སྦྱོར་ངན་གཉེན་པོ་སྣ་རེ་ཡིས། །འཇོམས་ཤིང་ཐམས་ཅད་བསྡོམས་པ་མཆོག་ཏུ་བསྔགས། །དེ་ནས་སོ་སོར་དབྱེ་སྟེ་བསྟན་པ་ནི༑ ༑དབྱིག་དུག་གཉེན་པོར་དངུལ་ཆུ་གསེར་དངུལ་དང༌། །ཟངས་ལྕགས་ལྷང་ཚེར་རྣམས་ནི་མཆོག་ཏུ་བཤད། །ཉི་ཟླའི་འོད་ལ་བདུགས་པའི་དུག་རིགས་རྣམས། །བཅོ་ལྔའི་ཟླ་འོད་བདུགས་པའི་ལྕགས་རྩིས་སྲུང༌། །རིན་ཆེན་ཉི་ཟེར་དུ་རླུང་རླངས་དུག་རྣམས། །ཕ་ལམ་ལ་སོགས་རིན་ཆེན་རྣམས་ཀྱིས་སྲུང༌། །རྡོ་དུག་རྣམས་ལ་སྦལ་རྒྱབ་ལ་སོགས་བསྔགས། །དོན་སྣོད་གར་བབ་གཉེན་པོ་བཟང་པོ་དྲུག

།སྔོ་སྦྱོར་དུག་མེད་གསུམ་དང་དཔའ་བོ་གསུམ། །གང་ཆུང་སུག་སྨེལ་ལ་སོགས་གཉེན་པོའི་མཆོག །འབྲུ་དྲུག་ཡུངས་ཀར་པད་ཁང་ཉུང་སོན་ཏེ། །ཤ་དུག་གཉེན་པོར་གཟི་མདངས་མེད་པ་དང༌། །བྱིའུ་ལ་ཕུག་ཉིད་ནི་མཆོག་ཡིན་ནོ། །ཤིང་དུག་རེག་དུག་ཙནྡན་ཨ་གར་སོགས། །རྭ་དུག་གཉེན་པོར་སྤྱི་བོར་ཆིག་སྐྱེས་ཡིན། །མཁའ་ལྡིང་དུག་ལ་རྨ་བྱའི་སྒྲོ་གཞོབ་དང༌། །གཟུགས་མོ་བྱི་ཐུར་དག་ནི་མཆོག་ཡིན་ནོ། །སྤུ་དུག་སྟག་གི་སྨ་ར་བུབས་གཅིག་སྟེ། །ཀླད་དུག་ཀླད་སྲིན་སོགས་ལ་བུ་མོ་ཡི། །སྤྱི་སྐྲ་མཆན་འོག་སྤུ་ཡིས་སྐྱོབ་པར་ནུས། །མཆིན་དུག་བུ་མོ་སྟག་ལོའི་མཆིན་པས་འཇོམས། །སྦལ་པ་བྱ་རོག་ལ་སོགས་ཤ་སྦྱོར་གྱི། །དུག་རིགས་གྲི་ཤ་སོགས་ཀྱིས་འཇོམས་པར་བྱེད། །སྐད་ཅིག་ཧུར་ཐུམས་བསེ་ཞོའི་སྦྱར་དུག་ནི། །ཆ་ཚན་གསུམ་གྱིས་རྩད་ནས་འབྱིན་པར་བྱེད། །དབྱིག་གི་དུག་རྣམས་མུ་ཟི་སེར་པོས་འཇོམས། །སེ་འབྲུའི་ཁུ་བས་མེ་དྲོད་གསོ་བར་བྱེད། །དེ་ལྟར་རགས་རིམ་མདོར་བསྡུས་བསྟན་པ་སྟེ། །ཕན་ཡོན་ཞིབ་རྒྱས་བགྲང་གིས་མི་ལང་མོད། །རང་རང་སྨན་གྱིས་ནད་རྣམས་འཇོམས་པའི་ཕྱིར། །ཡོངས་སུ་བསྡོམས་པའི་སྦྱོར་བ་གྲང་སྦྱོར་གྱི། །རིལ་ནག་འདི་བས་ཆེ་བ་གང་ཡང་མེད། །འདི་ནི་རྒྱ་མཚོའི་གཏིང་ལྟར་དཔག་དཀའ་ཞིང༌། །ཕན་ཡོན་ནད་རིགས་བཞི་བརྒྱ་རྩ་བཞི་འཇོམས། །སྦྱོར་བ་གཞན་རྣམས་ལུ་མའི་ཆུ་ལྟ་བུར། །རང་ཚད་དོན་ལ་ཕབ་ཡོད་ཀུན་གཞོམ་མིན། །འགའ་ཞིག་སྦྱོར་བ་འདི་ལ་རྒྱབ་ཀྱིས་ཕྱོགས། །བླུན་པོས་བ་ལང་རྨིག་རྗེས་མཚོར་མཐོང་བཞིན། །བློ་ཆུང་བྱིས་པའི་སྨན་སྦྱོར་མ་ཡིན་ཞིང༌། །ཟབ་གསང་མཁའ་འགྲོའི་བྱིན་རླབས་བཀའ་རྒྱ་ཅན། །འདི་ལྟའི་རིལ་ནག་ཆེན་མོའི་ཕན་ཡོན་འདི། །ཤཱཀྱའི་དགེ་སློང་དྷརྨ་ཀཱིརྟི་ཡིས། །མདོ་ཁམས་ས་ཡི་ཐིག་ལེ་སྤུ་ཐོག་གི༑ ༑མཚོ་འགྲམ་ཨུཏྤལ་སེར་ཚལ་ལྗོངས་སུ་སྦྱར། །དགེ་འདིས་འགྲོ་ཀུན་ཐམས་ཅད་མཁྱེན་ཐོབ་ཤོག

།ཟུར་མཁར་བ་མཉམ་ཉིད་རྡོ་རྗེའི་གདམས་པ་ལས་བྱུང་བའོ།། །།མངྒ་ལཾ།།