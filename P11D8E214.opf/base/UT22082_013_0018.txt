༄༅། །ཟབ་ལམ་ནཱ་རོའི་ཆོས་དྲུག་གི་བླ་མ་བརྒྱུད་པའི་གསོལ་འདེབས་མདོར་བསྡུས་བཞུགས་སོ།། 

ཁྱབ་བདག་རྡོ་རྗེ་འཆང་དང་ཤེས་རབ་བཟང༌། །ཛྙཱ་ན་སིདྡྷི་ཆོས་ཀྱི་བློ་གྲོས་དང༌། །བཞད་པ་རྡོ་རྗེ་བསོད་ནམས་རིན་ཆེན་ཞབས། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །རྡོ་རྗེ་རྒྱལ་པོ་རྒྱལ་དབང་རཏྣ་ཤྲཱི། །བསོད་ནམས་གྲགས་དང་རྡོ་རྗེ་གྲགས་པའི་མཚན། །རིན་ཆེན་སེང་གེ་གྲགས་པ་བསོད་ནམས་ཞབས། །རྡོ་རྗེ་རིན་ཆེན་རྡོ་རྗེ་རྒྱལ་པོ་དང༌། །ཆོས་ཀྱི་རྒྱལ་པོ་བཤེས་གཉེན་དོན་གྲུབ་རྒྱལ༑ ༑ནམ་མཁའ་རྒྱལ་མཚན་ངག་དབང་རྒྱལ་མཚན་ཞབས། །ངག་དབང་གྲགས་པ་རིག་འཛིན་ཆོས་ཀྱི་རྒྱལ། །རས་ཆེན་རཏྣ་རྒྱལ་དབང་ཀུན་དགའི་མཚན། །སྣ་ཚོགས་རང་གྲོལ་དཔལ་གྱི་རྒྱ་མཚོའི་ཞབས། །མཆོག་གྲུབ་རྒྱལ་པོ་མཁན་ཆེན་བི་དའི་མཚན། །རྩ་བའི་བླ་མ་མི་བསྐྱོད་རྡོ་རྗེའི་ཞབས། །རྒྱལ་བ་ཀུན་འདུས་རྡོ་རྗེ་རྣལ་འབྱོར་མ། །གཞན་ཡང་བཀའ་བབ་ཉམས་ཀྱི་བརྒྱུད་པ་ཡི། །བླ་མ་རྣམས་དང་ཡི་དམ་ཆོས་སྲུང་བཅས། །མཆོག་གསུམ་སྐྱབས་གནས་ཐུགས་རྗེ་ཅན་རྣམས་ལ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །དེ་ལྟར་གུས་པ་མཆོག་གིས་གསོལ་བཏབ་མཐུས། །དབང་བཞིས་སྒྲིབ་བཞི་སྦྱངས་ནས་སྐུ་བཞི་ཡི། །སྨིན་གྲོལ་ས་བོན་དམ་པ་ལེགས་བཏབ་ནས། །སྣོད་བཅུད་རྟེན་དང་བརྟེན་པར་འཆར་བ་དང༌། །འཕོ་ཆེན་རླུང་སེམས་རྣམ་རྟོག་ཉི་ཟླའི་འགྲོས། །ཟུང་འཇུག་དྷཱུ་ཏིར་སྒྲ་གཅན་གྱིས་ཟ་ཞིང༌། །གཏུམ་མོའི་བདེ་དྲོད་ལྷན་སྐྱེས་རྟོགས་པ་དང༌། །མ་དག་སྒྱུ་མའི་རང་མཚང་མྱུར་མཐོང་ནས། །དག་པ་གཉིས་ལྡན་སྒྱུ་མའི་སྐུར་གྲོལ་ཞིང༌། །རྨི་ལམ་འཁྲུལ་བའི་རང་ངོ་ཤེས་པ་དང༌། །འོད་གསལ་ཆོས་སྐུའི་རང་ཞལ་མྱུར་མཐོང་ཞིང༌། །བར་དོར་ངེས་པ་ལྔ་ལྡན་འཆར་བ་དང༌། །འཕོ་བས་དག་པ་མཁའ་སྤྱོད་རབ་བགྲོད་དེ། །ཁྱབ་བདག་རྡོ་རྗེ་འཆང་དབང་མྱུར་ཐོབ་ཤོག །སྐྱེ་བ་ཀུན་ཏུ་ཡང་དག་བླ་མ་དང༌༑ ༑འབྲལ་མེད་ཆོས་ཀྱི་དཔལ་ལ་ལོངས་སྤྱོད་ཅིང༌། །ས་དང་ལམ་གྱི་ཡོན་ཏན་རབ་རྫོགས་ནས། །རྡོ་རྗེ་འཆང་གི་གོ་འཕང་མྱུར་ཐོབ་ཤོག

།སོགས་བརྗོད། ཅེས་ནཱ་རོ་ཆོས་དྲུག་གི་བླ་མ་བརྒྱུད་པའི་གསོལ་འདེབས་བསྡུས་པ་འདིའང༌། འབྲི་གུང་པ་ཆོས་ཀྱི་གྲགས་པས་བྲིས་པ་དགེའོ།། །།སརྦ་མངྒ་ལཾ།། 