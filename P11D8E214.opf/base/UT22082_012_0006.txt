༄༅། །འཇིགས་བྱེད་དམར་པོའི་སྒྲུབ་ཐབས་ལས་སྦྱོར་དང་བཅས་པ་བཞུགས་སོ།། ཡ་མཱནྟ་ཀཱ་ཡ་ན་མོ་ན་མཿ དཔལ་རྡོ་རྗེ་འཇིགས་བྱེད་ཀྱི་རྟོགས་པའི་རྒྱུད་ཀྱི་རྒྱལ་པོ་ལས་སྦྱོར་བའི་ལེའུ་ཞེས་བྱ་བའི་ལེའུ་གཉིས་པར། དེ་ནས་རྡོ་རྗེ་འཛིན་པ་ཉིད་ཆོས་ཐམས་ཅད་ཀྱི་རྗེས་སུ་འགྲོ་བ་དང་ལྡོག་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་གསང་སྔགས་ཡོངས་སུ་རྫོགས་པའི་ཕྲིན་ལས་འདི་ཉིད་བཀའ་བསྩལ་ཏེ། ནམ་མཁའི་དབྱིངས་སུ་དབུས་གནས་པར། །ཧཱུྂ་ལས་ཡོངས་སུ་རྫོགས་པ་ཡི། །རྡོ་རྗེ་འཇིགས་བྱེད་བསམ་པར་བྱ། །དམར་པོ་ཞལ་གཅིག་ཕྱག་གཉིས་པ། །ཤེས་རབ་མ་དང་མཉམ་དུ་སྦྱོར། །དབྱུག་པ་ཐོད་ཁྲག་ཕྱག་ན་འཛིན། །མ་ཧེ་པདྨ་ཉི་མ་ལ། །གཡོན་པ་བརྐྱང་བའི་ཚུལ་དུ་བསྒོམ། །ཨོཾ་ཡ་མཱནྟ་ཀྲྀཏ་ཧཱུྂ་ཕཊ། གསང་སྔགས་རྒྱལ་པོ་འདི་བཟླས་ན། །འདོད་པའི་དངོས་གྲུབ་ཐམས་ཅད་འབྱུང༌། །ཞེས་གསལ་པོར་གསུངས་པ་ཉམས་སུ་བླང་བའི་རིམ་པ་ནི། དུར་ཁྲོད་ལ་སོགས་པའི་གནས་འཇིགས་ཤིང་སྐྱི་གཡའ་བ་རྣམས་སུ། འདི་ཉིད་ཀྱི་བྲིས་སྐུའི་མདུན་དུ་སྨན་རཀ་གཏོར་མ་མཆོད་པ་བཤམ། དབང་ཐོབ་དམ་ལ་གནས་པའི་སྒྲུབ་པ་པོས༑ གཞི་བགེགས་ལ་གཏོར་མ་བྱིན་ལ་བཀའ་བསྒོ། སྐྱབས་སེམས་ཚངས་གནས་ཡིད་དང་འདྲེ་བ་སྔོན་དུ་སོང་ནས། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། ཨོཾ་བཛྲ་ཤུདྡྷཿསརྦ་དྷརྨཱཿབཛྲ་ཤུདྡྷོ྅ཧཾ། ཨོཾ་ཡོ་ག་ཤུདྡྷཿསརྦ་དྷརྨཱཿཡོ་ག་ཤུདྡྷོ྅ཧཾ། དེ་ལྟར་རྣལ་འབྱོར་རྣམ་གསུམ་གྱི་གཟུང་བ་དང་འཛིན་པས་བསྡུས་པའི་ཆོས་ཐམས་ཅད་རང་ཉིད་ཀྱིས་དག་པའི་སྟོང་པ་འོད་གསལ་ཆེན་པོའི་ངང་ལས། མ་ཧེ་ནག་པོ་རུས་པའི་རྒྱན་གྱིས་བརྒྱན་པ་རབ་ཏུ་ཁྲོས་པའི་སྟེང་དུ་སྣ་ཚོགས་པདྨ་དང་ཉི་མའི་གདན་ལ་རང་རིག་ཧཱུྂ་དམར་པོ་འབར་ཞིང་འཕྲོ་བ་ལས་འོད་འཕྲོས། དོན་གཉིས་བྱས་འདུས། ཡོངས་སུ་གྱུར་པ་ལས། རང་ཉིད་བཅོམ་ལྡན་འདས་དཔལ་རྡོ་རྗེ་འཇིགས་བྱེད་སྐུ་མདོག་དམར་པོ་འཇིག་དུས་ཀྱི་བསྐལ་པའི་མེའི་ལྷུན་པོ་མཆེད་པ་ལྟ་བུ་འབར་ཞིང་གཡོ་ལ་འཁྲུགས་པ་མ་ཧེའི་ཞལ་གདངས་ཤིང་མཆེ་བ་གཙིགས་པ།

ལྗགས་འགྱུར་ཕེཾ་གྱི་སྒྲ་འབྱིན་པ། སྤྱན་གསུམ་མེ་ལྟར་འབར་ཞིང་སྡང་མིག་ཕྱོགས་བཅུར་གཡོ་བ། རྭ་སྔོན་པོ་གདེངས་ཤིང་སྐྲ་དམར་སེར་བརྫེས་པ། ཐོད་སྐམ་ལྔའི་དབུ་རྒྱན་དང་རློན་པ་ལྔ་བཅུའི་དོ་ཤལ་འཕྱང་བ། མི་རུས་ཀྱི་ཕྱག་རྒྱ་ལྔ་དང་ཐལ་བས་བྱུགས་པ། མི་ལྤགས་ཀྱིས་སྟོད་གཡོགས་པ། ཞབས་གཡས་བསྐུམ་གཡོན་བརྐྱང་གིས་བཞུགས་པ། གཡས་དབྱུག་པ་འཕྱར་ཞིང་གཡོན་དུང་ཆེན་དགྲ་བགེགས་ཀྱི་སྙིང་ཁྲག་གིས་གང་བ་ཐུགས་ཀར་འཛིན་པའི་པང་དུ་ཡུམ་རྡོ་རྗེ་རོ་ལངས་མ་སྔོ་སངས་གཡས་གྲི་ཁུག་འཕྱར་ཞིང༌། གཡོན་ཐོད་ཁྲག་འཛིན་པས་ཡབ་ཀྱི་མགུལ་ནས་འཁྱུད་པ། ཞལ་གདངས་མཆེ་གཙིགས་སྤྱན་གསུམ་འཁྲུགས་པ། སྐྲ་གྲོལ་ཞིང་ཐོད་སྐམ་གྱི་དབུ་རྒྱན་དང་དོ་ཤལ་ཅན་ཕྱག་རྒྱ་ལྔས་སྤྲས་པ། ཞབས་གཉིས་ཡབ་ཀྱི་སྐེད་ལ་འཁྲིལ་བ། ཡབ་ཡུམ་གཉིས་ཀ་ཡེ་ཤེས་ཀྱི་མེ་འོད་འབར་བའི་དབུས་ན་བཞུགས་པའི་འོད་ཀྱིས་རང་འདྲའི་ཡེ་ཤེས་པ་ཛཿཧཱུྂ་བཾ་ཧོཿ གཉིས་སུ་མེད་པར་གྱུར། སྙིང་གར་ཉི་མའི་དབུས་སུ་ཧཱུྂ་གི་མཐར། སྔགས་ཀྱིས་བསྐོར་བ་སྤྲོ་ཞིང་བསྡུ་བའི་རང་བཞིན་ཅན་དུ་གྱུར་པར་བསམ། ཨོཾ་ཡ་མཱནྟ་ཀྲྀཏ་ཧཱུྂ་ཕཊ་སྭཱ་ཧཱ། ཞེས་པས་འབྲུ་འབུམ་བཟླའོ། །ཐུན་མཚམས་སུ་མཆོད་པ་དང༌། སྨན་རཀ་གཏོར་མས་མཆོད། བསྟོད་པ་གང་རུང་གི་བསྟོད་པ་སོགས་བྱའོ། །དེ་ལྟར་བསྙེན་ནས་ལས་ལ་སྦྱོར་བ་བྱེད་ན། རྒྱུད་ལས། ཁྱད་པར་དུའང་བསད་པ་ལ། །དམར་པོ་མ་ཧེའི་ཞལ་ཅན་ནི། །རྩེ་གསུམ་ལྕགས་ཀྱུ་འཛིན་པ་སྟེ། །མ་ཧེའི་ཤ་སྟེང་བསམས་བྱས་ན། །ཁྲག་འདྲེན་པ་ཡི་མཆོག་ཏུ་གསུངས། །རེས་འགའ་སྐུ་ལས་ཁྲོ་བོ་ནི། །ལྕགས་ཀྱུ་འཛིན་པ་གྲངས་མེད་འཕྲོས། །ཞེས་བསད་པ་མཐར་ཐུག་དང༌། ཡང་དེ་ཉིད་ལས། ཟླ་བ་སྤྱང་ཀིས་ཟིན་དུས་སུ། །བྱི་ལའི་སྡེར་མོ་རྭ་སྙིང་དང༌། །བྱ་ཡི་ཁྲག་དང་མི་རུས་བསྲེས། །གང་ལ་ཕོག་པ་སྨྱོ་བར་འགྱུར། །ཞེས་སྨྱོ་འབོག་བརྒྱལ་མྱོས་བཞི་རྣམས་ཀྱི་ལས་སྦྱོར་གསུངས་པ་ནི་ལག་ལེན་རྡོ་རྗེ་སློབ་དཔོན་ཞལ་ལས་ཤེས་ཤིང༌།

ཡང་དེ་ཉིད་ལས། ཞི་ལ་ཞི་བའི་ཡིད་ཀྱིས་ཏེ། །རྒྱལ་པོ་ལྟ་བུ་རྒྱས་པ་ལ། །སྡང་བྲལ་ཆགས་པས་དབང་ལའོ། །དྲག་པོའི་ལས་ལ་ཁྲོ་ཞིང་རྩུབ། །རབ་ཏུ་གཏུམ་པའི་ཡིད་ཀྱིས་ནི། །གསོད་པའི་སེམས་དང་ལྡན་པར་བྱ། །ཞེས་ཕྲིན་ལས་རྣམ་བཞི་ཏིང་ངེ་འཛིན་ཁོ་ནས་སྒྲུབ་ཚུལ་ཡང་གསུངས་ཏེ་ཞལ་ཤེས་ལྟར་བྱོས་ཤིག །རྡོ་རྗེ་འཆང་གི་གསང་བའི་གནད། །རྒྱུད་དུ་སྦས་པའི་ཀེ་ས་ར། །བདག་བློའི་ཉི་འོད་ཀྱིས་ཕྱེ་ཡི། །བློ་ལྡན་བུང་བའི་ཉེར་སྤྱད་འོས། །དཔལ་རྡོ་རྗེ་འཇིགས་བྱེད་ཀྱི་རྟོགས་པའི་རྒྱུད་ཀྱི་རྒྱལ་པོ་ལས་སྦྱོར་བའི་ལེའུ་ཞེས་ལེའུ་གཉིས་པར་གསུངས་པའི་འཇིགས་བྱེད་དམར་པོ་ལྷན་སྐྱེས་ཤིན་ཏུ་དྲག་པོའི་བདག་ཉིད་མཐུ་སྟོབས་ཀྱི་དབང་ཕྱུག་གི་སྒྲུབ་ཐབས་ལས་སྦྱོར་དང་བཅས་པ་སྦས་དོན་གསལ་པོར་བྱས་པ་འདིའང༌། འབྲི་གུང་པ་རྡོ་རྗེ་འཛིན་པ་ཆོས་ཀྱི་གྲགས་པས་མེ་གླང་ཟླ་བ་བཅུ་གཉིས་པའི་ཚེས་ལྔ་ལ་ཕོ་བྲང་བཀྲ་ཤིས་ཚུགས་སུ་སྦྱར་བ་དག་གོ།། །སརྦ་མངྒ་ལཾ།།