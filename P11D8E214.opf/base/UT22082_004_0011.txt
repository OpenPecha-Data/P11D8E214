༄༅། །ཇ་མཆོད་གཙུག་གི་ནོར་བུ་བཞུགས་སོ།།

རྣམ་དག་གཙུག་གི་ནོར་བུ་ལྷག་པའི་ལྷ། །འཇིག་རྟེན་དབང་ཕྱུག་མཆོག་གི་ཞིང་ཁམས་འདིར༑ ༑བཟའ་བཏུང་བདུད་རྩིའི་བཏུང་བ་ཀུན་གྱི་མཆོག །མརྒད་འདབ་ལྡན་རྩ་བ་སྡོང་བུར་བཅས། །འབྲས་བུ་རྣམ་པར་རྒྱལ་བའི་སྨན་ལྟ་བུ། །སུམ་རྩེན་བདུད་རྩིའི་རོ་ཡང་ཟིལ་གནོན་པའི། །ཁ་དོག་བཟང་ཞིང་དྲི་ངད་སྟོང་ཁམས་ཁྱབ། །རོ་དྲུག་ནུས་བརྒྱད་ཡོན་ཏན་བཅུ་བདུན་རྫོགས། །བཞི་བརྒྱ་རྩ་བཞིའི་ནད་ཀུན་སེལ་བར་བྱེད། །དེ་ལྟར་བཏུང་བའི་མཆོག་གྱུར་ཇ་ཡི་དངོས། །བདུད་རྩིའི་རྒྱ་མཚོ་ཆེན་པོར་མངོན་སྤྲུལ་ནས༑ ༑སྣང་སྟོང་དབྱེར་མེད་གུས་པས་འབུལ་བ་ནི། །རྩ་བརྒྱུད་བླ་མ་དམ་པ་མཆོད་པར་བགྱི། །སྟོང་དང་རྩ་གཉིས་སངས་རྒྱས་མཆོད་པར་བགྱི། །བྱང་སེམས་ཉན་རང་ཚོགས་རྣམས་མཆོད་པར་བགྱི། །བཀའ་བརྒྱུད་གསེར་གྱི་ཕྲེང་བ་མཆོད་པར་བགྱི༑ ༑འཇིག་རྟེན་གསུམ་གྱི་མགོན་པོ་མཆོད་པར་བགྱི། །མི་ཕམ་དགྱེས་པའི་བཤེས་གཉེན་མཆོད་པར་བགྱི། །བཤད་སྒྲུབ་རིག་སྨྲའི་བརྒྱུད་པ་མཆོད་པར་བགྱི། །སོ་ཐར་སེམས་བསྐྱེད་བརྒྱུད་པ་མཆོད་པར་བགྱི། །བཀའ་གཏེར་རིག་འཛིན་བརྒྱུད་པ་མཆོད་པར་བགྱི། །རྒྱུད་བཞིའི་ཡི་དམ་ལྷ་ཚོགས་མཆོད་པར་བགྱི། །ཆོས་སྐྱོང་མ་མགོན་ལྕམ་དྲལ་མཆོད་པར་བགྱི། །བསྟན་སྲུང་ཆོས་ཀྱི་སྒྲོལ་མ་མཆོད་པར་བགྱི། །དཔའ་བོ་མཁའ་འགྲོ་ཆོས་སྲུང་མཆོད་པར་བགྱི། །བཀའ་སྡོད་དམ་ཅན་གཏེར་སྲུང་མཆོད་པར་བགྱི། །མགོན་སྐྱབས་ཕ་མེས་བརྒྱུད་སྲུང་མཆོད་པར་བགྱི། །དེ་ལྟར་རོ་བརྒྱ་བདུད་རྩི་ཕུལ་བའི་མཐུས། །ཐུབ་བསྟན་ཕྱོགས་བརྒྱར་དར་ཞིང་རྒྱས་པ་དང༌། །སྒྲུབ་བརྒྱུད་གཙུག་རྒྱན་རྒྱལ་བ་འབྲི་གུང་པའི། །བསྟན་པ་འཁོར་ལོ་བཞི་ཡིས་སྤེལ་བ་དང༌། །བསྟན་འཛིན་སྐྱེས་བུ་ཞབས་པད་བརྟན་གྱུར་ཅིག །དགེ་འདུན་བསླབ་གསུམ་ཆོས་བཅུར་བརྩོན་པ་དང༌། །འགྲོ་རྣམས་ལོངས་སྤྱོད་རྫོགས་ལྡན་དུས་ལྟ་བུར། །མི་མཐུན་ཕྱོགས་ཀུན་ཉེ་བར་ཞི་ནས་ཀྱང༌། །ཁྱབ་བདག་རྫོགས་པའི་སངས་རྒྱས་ཐོབ་པར་ཤོག

།རང་རིག་རང་གསལ་ཤེལ་དཀར་མེ་ལོང་ངོགས། །འཁོར་འདས་རི་མོར་བཀྲ་བ་སྣང་སྟོང་ཙམ། །ཟུང་འཇུག་ཆུ་ཟླ་ལྟ་བུར་འཛིན་མེད་ཀྱིས། །གཉིས་མེད་ཆོས་སྐུའི་ངང་དུ་གྲོལ་གྱུར་ཅིག །བཻ་ཌཱུར་ས་གཞིར་ལྷ་དབང་གཟུགས་བརྙན་ལྟར། །འགྲོ་སེམས་སྣང་ངོར་ཐུབ་པའི་སྣང་བརྙན་ཤར། །རང་རང་མོས་པའི་གང་འདུལ་ཆོ་འཕྲུལ་གྱིས། །སྨིན་གྲོལ་ངེས་པའི་རྣམ་ཐར་སྟོན་གྱུར་ཅིག །ལེགས་བཤད་མདངས་རིས་བཀྲ་བ་ལུང་རིགས་གོས། །རྣམ་དཔྱོད་བསླབ་གསུམ་ཡུ་བས་ལེགས་བཏེག་ཅིང༌། །ངེས་དོན་བསྒོམ་བྱའི་ཏོག་གིས་རབ་མཛེས་པས། །ཐུབ་བསྟན་རྒྱལ་མཚན་ཕྱོགས་བརྒྱར་སྒྲེང་བར་ཤོག །ཅེས་པའང་རང་གཞན་གྱི་ཆོས་སྤྱོད་བྱ་བའི་ཡན་ལག་ཏུ། འབྲི་གུང་པ་ཆོས་ཀྱི་གྲགས་པས་དཀར་སེང་ཁྲི་སྒར་དུ་བྲིས་པའོ།། །།སརྦ་མངྒ་ལཾ།། 