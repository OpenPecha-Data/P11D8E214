༄༅། །ཆབ་ཤོག་གི་རིམ་པ་རྣམས་བཞུགས་སོ།།

ལྕགས་མོར་མཆོག་གི་སྤྲུལ་པའི་སྐུ་ཀརྨ་པ་ཆོས་དབྱིངས་རྡོ་རྗེའི་དྲུང་དུ་ཕུལ་བའི་ཐོག་མ། རྒྱལ་བ་འཇིག་རྟེན་དབང་ཕྱུག་སྤྲུལ་པའི་སྐུ་ཡི་དྲུང་དུ་ཕུལ་བ། དུས་གསུམ་གྱི་རྒྱལ་བ་སྲས་དང་བཅས་པ་ཐམས་ཅད་ཀྱི་མཁྱེན་བརྩེ་ཡེ་ཤེས་གཅིག་ཏུ་བསྡུས་པའི་ངོ་བོ་ལྷ་དང་བཅས་པའི་འགྲོ་བ་མ་ལུས་ཤིང་ལུས་པ་མེད་པའི་བདག་ཉིད་རྒྱལ་བ་འཇིག་རྟེན་དབང་ཕྱུག་སྤྲུལ་པའི་སྐུའི་དྲུང་དུ། དགེ་ལེགས་ཀྱི་ཆེད་མེ་ཏོག་གི་ཕྲེང་བ་འཐོར་བ་ནི། སྙིགས་མ་བས་ཀྱང་ཆེར་སྙིགས་པའི་འགྲོ་བ་རྣམས་ལ་ཐུགས་བརྩེ་བ་ཆེན་པོས་དགོངས་ཏེ། ཕན་བདེའི་ཉིན་མོར་བྱེད་པའི་ཉི་མ་མཆོག་གི་སྤྲུལ་པའི་སྐུ་སྒྲིབ་བྲལ་ཆོས་དབྱིངས་རྡོ་རྗེ་གསུམ་གྱི་གཟི་བརྗིད་དཔལ་འབར་བ། མདོ་ཁམས་ཤར་གྱི་རི་ནས་ལེགས་པར་ཐོན་པ་དང༌། སྔོན་གྱི་ལེགས་སྨོན་སྟོབས་པོ་ཆེའི་མཐུ་ལས་ད་ལྟ་ཡབ་སྲས་ཆབས་ཅིག་པར་རྟེན་འབྲེལ་ལེགས་ཚོགས་ལྡན་ངོས། དམ་པའི་ཆོས་ཀྱི་སྒོ་ལན་གཅིག་མིན་པར་མཐའ་ཡས་པའི་ཚུལ་གྱིས་འབྱེད་པར་ཡེ་ཤེས་ཀྱི་མཐུ་ཐོགས་པ་མེད་པའི་ཕྲིན་ལས་འགྲན་པའི་ཟླ་མ་མཆིས་པར་སྩལ་བའི་སྙན་པ་ཕྱོགས་བརྒྱར་ཁྱབ་པས། འདི་ནའང་མོས་བློའི་འདབ་སྟོང་ཆེས་ཆེར་རྒྱས་ཤིང་དང་བ་ལགས། ཆེད་གཏད་ཀྱིས་གསོལ་དོན། རྒྱལ་བ་ཡབ་སྲས་ལ་ཕྱོགས་གང་དུ་བཞུགས་ཀྱང༌། བསྟན་དང་འགྲོ་བའི་དོན་ཁོ་ན་ལས་ཅི་ཞིག །འོན་ཀྱང་སྔར་གྱི་བཀའ་སྲོལ་བཟང་པོ་སོར་གནས་དགོས་པ་གཞིར་བཅས་པས། དབུས་གཙང་གི་གདན་ས་ཆེན་པོ་རྣམས་སུ་མངའ་གསོལ་དང༌། སྐུ་ཚེ་མཛད་ཕྲིན་བསྟན་པའི་ཞབས་འདེགས་སོགས་འགོ་མ་རྟེན་འབྲེལ་གྱི་ཆེད་མངགས་ཡོང་བ་འདུག་པས། ཐུགས་ཀྱི་སྐུལ་བྱེད་ཆིབས་ཀྱི་ཁ་ལོ་དག་པའི་ཞིང་ཁམས་འདིར་མྱུར་དུ་བསྒྱུར་བའི་ཐུགས་རྗེའི་མཐུ་དཔུང་ངེས་པ་འདི་ནས་བཟུང༌། གྲུབ་པའི་ཡེ་ཤེས་ཀྱི་གཟིགས་པ་ཆེད་དུ་གཏད་པ་དང༌། བཀའ་གནང་བདུད་རྩིའི་ཆར་རྒྱུན་ནར་མར་གསོལ་རྟེན་བཀྲ་ཤིས་པའི་ལྷ་རྫས་ཉེས་རྡུལ་གྱི་དྲིས་དབེན་ཞིང་ལེགས་ཚོགས་ཀྱི་མདངས་རིས་བཀྲ་བ་མཐའ་གྲུ་ཡོངས་སུ་རྒྱས་པ་ལ།

འགྱུར་མེད་རྒྱ་གྲམ་གྱི་རྟགས་བཀྲ་བ་དང་བཅས། ཟླ་བ་བཅུ་གཅིག་པའི་ཚེས་བཅོ་བརྒྱད་རྒྱལ་ཕུར་འཛོམས་པའི་ཐོག་འབྲི་གུང་བཀྲ་ཤིས་ཚུགས་ནས་མངྒ་ལཾ། །དགུང་ལོ་བཅུ་བདུན་གྱི་དུས་མདོ་ཁམས་སུ་རྒྱལ་བ་ཀརྨ་པ་ལ་ཕུལ།། །། ༈ །ཨ་མའི་དྲུང་དུ། སངས་རྒྱས་བསྟན་པ་སྤེལ་བ་ཡི། །མཆོག་གི་སྤྲུལ་པའི་སྐུ་རྣམས་བསྐྱེད། །ཨ་མའི་སྐུ་ནི་ནམ་མཁའ་འདྲ། །ཅུང་ཟད་སྔོ་བའི་མདངས་དང་ལྡན། །ཨ་མའི་གསུང་ནི་འབྲུག་ཆེན་འདྲ། །ཅུང་ཟད་ལྡིར་བའི་སྒྲ་དང་ལྡན། །ཨ་མའི་ཐུགས་ནི་རི་རྒྱལ་འདྲ། །ཅུང་ཟད་ཡ་ཡོ་མེད་པར་ལྡན། །བདག་གི་གསོལ་དོན་འདི་ལྟར་ལགས། །པད་འདབ་ཆ་གཅིག་གནང་བར་ཞུ། །གཡང་གཡང་དྲུང་པ་དགོངས་མ་ཁྲེལ། །དུས་ཚེས་བཟང་པོར་ཕུལ་བའི་དོན། །ད་ལྟ་ཉིད་དུ་འགྲུབ་པར་ཤོག །མྱུར་བ་ཉིད་དུ་འགྲུབ་པར་ཤོག །རྟེན་དུ་ཉ་ཕྱིས་ཐུར་མ་ཕུལ། །ཞེས་པ་དགུང་ལོ་བདུན་གྱི་སྟེང་དུ་ཡུམ་དྲུང་ལ་ཕུལ།། །། ༈ །མཚུངས་མེད་དཀོན་མཆོག་རྣམ་རྒྱལ་རིན་པོ་ཆེའི་དྲུང་དུ་བྱ་བྲལ་གྱི་ཞུ་ཡིག །མི་བདག་གི་བསམ་ཚོད་འདི་ལྟར་ལགས། །བདག་མིང་བྱ་བྲལ་ཞེས་པའི་དོན། །བྱ་བྲལ་དང་བྱ་བྲལ་ལུགས་གཉིས་ལས། །བྱ་བྲལ་ནི་སྤྲང་པོའི་མིང་ཡིན་ལ། །བྱ་བྲལ་ཞེས་པ་འཇིག་རྟེན་གྱི། །བྱ་བཞག་ཀུན་དང་བྲལ་བ་ཡིན༑ ༑སེམས་ཅན་དམུ་རྒོད་འདུལ་བ་ལ། །ཇི་ལྟར་བྱས་ཀྱང་ཕན་པ་དཀའ། །ལྷག་པར་བསྟན་པའི་སྒོར་ཞུགས་པའི། །དྲེད་པོ་དམུ་རྒོད་འདུལ་བར་དཀའ། །ཧ་ཧ། མཚམས་ཀྱི་ཞུ་དོན་འདི་ལྟར་ལགས༑ ༑འགྱུར་མེད་བྱང་སེམས་མཚལ་གྱི་མདངས། །དེ་ནི་དམུ་རྒོད་འགྲོ་འདུལ་བྱེད། །འབུལ་བ་བརྡ་མཚོན་འདི་ལྟར་ལགས། །འབུལ་རྒྱུའི་མཆོག་ནི་ལུས་ངག་ཡིད། །དངོས་ནི་བཀྲ་ཤིས་ཁ་བཏགས་དང༌། །བཀྲ་ཤིས་རྟགས་མཚན་མན་ཙི་སོགས། །ལྔ་མཚན་ཕུལ་བས་མཉེས་པར་མཛོད། །ཅེས་པ་ཞབས་དྲུང་གིས་བཀའ་བཀོད་ཁྱོད་བྱ་བྲལ་ཡིན་ཟེར་བ་ལ་རྒྱུ་མཚན་ཅི་ཡོད། དམུ་རྒོད་ཀྱི་འགྲོ་བ་ཇི་ལྟར་འདུལ།

མཚལ་ཞིག་ཀྱང་སྟེར་རྒྱུ་ཨི་ཡོད། །ང་ལ་འབུལ་བ་ཞིག་ཀྱང་གྱིས་གསུངས་པར་རང་ལོ་བདུན་ཐོག་ཏུ་ཕུལ།། །། ༈ །ཨ་ཅེ་སྐལ་ལྡན་མ་ལ། དུས་གསུམ་སངས་རྒྱས་གཅིག་བསྡུས་པ། །འགྲོ་བའི་མགོན་པོ་བཀའ་དྲིན་ཅན། །འདྲེན་མཆོག་རྗེ་བཙུན་ཆོས་ཀྱི་རྒྱལ། །སྐྱབས་མཆོག་དམ་པའི་ཞབས་ལ་འདུད། །ཅེས་མཆོད་པར་བརྗོད་ནས། རིགས་རུས་དཔལ་གྱི་མངོན་པར་མཐོ། །འོད་གསལ་ལྷ་ཡི་གདུང་ལས་འཁྲུངས། །སྐལ་ལྡན་བཟང་མོ་ཞེས་གྲགས་པའི། །བདག་ལ་བརྩེ་སེམས་ཆེར་ལྡན་པ། །ཨ་ཅེ་དེ་ལ་ཐོ་ཕུལ་དོན། །ང་ཡི་བེར་ཐུལ་དེ་བསྣམས་ནས། །སྐད་ཅིག་ཉིད་ལ་ཕེབས་པར་ཞུ། །མྱུར་བ་ཉིད་དུ་ཕེབས་པར་འཚལ༑ ༑སང་ཉིན་ཚུན་ལ་ཕེབས་པར་འཚལ། །དགུང་ལོ་བརྒྱད་ཀྱི་དུས་སུ་ལྕམ་སྲིང་ལའོ།། །། ༈ །དཔོན་སློབ་ཅོད་པན་འཛིན་པའི་དྲུང་དུ། ལྷ་དང་མི་ཡི་སྟོན་པ་ཆེ། །མཉམ་མེད་མཆོག་གི་སྤྲུལ་པའི་སྐུ༑ ༑མཚན་ཐོས་ཙམ་གྱིས་སྡུག་བསྔལ་སེལ། །སྐྱབས་མཆོག་དམ་པའི་ཞབས་དྲུང་དུ། །བྱ་བྲལ་དཀོན་ཅོག་ཕུན་ཚོགས་ཀྱིས། །འགྱུར་མེད་དད་པའི་ངང་ཉིད་ནས། །ཞུ་ཡིག་འབུལ་དོན་འདི་ལྟར་ལགས༑ ༑སྔ་སོར་བཀའ་ཤོག་ཆིབས་སྒ་དང༌། །ལི་བུམ་ཆ་བཅས་འབྲི་རྭ་ལ། །བརྩེ་བས་གནང་བ་ཉམས་མེད་ཕེབས། །དེར་ཡང་དཔོན་སློབ་གསུང་ཆོས་སོགས། །སྨར་བར་བཞུགས་པ་བཀའ་དྲིན་ཆེ། །འདིར་ཡང་ཐམས་ཅད་བདེར་ངོས་ནས། །དངུལ་རྡུང་ཟངས་རྡུང་གྲུབ་ནས་སུ། །འཕྲུལ་དང་ཕྲ་ཡི་སྒང་ལ་ཡོད། །སྔ་སོར་ཡང་ཕེབ་རྫུ་མང་པོ་མཛད། །ད་ནི་མགོ་སྐོར་མ་མཛད་པར། །ཟླ་གསུམ་ཚུན་ལ་ཕེབས་པར་ཞུ། །འགྲུལ་པ་སུ་སྔར་ཐང་ཆུང་གནོན། །ཞིབ་པར་གུ་ཤྲཱི་སྐུ་རྫིས་འབུལ། །ཅི་བྱས་མགྱོགས་པར་ཕེབས་པར་མཁྱེན། །གཟིགས་རྟེན་བཀྲ་ཤིས་ཁ་བཏགས་འབུལ། །ཞེས་པ་ཞྭ་དམར་ཅོད་པན་འཛིན་པ་དྲུག་པའི་མདུན་དུ་དགུང་ལོ་དགུ་ཡི་ཐོག་ཏུ་ཕུལ།། །། ༈ །མཁན་པོ་རིན་ཆེན་སར། བདུད་སྡེ་མ་ལུས་རྣྃམ་པར་འཇོྃམས་མཁས་པ། །ཕུནྃ་ཚོྃགས་ཅི་བསམ་འགྲུབ་པའི་སྐྱེས་བུ་ཁྱོད། །ཉེར་འཚེས་དབེན་ཞིང་ཕྲིན་ལས་ཆེ་ངོས་ནས། །འདི་ཕྱོགས་འགྱུ་བའི་ཡིད་ནི་སྤྲོ་བར་གྱུར། །བཟང་པོའི་ཚེས་ལ་སྔགས་མདུད་དང་བཅས་དགེ། །ཞེས་སོ།། །།

༈ །བཀྲ་ཤིས་ཚེ་བརྟན་ལ་སྐུ་རྩེད་ཕྱག་དལ་དུ་གནང་བ། བཀྲ་ཤིས་རྫོང་གསར་ཆུ་དཔེ་བརྐོ་བ་ལས། །ཚེ་བརྟན་ཨ་བོས་གསུང་འབྱོན་དཀའ་བར་གོ། །ང་ཡི་ལན་གསུམ་བོས་མཐར་ཁྱོད་ཉིད་ཀྱིས། །ཨ་ལན་ཐེངས་རེ་བྱིན་ན་ངོ་མཚར་གནས། །ཧ་ཧ། རྩེད་མོ་ལགས་པས་ཁྲོ་བ་མ་མཛད་པར། །འདི་རུ་སྡོད་ལ་སྐད་ཆའི་རྣམ་གྲངས་མཛོད། །ཅེས་སོ།། །། ༈ །དཔོན་སློབ་རིན་པོ་ཆེའི་དྲུང་དུ། མཛེས་པའི་སྐུ་ནི་མཚན་བཟང་དུ་མས་བརྒྱན། །སྙན་པའི་གསུང་ནི་དམ་ཆོས་སྒྲ་དབྱངས་སྒྲོག །ཟབ་པའི་ཐུགས་ནི་བདག་སོགས་འགྲོ་ལ་བརྩེ། །སྐྱབས་ཀྱི་མཆོག་གྱུར་དམ་པའི་ཞབས་དྲུང་དུ། །སྒུར་པོའི་ཟོལ་གྱིས་མི་ཕྱེད་དད་ངོས་ནས། །སྤྱི་བོར་ཐལ་མོ་སྦྱར་ཏེ་འདི་སྐད་ཞུ། །དེང་དུས་སྐུ་ཡི་དཀྱིལ་འཁོར་ལ། །གང་གི་ཉེར་འཚེ་མེད་པ་ནས། །བཞུགས་ཞེས་ཐོས་པས་ཡིད་སེམས་སྤྲོ། །འདིར་ཡང་ཐམས་ཅད་བདེ་སྤྲོ་ནས། །དངུལ་གདུང་རིན་ཆེན་འདི་ཉིད་ཀྱང༌། །འགྲུབ་པར་ཡུན་རིང་ཐོགས་པ་མེད། །རྟེན་ལ་རབ་ཏུ་གནས་པ་དང༌། །བདག་སོགས་རྣམས་ཀྱང་མཇལ་འདོད་པས། །གློག་བཞིན་མྱུར་དུ་ཕེབས་པར་ཞུ། ཞུ་ཡིག་སྤྱན་ལམ་སྨིན་བྱེད་དུ། །བཀྲ་ཤིས་ལྷ་ཡི་དར་དང་བཅས། །ཉེར་ལྔར་ཕུལ་བས་དགེ་གྱུར་ཅིག། ཅེས་སོ།། །། ༈ །སྡེ་པ་ཕྱག་མཛོད་ལ། སྔོན་གྱི་སྨོན་ལམ་རྣམ་དག་པས། །སྐྱབས་ཀྱི་མཆོག་གྱུར་དག་དང་མཇལ། །དཀོན་མཆོག་རིན་ཆེན་བསྟན་ལ་ཞུགས། །མི་དགེ་འཕྲལ་དུ་སྤངས་པའི་མཐུས། །སྐྱེ་བ་ཀུན་ཏུ་འགྲོགས་པར་ངེས། །སྨོད་དོན་སྔ་ཆད་ཡོད་པ་ལྟར། །སྐྱབས་གནས་དམ་པ་འདི་ཕྱོགས་སུ། །ཆིབས་སྣ་བསྒྱུར་བའི་མཐུན་འགྱུར་གྱིས། །མཚོན་བྱེད་རྟེན་ལྡན་དང་བཅས་པ། །ཉེར་ལྔ་ཟླ་བ་བཅུ་གཅིག་པར། །རྫོང་གསར་བཀྲ་ཤིས་ཚུགས་ནས་བྲིས། །ཞེས་སོ།། །། ༈ །མཚུངས་མེད་དཀོན་མཆོག་རིན་ཆེན་གྱི་དྲུང་དུ། གྲངས་མེད་བསྐལ་བར་མཐའ་ཡས་ཚོགས་མང་བསགས། །ཚད་མེད་ཐུགས་རྗེས་འགྲོ་ལ་གཟིགས་ནས་ཀྱང༌། །གང་འདུལ་ཐབས་ཀྱིས་དེ་ལ་དེར་སྟོན་མཁན། །སྐྱབས་ཀྱི་མཆོག་གྱུར་དམ་པའི་སྙན་དྲུང་དུ། །དད་པའི་ཡིད་ཀྱིས་དང་བའི་ཐལ་མོ་སྦྱར། །འགྱུར་མེད་ངང་ནས་ཞུ་དོན་འདི་ལྟར་ལགས། །ཉིད་ནི་སེམས་ཅན་ཀུན་གྱི་དོན་སླད་དུ། །ངལ་དུབ་མེད་ཅིང་གཡེལ་བ་མི་མངའ་ཞིང༌། །བསྟན་པའི་ཁུར་ཆེན་འདེགས་པའི་སྟོབས་དང་ལྡན། །བདུད་སྡེ་མཐའ་དག་འཇོམས་པའི་དྲག་ཤུལ་ཆེ། །རིག་གནས་ལྡ་ལ་མཁས་ཤིང་བྱང་ཆུབ་པ། །ཁྱོད་ཀྱི་ཡོན་ཏན་བརྗོད་པའི་མཐའ་མེད་ཀྱང༌། །མདོ་ཙམ་རང་བཞིན་བསྙད་པ་ལག་དལ་ལགས། །ཞུ་དོན་འདོད་པ་ཕྲན་བུ་འདི་ལྟར་ཡོད། །རབ་བྱུང་བཙུན་པའི་ཕྱག་ལ་མི་མཛེས་ཤིང༌། །ངེད་ཅག་སྔགས་པར་གཞུང་ནས་བཤད་པ་ཡི། །བྷུ་ཐཱ་ཛོ་ཀིས་ཕུལ་བའི་རག་ཆུང་དེ། །བདག་ལ་བརྩེ་བས་གནང་ན་ཇི་ལྟར་ལགས། །དབྱིངས་ཡུལ་ཁྲེལ་བར་འདུག་ན་མཐོལ་ལོ་བཤགས༑ ༑རྟེན་དང་བཅས་ཏེ་ད་ལྟ་ཕུལ་བ་དགེ། །འདི་རྣམས་ལོ་བཅུའི་ཐོག་དུ་ལགས།། །།

༈ །བླ་མ་བཟོད་པ་ལ། རྗེ་སངས་རྒྱས་ཀུན་འདུས་བཀའ་དྲིན་ཅན། །མི་བདག་གི་སྤྱི་བོར་རྟག་ཏུ་བཞུགས། །དུས་ལན་གཅིག་མིན་པར་བརྩེ་བས་སྐྱོངས། །བདག་རེ་སའི་སྐྱབས་གནས་ཁྱེད་མིན་སུ། །ཞེས་མཆོད་པར་བརྗོད་ནས་དྲིས་པའི་ལན་སྤྲིང་བ། རང་གཞན་འཁོར་བའི་སྡུག་བསྔལ་ལས། །ཐར་འདོད་ཀྱི་བསམ་པ་ཆེར་བྱུང་ནས། །ལྷ་དྲི་མེད་འོད་གསལ་བསྒྲུབ་པ་ལ། །བསྟན་པའི་བདག་པོའི་དབུ་མཛད་ནས། །ཡབ་མེས་ཀྱི་ཡི་དམ་སྲུང་མ་རྣམས། །ཉམས་སྣང་དུ་གསལ་བར་མཇལ་བས་སྤྲོ། །ཁྱད་པར་པདྨ་འབྱུང་གནས་དང༌། །སྒྲུབ་པའི་ལྷ་མཆོག་དྲང་སྲོང་ཉིད། །སངས་རྒྱས་བྱང་སེམས་དུ་མ་དང༌། །ཆོས་ཀྱིརྒྱལ་པོ་ཡང་ཡང་མཇལ། །སེམས་རིག་པའི་ངོས་ལ་བལྟས་གྱུར་ཀྱང༌༑ ༑གཟུགས་དངོས་པོར་མ་གྲུབ་ཁོ་ཐག་ཆོད། །གང་ལྟར་ཡང་དྲན་པའི་ངོ་བོ་ལ། །བལྟ་རྒྱུ་དང་ལྟ་མཁན་ཡང་ཁོ་རང་ལགས། །རྒྱས་ཞིབ་རང་འབྲི་བའི་ལོང་མ་ཁོམ། །བསྡུས་ཙམ་འདི་ཁྱོད་ཀྱི་ངོ་མ་ཆོག །སྐྱ་མིན་སེར་མིན་གྱི་སྔགས་ཆུང་གིས། །ངག་མཚམས་ཀྱི་ཁོག་ནས་སྤྲིངས་པ་དགེ། །ཞེས་དགུང་ལོ་བཅུ་གཅིག་གི་ཐོག་དྲང་སྲོང་ལོཀ་ཏྲིའི་བསྙེན་མཚམས་ཁོག་ནས་ཞུ་ལན།། །། ༈ །ཤང་གནམ་གླིང་པ་ཀརྨ་ཚོགས་གཉིས་དཔལ་གྲུབ་ཀྱིས་མཚོ་དཀར་ནས་ཞུ་ཡིག་ཚིག་བཅད་ཕུལ་བའི་ཞུ་ལན། བཀའ་བརྒྱུད་བླ་མའི་སྒྲུབ་གནས་མཆོག །ཁ་བ་ཅན་གྱི་ལྗོངས་འདི་རུ། །གངས་རིས་བརྒྱན་པའི་ཙཱ་རི་ཏྲར། །ང་ལ་འདུན་པ་གང་དེ་ལ། །ཅལ་ཅོལ་མིན་པར་འདི་སྐད་གླེང༌། །ཆ་ལུགས་ཤཱཀྱའི་རྗེས་འབྲངས་ནས། །ཇ་ཆང་འདོད་ལ་སྲེད་པ་དང༌། །ཉལ་ཞིང་བག་མེད་ག་ལ་རུང༌། །བསྟན་པ་ཡི་ནི་སྒོར་ཞུགས་ནས། །ཐ་དད་རྗེ་ཡི་ཞབས་ཕྱིར་འབྲངས། །ད་ལྟ་རང་དབང་ཡོད་དུས་འདིར། །ནང་སྙིང་ཕྱུང་ལ་བཀའ་བཞིན་སྒྲུབ། །དཔའ་བོར་འདོད་པའི་ཁེ་དྲག་དང༌། །ཕ་རོལ་རྨ་འབྱིན་སེམས་ངན་སོགས། །བ་སྤུ་ཙམ་ཞིག་སྡང་བ་ན། །མ་ཀའི་ན་རཀ་དམྱལ་བའི་རྒྱུ། །ཙཱ་རི་ཏྲ་ཡི་གནས་མཆོག་དེར། །ཚུལ་བཞིན་དགེ་བཅུ་དང་དུ་ལོངས། །ཛ་ཟེར་རྣམ་གཡེང་ཟད་པ་མེད། །ཝ་མར་ལྷ་ཆོས་གནས་དེར་མཛོད། །ཞྭ་ལྟར་མཚན་ལྡན་སྤྱི་བོར་ལོངས། །ཟས་ནོར་འབྱོར་ཚོགས་སྤྱོད་ལམ་རྣམས། །འ་ལེ་འོ་ལེར་མ་བཏང་བར། །ཡ་རབ་གནས་ཚུལ་མ་དོར་མཛོད། །རང་བཞིན་བཟང་པོར་སྐྱེས་པ་ཡང༌། །ལ་ལམ་ཁ་ཅིག་གཞན་རྐྱེན་མང༌། །ཤ་ཤད་ཀྱིས་དབེན་རང་མི་འདུ། །ས་འདིར་བདག་འདྲ་བགྲོད་དཀའ་དམན། །ཧ་ལེ་ཧོ་ལེའི་ཕྱི་མོ་འདི། །ཨ་ལ་ལ་བའི་གྲོགས་ལ་བསྲིངས༑ ༑སླར་ཡང་སྲིང་འོས་མུ་ཅན་འཚལ། །ལྷ་རྫས་ཟུང་འབྲེལ་དང་བཅས་དགེ། །ཞེས་སོ།།

།། ༈ །འབྱོར་རྒྱས་སར། ས་སྐྱོང་མི་ཡི་དབང་པོ་གང་དེ་ལ། ཉེ་ལམ་ཡང་ཆོས་ཀྱི་རྒྱལ་པོ་ཆེན་པོ་ཡི། བང་སོ་ལ་བརྟེན་ནས། མངོན་པར་མཐོ་བའི་རྒྱལ་ཐབ་བཟང་པོ་བཀྲ་ཤིས་ཀྱི་རང་བཞིན་དུ་འདུ་བགྱིད་པའི་དགའ་སྟོན་བདག་གིར་མཛད་ནས། ཡི་གེར་ཤར་བའི་བཤེས་ཕྲིན་སྐྱེས་དང་བཅས་ཏེ་མ་ཉམས་པར་སོན། ངེད་ཀྱང་དཔལ་ཟན་ཡང་གི་གཙུག་ལག་ཁང་ཆེན་པོ་དང༌། གདན་ས་ཆེན་པོ་འོག་མིན་ཀུན་ཏུ་བཟང་པོའི་ནགས་ཁྲོད་སོགས། གནས་རྟེན་འཛམ་གླིང་ན་འགྲན་ཟླ་བྲལ་བ་རྣམས་ལ་ཕྱག་བགྱི་བའི་སླད་དུ། ཕྱོགས་འདིར་མཆིས་པའི་སྐབས་ཡིན་གྱི། སླར་ཡང་གནས་ཚུལ་ཞིབ་པ་ངག་ཐོག་རང་ནས་གསལ་བ་བཞིན། འཕྲོས་འོས་ཀྱང་གངྒཱའི་རྒྱུན་ལྟར་འཚལ། །ཞེས་མན་ཙི་ཡུག་གི་སྐྱེས་དང་བཅས་མགོ་ཟླ་བའི་གྲལ་ཚེས་བརྒྱད་ལ་གདན་ས་ཆེན་པོ་ནས་མངྒ་ལཾ།། །། ༈ །གཙང་སྟོད་རྒྱལ་པོར། བསོད་ནམས་སྟོབས་ཀྱིས་མངོན་པར་མཐོ་བ་གང་དེ་ལ། འབྲི་གུང་པ་དཀོན་མཆོག་ཕུན་ཚོགས་རིག་འཛིན་ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་བའི་སྡེས། བསོད་ནམས་སྟོབས་ཀྱིས་མངོན་པར་མཐོ་བའི་རྒྱལ་བུ་གང་དེར་ཟློ་བ། སྐྱེས་བུ་ཆེན་པོའི་མཚན་གྱི་མེ་ཏོག་དུ་མས་བརྒྱན་པའི་གཟུགས་སྐུའི་སྐྱེ་མཆེད་ལྟ་བས་ཆོག་མི་ཤེས་པ། མཐོང་ན་མི་མཐུན་པ་མེད་པ། གསེར་རི་ལྟར་བརྟན་ཞིང་དགོངས་པ་མཆོག་ཏུ་བཟང་ལ་ལྷུན་ཆགས་པ། ཕས་ཀྱི་རྒོལ་བ་ཐམས་ཅད་ལ་སྙེམས་པ་མེད་པའི་བརྟུལ་ཞུགས་གྲུབ་པ། རྣམ་པར་དཔྱོད་པའི་མེ་ལོང་དྲི་མས་དབེན་པ། གཙུག་ལག་མཐའ་དག་གི་གཟུགས་བརྙན་གསལ་བར་འཆར་ཞིང༌། འབྲེལ་བའི་གཏམ་ལེགས་པར་བཤད་པའི་བཀའ་ཉན་པོའི་མཁས་པའི་སྐྱེས་ཆེན་རྣམས་མགུ་བར་མཛད་པ་དང༌། ཕྱོགས་ཐམས་ཅད་དུའང་མ་རྒྱལ་བ་རྣམས་ལ་རྒྱལ་བའི་རྒྱལ་མཚན་བསྒྲེངས་ཤིང༌། དྲེགས་ཚད་ཀྱིས་མྱོས་ཤིང༌། རྒྱལ་བ་རྣམས་ལས་ཐུགས་རྗེའི་གྲིབ་བསིལ་ལྷག་ཏུ་འབབ་པ་སོགས་ངོ་མཚར་གྱི་གཏམ་ཕྱོགས་དང་ཕྱོགས་སུ་གྲགས་པའི་སྒྲ་སྐད་དབྱར་གྱི་རྔ་གསང་གནམ་ས་བཀྲུམས་པ་ཙམ་དུ་བསྒྲགས་ཤིང༌།

དབུས་གཙང་གི་མ་རུངས་པ་མཐའ་ཡི་རྒྱལ་ངན་བསྟན་པའི་དཀྲུག་ཤིང་སྐྱེ་འགྲོའི་ཕུང་འདྲེ་དྲེགས་པ་ཅན་ཐམས་ཅད་སྤ་སྐོང་བ། ལུགས་གཉིས་ཀྱི་སྲོག་ཤིང༌། སྲིད་པའི་མེས་པོ་ཆེན་པོར་འཚོའོ་ཞེས་པ་ནི། འདི་ནའང་ཡིད་སྤྲོ་བའི་བདུད་རྩིར་གྱུར་ཅིང༌། འཕྲལ་དུའང་རྣམ་དཀར་དགེ་ལེགས་ཀྱི་ལམ་ལ་བརྩོན་པ་མི་སློད་པར་བདོག །སླད་མར་ཡང་དབུས་གཙང་གི་ལྗོངས་འདིར་འཕྲལ་ཡུན་བདེ་ཞིང་སྐྱིད་པ་རྫོགས་ལྡན་གྱི་དགའ་སྟོན་སྤེལ་བའི་ལེགས་མཛད་རྣམ་དཀར་གྱི་སྒོ་འབའ་ཞིག་གཅིག་ཏུ་སེམས་པའི་བསམ་གཏན་གྱི་འཁོར་ལོའི་དུས་འདའ་བ་དང༌། བདེ་བར་གཤེགས་པའི་བསྟན་པ་རིན་པོ་ཆེ་ཁོ་ན་སྐྱེ་དགུ་མཐའ་དག་གི་ཕན་བདེའི་རྩ་ལག་ཏུ་དགོངས་ཤིང༌། ཕྱོགས་དུས་གནས་སྐབས་ཐམས་ཅད་དུ་ཡང་དེ་ཉིད་འཕེལ་རྒྱས་ཀྱི་ཐབས་ཚུལ་རྒྱ་ཆེ་བ་དང༌། གྲངས་མང་བ་ལ་ཆེ་ཐང་དུ་བསྐྱེད་ནས་ཕྱག་བཞེས་སུ་བསྟར་བ་སྔ་མཁོ་ལས་མི་ཞན་པ་ཞིག་ཅིས་ཀྱང་གལ་ཆེ། དགོས་དོན་དུའང་རིམ་གྲོ་སྲུང་འཁོར་སོགས་ལ་འབད་འབུང་མཛད་འཚལ། ཞེས་ཡར་ཚེས་གསུམ་ལ་སྲུང་བ་སྔགས་མདུད་བཀྲ་ཤིས་པའི་དར་སུམ་བསྒྲིལ་བཅས་བཀྲ་ཤིས་ཚུགས་ནས་བྲིས་སོ།། །། ༈ །ཙཱ་རིའི་རྡོར་ཕྱག་མགྲོན་གསུམ་ལ། རྒྱུད་སྡེ་དུ་མས་རབ་བསྔགས་ཐུགས་ཀྱི་གནས། །ཉེ་བའི་འཐུང་སྤྱོད་དེ་ཝཱི་ཀོ་ཊ་ཞེས། །དཔའ་བོ་མཁའ་འགྲོ་རྟག་ཏུ་འདུ་བའི་ཞིང༌། །གནས་མཆོག་ཙཱ་རི་ཏྲ་ལ་ཕྱག་མཚལ་ལོ། །ཞེས་སྤྱི་བོར་བླངས་ཏེ། འབྲི་གུང་པའི་གདུང་གི་ཐ་ཆུང༌། དཀོན་མཆོག་ཕུན་ཚོགས་རིག་འཛིན་ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་བའི་སྡེས། བྱང་ཕྱོགས་ཁ་བ་ཅན་གྱི་ཡུལ་གྲུ་འདིར། གནས་དང་ཉེ་གནས་ཞིང་དང་ཉེ་ཞིང་སོགས་མང་དག་བཞུགས་པ་ལས། ལྷོ་གནས་མཆོག་དཔལ་གྱི་ཙཱ་རི་ཏྲ་ཞེས་ཉི་ཟླ་ལྟར་གྲགས་ཤིང་འགྲན་ཟླ་དང་བྲལ་བ་དེར། མཉམ་མེད་སྐྱོབ་པ་རིན་པོ་ཆེའི་ཕྲིན་ལས་པར་མངའ་གསོལ་བ། མ་དང་མཁའ་འགྲོ་དབང་དུ་སྡུད་ཅིང་སྡེ་བརྒྱད་བྲན་དུ་བཀོལ་བར་མཛད་པའི་རྫུ་འཕྲུལ་ལ་མངའ་བརྙེས་པ་མཉོས་མགར་ཆོས་གསུམ་གྱི་རིང་ལུགས་འཛིན་པ་ཆེན་པོ།

རྡོར་ཕྱག་མགྲོན་གསུམ་གྱིས་དབུ་མཛད། ཙཱ་རི་གསར་རྙིང་གཅིག་ཆར་བ་རྣམས་ལ། རང་གཞན་ཐམས་ཅད་སྨིན་གྲོལ་ལ་འགོད་ཅིང་དོན་གཉིས་མཐར་ཕྱིན་པའི་བཀྲ་ཤིས་སྨོན་ལམ་ཞུ་རྟེན་ལྷ་གཡག་སྤུས་ལེགས་པ་རེ་དང༌། རྣམ་བཞག་མཚོན་པ་ཙཱ་རིའི་མི་ཆེན་པོ་ལས་ཚན་བཅུ་གསུམ༑ ཇོ་བཟང་གི་སྡེ་དང་བཅས་པ་རྣམས་ཀྱིས། རྒྱལ་དབང་ཀུན་དགའི་ཕྱག་བཞེས་ཕག་མོ་ཞལ་གཉིས་མའི་ཆོག་སྒྲིག་ཅུང་ཞིག་བསྡུས་པ་འདིའི་འཛུགས་རྟེན་ལ། མང་ཇ་ལྔ། ཧང་བར་འཁོར་སྡོར་ཚབ། བྲེ་ལུ་མའི་ཚྭ་ཁལ་གསུམ། ཚོགས་འཁོར་ཆེད་གཡག་གཉིས། འཇིག་རྟེན་གསུམ་མགོན་གྱི་སྐུ་ལ་ཕོ་བྲང་མན་ཙི་བཀྲ་ཤིས་རྟགས་བརྒྱད་མ་ཟུང་འབྲེལ། གསེར་གདུང་རིན་པོ་ཆེར། ཚོན་རྩི་དབང་གི་མདོག་ཅན་ཟུང་འབྲེལ། རྡོ་རྗེ་འཛིན་པར་བཀྲ་ཤིས་ཁ་བཏགས་ཚོན་དཔེ་དམར་པོ་ཟུང་འབྲེལ། སྔོན་པོ་ཟུང་འབྲེལ། སྨད་ཤམ་ལེགས་པ། བཅོབ་དར་བདུན་ཡུག །གཞན་པའི་རྣམ་བཞག་ཐེས་ལ་ཚོན་སིལ་བཅུ་དང༌། ཁ་བཏགས་བཅུ། མཁའ་འགྲོ་འབུམ་སྡེའི་སྟེང་དུ་རྒྱལ་མཚན་ཆེ་ལེགས་བྱ་འདྲད་དངུལ་ལས་གྲུབ་པ། ལས་ཚན་བཅུ་གསུམ་ལ་གཡག་སོ་བཞི་སྤུས་དག་པ་རེ། ཡོངས་བསྒྲིལ་གཡག་ཉི་ཤུ་དང་བཅས་ཡོད་པས༑ ༑སངས་རྒྱས་ཀྱི་བསྟན་པ་དར་བ་དང་འཇིག་རྟེན་འདིར་ཡང་རྫོགས་ལྡན་གྱི་དགའ་སྟོན་འཕེལ་བའི་བཀྲ་ཤིས་སྨོན་ལམ་རྒྱུན་མར་འཚལ། །ཞེས་ཆུ་བྱི་ཧོར་ཟླ་དྲུག་པའི་དགའ་བ་གསུམ་པའི་ཚེས་ལ་བསམ་འགྲུབ་མཁར་རྩེའི་སའི་ཆར་དཔལ་འབྱོར་སྒང་ཞེས་པར། འབྲི་གུང་སྒར་ཆེན་བཞུགས་ཐོག་ནས་བྲིས་པ་བསྐུར་རོ།། །།སརྦ་མངྒ་ལཾ།། ༈ །མཁར་རྩེའི་ལྕམ་དཀོན་མཆོག་ལ་གནང་བ། རྒྱལ་བ་ཤཱཀྱའི་དབང་པོས་མཆོག་དུ་ལུང་བསྟན་པ། ནཱ་གརྫུ་ནའི་ངོ་བོར་རཏྣ་ཤྲཱིའི་གདུང་གི་ཐ་ཆུང་ལྷ་མཆོག་མ་ཧཱ་རི་ཥའི་རྣལ་འབྱོར་པ་ཤཱཀྱའི་བཙུན་པ་རིག་འཛིན་ཆོས་ཀྱི་གྲགས་པའི་གཏམ། ཁྱོད་ལ་གནོད་བྱེད་ཀླུ་གོང་པ་བྲན་གཡོག་འཁོར་དང་བཅས་པར་སྤྲིངས་པ། དཔོན་ས་དཀོན་མཆོག་ཉེས་པ་འདིའི་སྲོག་ལུས་དབང་རླུང་དང་བཅས་པ་དྲང་སྲོང་དྲི་མེད་ཀྱིས་བསྲུངས་ཟིན་པས་གནོད་འཚེའི་སྦྱོར་བ་སྐད་ཅིག་ཙམ་ཡང་མ་བྱེད།

ཞི་བའི་སེམས་དང་ལྡན་པ་དང་ཕན་གྲོགས་སུ་གནས་པར་གྱིས། ཡི་གེ་འདི་ལ་འགལ་ན་བདག་ཉིད་དྲང་སྲོང་ཁྲོས་པའི་ཁྲོ་བོ་ཞེ་སྡང་རྡོ་རྗེའི་དམོད་པས། ཁྱོད་ཀྱི་ལུས་སེམས་ཐལ་བར་བརླག་ཅིང་རྣམ་ཤེས་ཀྱང་རྡོ་རྗེའི་དམྱལ་བར་བསྐལ་བའི་བར་དུ་སྡུག་བསྔལ་ཀྱི་ཆར་འབེབས་པས་ངེས་པར་གྱིས། དམ་ཚིག་ལས་མ་འགལ་ན་ཡིད་དང་མཐུན་པར་ཕན་ཚུན་བྱམས་པས་མི་འདོར་བར་ངེས། ཞེས་ཆུ་ཕོ་བྱི་བའི་ལོ་ཧོར་ཟླ་ལྔ་པའི་ཉེར་གསུམ་ལ་སྒར་ཆེན་ནས་བྲིས།། །།མངྒ་ལཾ།།