༄༅། །གཏོར་བསྔོས་བསྡུས་པ་བཞུགས་སོ།།

།རང་ཉིད་ཡི་དམ་ལྷར་གསལ་བའི། །ཐུགས་སྲོག་ལས་སྤྲོས་རཾ་ཡཾ་ཁཾ། །མེ་རླུང་ཆུ་ཡིས་བ་ལིཾ་ནི། །ཉེས་སྐྱོན་བསྲེགས་སྦྱངས་གཏོར་ནས་ཀྱང༌། །རླུང་མེའི་སྟེང་དུ་ཐོད་སྒྱེད་སྟེང༌། །བདེ་སྐྱོང་ཡངས་ཤིང་རྒྱ་ཆེན་ནང༌། །ཤ་ལྔ་བདུད་རྩི་ལྔར་བཅས་པ། །ཨོཾ་ཧཱུྂ་ཏྲཱཾ་ཧྲཱིཿཨཱཿདག་དང༌། །མཱཾ་ལཱཾ་བཱཾ་པཱཾ་ཏཱཾ་གྱིས་མཚན། །ཧཱུྂ་ཞེས་སྣ་བུག་རླུང་གིས་སྦུད། །རླུང་གཡོས་མེ་སྦར་རྫས་ཞུ་ཞིང༌། །ཁོལ་བས་ཉེས་སྐྱོན་ལྦུ་བའི་ཚུལ། །ལུད་ཅིང་དྭངས་མ་མེར་གྱིས་ཁེངས། །ཁ་ཆོད་ཟླ་སྟེང་ཧཱུྂ་ཨཱཿཨོཾ། །བརྩེགས་ལས་འོད་འཕྲོས་བདུད་རྩི་བཀུག །འདྲེས་ཤིང་ཡིག་གསུམ་ཟླ་བར་བཅས། །འོད་ཞུ་བདུད་རྩིར་ཐིམ་པ་ཡིས། །ཡེ་ཤེས་བདུད་རྩིའི་རྒྱ་མཚོར་གྱུར། ཨོཾ་ཨཱཿཧཱུྂ་ཧ་ཧོཿཧྲཱིཿ ལན་གསུམ་བརྗོད། རང་གི་ཐུགས་ཀའི་ས་བོན་ལས། །འོད་འཕྲོས་བླ་མ་ཡི་དམ་དང༌། །མཁའ་འགྲོ་ཆོས་སྐྱོང་སྲུང་མའི་ཚོགས། །ནོར་ལྷ་ཕྱོགས་སྐྱོང་གཞི་བདག་དང༌།་་་༌། །བགེགས་རིགས་ལན་ཆགས་འགྲོ་དྲུག་བཅས། །སྤྱན་དྲངས་སྤྲིན་ལྟར་མདུན་དུ་གཏིབས། །ཨརྒྷཾ་ནས་ཤཔདའི་བར་གྱིས་མཆོད། མགྲོན་རིགས་གོང་མ་ནས་རིམ་བཞིན། །ལྗགས་འོད་རྡོ་རྗེའི་སྦུ་གུ་ཡིས། །གཏོར་མ་དྲངས་གསོལ་མཉེས་ཚིམ་གྱུར། །ཨོཾ་ཨཱཿཧཱུྂ། དྲིན་ཅན་རྩ་བའི་བླ་མ་དང༌། །དྲུག་པ་རྡོ་རྗེ་འཆང་ལ་སོགས། །དབང་ལུང་མན་ངག་གདམས་པ་དང༌། །གསར་རྙིང་རྒྱུད་པའི་བླ་མ་རྣམས། །བཞེས་ཤིག་རོལ་ཅིག་ཁ་རཾ་ཁཱ་ཧི། །ཚོགས་རྫོགས་སྒྲིབ་བྱང་མཆོག་ཐོབ་པར། །གསོལ་བ་འདེབས་སོ་ཐུགས་རྗེས་ཟུངས། །ཨཽཾ་ཨཱཿཧཱུྂ། ཡི་དམ་བྱ་སྤྱོད་རྣལ་འབྱོར་དང༌༑ ༑རྣལ་འབྱོར་བླ་མེད་ཀྱིས་བསྡུས་པའི། །བདེ་དགྱེས་དུས་གསང་འཇིགས་བྱེད་དང༌། །དམར་ནག་མཱ་ཡཱ་སྒྱུ་མ་དང༌། །གདན་བཞི་ལ་སོགས་རྒྱལ་བའི་ལྷ། །ཞི་ཁྲོ་རབ་འབྱམས་གསར་རྙིང་གི། །ཡི་དམ་དཀྱིལ་འཁོར་རྒྱ་མཚོའི་ཚོགས། །བཞེས་ཤིག་རོལ་ཅིག་ཁ་རཾ་ཁཱ་ཧི། །མི་མཐུན་སྡིག་སྒྲིབ་ཚོགས་དག་ནས། །དངོས་གྲུབ་རྣམ་གཉིས་སྩལ་དུ་གསོལ། །ཨོཾ་ཨཱཿཧཱུྂ།

དམ་ཅན་རྒྱ་མཚོ་མཐུ་སྟོབས་ཅན། །དཔལ་མགོན་ཕྱག་བཞི་བྱ་རོག་མཚན། །ཕྱག་དྲུག་གུར་ཞལ་བེང་མ་ནིང༌༑ ༑སྟག་ཞོན་ལ་སོགས་མགོན་པོའི་ཚོགས། །བསྟན་སྲུང་ཆོས་ཀྱི་སྒྲོལ་མ་དང༌། །སྨུག་ནག་ལྕམ་དྲལ་ཧ་ར་ནག །ཞིང་སྐྱོང་སེང་གདོང་རཱ་ཧུ་ལ། །པེ་ཧར་གནོད་སྦྱིན་རྩི་དམར་སོགས༑ ༑ཆོས་སྐྱོང་འཁོར་བཅས་གཏོར་མ་རྣམས། །བཞེས་ཤིག་རོལ་ཅིག་ཁ་རཾ་ཁཱ་ཧི། །བར་ཆད་ནད་གདོན་དགྲ་བགེགས་སྒྲོལ། །རྡོ་རྗེ་སློབ་དཔོན་སྐུ་ཚེ་སྲིངས། །ཆོས་དང་བསྟན་པ་སྲུང་ཞིང་སྤེལ། །བདག་གི་བསམ་དོན་འགྲུབ་པར་མཛོད། །ཨོཾ་ཨཱཿཧཱུྂ། རྣམ་མང་ཐོས་སྲས་ཛཾ་བྷ་ལ། །གནོད་སྦྱིན་ནོར་བདག་ཕོ་མོ་རྣམས། །མཆོད་སྦྱིན་གཏོར་མ་འདོད་ཡོན་བཅས༑ ༑བཞེས་ཤིག་རོལ་ཅིག་ཁ་རཾ་ཁཱ་ཧི། །ཆོས་ལྡན་ལོངས་སྤྱོད་སྤེལ་བར་མཛོད། །ཨོཾ་ཨཱཿཧཱུྂ། ལྷ་ཀླུ་གཟའ་སྐར་རྒྱལ་ཆེན་དང༌། །ཕྱོགས་སྐྱོང་བཅུ་སོགས་གཙང་རིས་ཀྱི། །དཔལ་མགོན་བདུན་ཅུ་རྩ་ལྔའི་ཚོགས། །མཆོད་སྦྱིན་མཐུན་པའི་གཏོར་མ་འདི། །བཞེས་ཤིག་རོལ་ཅིག་ཁ་རཾ་ཁཱ་ཧི། །བར་ཆད་སོལ་ལ་མཐུན་རྐྱེན་སྒྲུབས། །ཨོཾ་ཨཱཿཧཱུྂ། གནམ་ས་བར་གསུམ་ཕྱོགས་བཅུ་ཡི། །གཞི་བདག་གཉུག་མར་གནས་རྣམས་དང༌། །ཁྱད་པར་ཡུལ་གནས་འདི་དག་གི། །བདག་པོ་འཁོར་བཅས་གཏོར་མ་འདི། །བཞེས་ཤིག་རོལ་ཅིག་ཁ་རཾ་ཁཱ་ཧི། །བདག་འདོད་ཆོས་བཞིན་འགྲུབ་པར་མཛོད། །ཨོཾ་ཨཱཿཧཱུྂ། བགེགས་དང་ལོག་འདྲེན་འབྱུང་པོའི་ཚོགས། །ལན་ཆགས་བུ་ལོན་ཤ་འཁོན་བདག །གང་ཡིན་མཆོད་སྦྱིན་གཏོར་མ་འདི། །བཞེས་ཤིག་རོལ་ཅིག་ཁ་རཾ་ཁཱ་ཧི། །གནོད་སེམས་ཞི་ནས་ཕན་སེམས་བསྐྱེད། །ལན་ཆགས་བྱང་ཞིང་བུ་ལོན་འཁོར། །ཤ་འཁོན་དག་ཅིང་འཁོར་བར་མཛོད། །ཨོཾ་ཨཱཿཧཱུྂ། འགྲོ་དྲུག་སེམས་ཅན་མཐའ་ཡས་ཚོགས། །མཆོད་སྦྱིན་གཏོར་མ་རྒྱ་ཆེན་འདི། །བཞེས་ཤིག་རོལ་ཅིག་ཁ་རཾ་ཁཱ་ཧི། །རང་རང་སྡུག་བསྔལ་ཚོགས་ཞི་ནས། །ཕན་བདེ་བྱང་སེམས་ལྡན་གྱུར་ཅིག ༑སླར་ཨརྒྷཾ་སོགས་ཀྱིས་མཆོད།

ཡིག་བརྒྱ་བརྗོད་ནས། མཆོད་སྦྱིན་གཏོར་མའི་མགྲོན་རིགས་རྣམས། །མཁའ་ལ་སྤྲིན་ཚོགས་དེངས་པ་ལྟར། །རང་རང་གནས་སུ་བཛྲ་མུཿ །གང་ཚེ་སྤྱན་དྲངས་འབྱོན་པར་གསོལ། །ཞེས་དང༌། བསྔོ་བ་སྨོན་ལམ་ཡང་བྱའོ། །གཏོར་བསྔོས་ཚང་མ་བསྡུས་པ་འདི། །མངའ་རིས་ཆོས་མཛད་མ་ཡིས་ནི། །བསྐུལ་ནས་སྐྱུ་ར་གྲགས་པའི་མིང༌། །འཛིན་དེས་སྦྱར་བ་འགྲོ་སྨིན་ཤོག། །།སརྦ་མངྒ་ལཾ།། 