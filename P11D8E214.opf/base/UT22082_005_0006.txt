༄༅། །རྡོ་རྗེ་རྣམ་འཇོམས་དང་སྨེ་བ་བརྩེགས་པའི་ལོ་རྒྱུས་བསྡུས་པ་བཞུགས་སོ།།

།རྡོ་རྗེ་རྣམ་པར་འཇོམས་པ་བ་རི་ལུགས་ཀྱི་ལོ་རྒྱུས་ནི། སྔོན་རྒྱ་གར་གྱི་ཡུལ་དུ་རྒྱལ་པོ་མ་སྐྱེས་དགྲའམ་ལོག་པའི་སྙིང་པོ་ཞེས་བྱ་བ་ཡོད་པ་དེའི་སེམས་གདོན་གྱིས་བརླམས་པས་ལྷ་ཁང་སྐུ་གསུང་ཐུགས་རྟེན་མེར་བསྲེགས་པ་དང༌། སངས་རྒྱས་ལ་མཐོ་འཚམ་པ་དང༌། དགེ་འདུན་བཀྲོངས་པ་སོགས་ལོག་པའི་ལས་ལམ་སྣ་ཚོགས་སྤྱད་པའི་ཚེ། དཀར་ཕྱོགས་ཀྱི་ལྷ་རྣམས་ཁྲོས་པའི་ཆད་པ་དང༌། མི་མ་ཡིན་རྣམས་འཁྲུགས་པའི་རྐྱེན་གྱིས་རྒྱལ་པོ་ལ་ཤ་ཁྲ་ལ་སོགས་པའི་ནད་རྣམ་པ་མང་པོས་ལུས་སེམས་ཤིན་ཏུ་མནར་ཞིང་ཡུལ་ཁམས་དེར་བཀྲ་མི་ཤིས་པ་རྣམ་པ་སྣ་ཚོགས་བྱུང་བའི་ཚེ། རྒྱལ་པོ་ཆེན་པོ་སྡེ་བཞིས་དོན་དེ་བཅོམ་ལྡན་འདས་ལ་གསོལ་པ་དང༌། བཅོམ་ལྡན་འདས་ཀྱིས་རྒྱལ་པོ་འདུལ་བའི་དུས་ལ་བབ་པར་ཡང་མཁྱེན་ནས། རྒྱལ་པོའི་ཁམས་དང༌། བསམ་པ་དང༌། དབང་པོ་དང༌། བག་ལ་ཉལ་བ་གཟིགས་པའི་ཚེ་ཞི་བས་མི་ཐུལ་བས་དྲག་པོའི༌།གདུལ་བྱར་དགོངས་ནས་གསང་བ་བའི་བདག་པོ་ལག་ན་རྡོ་རྗེ་ལ་བསྒོ་བས་དེས་སངས་རྒྱས་ལས་ཐོས་པར་བགྱིས་ཏེ། རྒྱལ་པོ་ལ་གཟུངས་སྔགས་བསྒྲགས་ཤིང་གསང་བ་རྨད་དུ་བྱུང་བའི་ཆོ་ག་བགྱིས་པས། རྒྱལ་པོ་ནད་ལས་གྲོལ་ཞིང་ཡུལ་ཁམས་ཀྱང་ཤིན་ཏུ་བཀྲ་ཤིས་པར་གྱུར་ཏོ། །དེ་ལྟར་ཡང་ཇི་སྐད་དུ། སངས་རྒྱས་ཀྱི་མཐུས་ལག་ན་རྡོ་རྗེ། ཞེས་དང༌། རྡོ་རྗེ་སྙིང་པོས་རབ་ཏུ་སྨྲས་སོ། །ཞེས་དང༌། རྒྱལ་པོ་རྟག་ཏུ་ཁྲུས་གྱིས་ཤིག །ཅེས་སོགས་གསུངས་ལ། གཟུངས་འདིའི་ནང་དུ་འཇིག་རྟེན་ལས་འདས་པ་དང་མ་འདས་པ་མང་པོའི་སྲོག་སྙིང་འདུས་པས་ཤིན་ཏུ་བཀའ་གཉན་པར་ཡང་གྲགས་སོ། །དེ་དག་གི་བརྒྱུད་པ་ནི། རྫོགས་པའི་སངས་རྒྱས། ཕྱག་ན་རྡོ་རྗེ། ཛེ་ཏ་རི་པ། རྡོ་རྗེ་གདན་པ་ཆེ་ཆུང༌། བ་རི་ལོ་ཙཱ་བ། ས་ཆེན་ཀུན་སྙིང༌། རྩེ་མོ། གྲགས་པ་རྒྱལ་མཚན། ས་སྐྱ་པ་ཀུན་རྒྱལ། འཕགས་པ། བསོད་དབང༌། རིན་དཔལ། བྱང་གཞོན་པ༑ བྱང་སེང༌། ཡེ་ཤེས་རྒྱལ་མཚན། ཀུན་དགའ་བཟང་པོ། དཀོན་མཆོག་རྒྱལ་མཚན།

སངས་རྒྱས་རིན་ཆེན། ངག་དབང་ཆོས་གྲགས། མཉམ་མེད་རཏྣ་ཤྲཱི། ཡོངས་འཛིན་དམ་པ་སངས་རྒྱས་རིན་ཆེན། དེས་བདག་དྷརྨ་ཀཱིརྟི་ལ་སྩལ་བའོ།། །། ༈ །ཡང་སྨེ་བརྩེགས་ཇོ་བོ་ལུགས་ཀྱི་ལོ་རྒྱུས་ནི། སྔོན་ལས་ཀྱི་མཐའ་ལོག་པའི་རྣམ་པར་སྨིན་པ་ལས་བྱུང་བའི་རུ་དྲ་མ་རུངས་པ་ཕོ་མོ་གཉིས་ཛམྦུའི་གླིང་འདིར་བྱུང་སྟེ་མི་ཐམས་ཅད་ཟ་ཞིང་གསོད་པ་ལ་བརྩོན་པའི་ཚེ། བདག་ཅག་གི་སྟོན་པ་ཐུགས་རྗེ་ཆེན་པོ་དང་ལྡན་པ་ཤཱཀྱའི་རྒྱལ་པོ་འཇིག་རྟེན་དུ་བྱོན་ནས་རུ་དྲ་ཕོ་མོ་འདུལ་བའི་དུས་ལ་བབ་པར་མཁྱེན་ནས་དེ་གཉིས་བཤོས་པའི་ཉིང་མཚམས་སུ་ཁྱེའུ་སྟོབས་དང་ལྡན་པ་ཞིག་སྤྲུལ་ཏོ། །དེ་ཆེར་སོན་པ་དང༌། སྐབས་ཤིག་གི་ཚེ་རུ་དྲའི་ཁྱེའུ་དེས་སྐྱེ་བོ་ཐམས་ཅད་བསྡུས་ཏེ་འདུས་པའི་ཚེ། རང་གི་ཕ་མ་གཉིས་ཀྱི་མགོ་ལ་མཚོན་བསྣུན་ནས་ལོག་པའི་ལས་ཀྱི་འཕྲོ་བཅད་ཅིང་འཚོ་སྲོག་གི་དབང་པོ་དེ་ཉིད་དུ་འགགས་པར་བྱས་སོ། །དེའི་ཚེ་བཅོམ་ལྡན་འདས་ཀྱིས་སྤྲུལ་པའི་ཁྱེའུ་དེས་གཞན་དོན་དུ་ཕ་མ་བསད་པའི་དམེ་བྱས་པའི་སྡིག་སྒྲིབ་སྦྱོང་བ་དང༌། རྩོད་དུས་ཀྱི་སེམས་ཅན་མ་རུངས་པ་རྣམས་འདུལ་བའི་སླད་དུ་ཁྲོ་བོ་སྨེ་བ་བརྩེགས་པའི་སྒྲུབ་ཐབས་རྗེས་གནང་ཁྲུས་ཆོག་དང་བཅས་པ་ཀྲྀ་ཡ་དཔུང་བཟང་གི་རྒྱུད་དུ་གསུངས་སོ། །དེ་ཉིད་རིམ་གྱིས་བརྒྱུད་ཇོ་བོ་རྗེ་དཔལ་ལྡན་ཨ་ཏི་ཤས་བོད་དུ་བསྣམས་ཕེབས་པ་ལས། སྐབས་ཤིག་འཁོར་རྣམས་ཀྱིས་ཇོ་བོ་ལ་སྡེ་འཁྲུག་ཅེས་བྱ་བ་གང་ལ་ཟེར། དེ་ལ་ཉེས་པ་ཇི་ཙམ་བདོག་ཞུས་པས། སྡེ་འཁྲུག་ཅེས་བྱ་བ་བཙུན་པ་འཐབ་པ་ལ་ཟེར༑ བྱ་བ་ཡོངས་སུ་བསྟན་པའི་མདོ་ལས། སྡེ་འཁྲུག་བྱེད་པའི་མི་རྣམས་དམྱལ་བ་མནར་མེད་དུ་སྐྱེ། དེ་ཡང་བཙུན་པས་དམག་དཔོན་བྱས་པ་བསྐལ་པ་གྲངས་མེད་པར་དམྱལ་བར་སྐྱེ། མི་སྐྱས་དམག་དཔོན་བྱས་པ་བསྐལ་པ་དྲུག་ཅུ། དམག་མི་རྣམས་བསྐལ་པ་སུམ་ཅུ། འཐབ་གྲལ་དུ་མ་སོང་ཡང་ཁ་ཕྱོགས་བྱས་ན་བསྐལ་པ་བརྒྱད།

ཁ་ཕྱོགས་མིན་ཡང་ཞེ་ཕྱོགས་ཙམ་བྱས་པ་བསྐལ་པ་བདུན། འཁྲུག་པ་ལ་མི་ཐེ་ཡང་དེར་རང་བཞིན་གྱིས་ཤི་བ་གྲོག་སྤུར་ཡན་ཆད་ཀྱང་དམྱལ་བར་སྐྱེ། སྡེ་འཁྲུག་བྱས་ཤུལ་དུ་ས་ཚིག་པ་ཞེས་སྒྲུབ་པ་གང་ཡང་ལོ་བཅུ་གཉིས་བསྒྲུབས་ཀྱང་འབྲས་བུ་མི་འབྱིན་པར་གསུངས། གཞན་ཡང་མདོ་སྡེ་འགའ་ཞིག་ཏུ། མ་འོངས་པའི་དུས་རབ་ཏུ་བྱུང་བ་རྣམས་འཁྲུགས་ཏེ་གཅིག་གིས་གཅིག་བསད་པའི་ཚེ་རབ་ཏུ་བྱུང་བ་དེ་རྣམས་དམྱལ་བ་མནར་མེད་དུ་སྐྱེ་ལ། སྐྱེ་བོ་རྣམས་ཀྱིས་དེ་དག་གི་གོས་དམར་སེར་རྣམས་སངས་རྒྱས་ཀྱི་ན་བཟའ་ཡིན་ནོ་ཞེས་མཆོད་རྟེན་བྱས་ཏེ་མཆོད་པས་སུམ་ཅུ་རྩ་གསུམ་དུ་སྐྱེའོ། །ཀུན་དགའ་བོ་སྐྱེ་གནས་གོ་ལོག་པ་དེ་ལྟ་བུ་ལ་ལྟོས་ཤིག །ཅེས་སོགས་རྒྱ་ཆེར་གསུངས་སོ། །དེ་ལྟ་བུའི་ཉེས་པ་དུ་མ་དང་ལྡན་པའི་སྡེ་འཁྲུགས་ཀྱི་ཉེས་པ་ཞི་བར་བྱེད་པའི་གཉེན་པོ་ནི་འདི་ཡིན་ནོ། །ཞེས་སྨེ་བ་བརྩེགས་པའི་སྒྲུབ་ཐབས། རྗེས་གནང༌། ཁྲུས་ཆོག །གྲིབ་མདོས། ལས་ཀྱི་མཐའ་སྒྱུར་དང་བཅས་པ་ནག་ཚོ་ལོ་ཙཱ་བ་ལ་གསུངས་སོ། །གཞན་ཡང་ཇི་སྐད་དུ། ཨོཾ་ཨེ་ཧོཿཤུདྡྷེ་སོགས་ཀྱི་སྔགས་གསུངས་པའི་རྗེས་སུ། རྒྱ་ཚོ་ཐལ་བས་དཀྲུགས་ཀྱང་རྙོག་མི་ལྡང༌། གཟུངས་འདི་བཟླས་ན་ཉེས་གྲིབ་གང་གིས་ཀྱང་གོས་པར་མི་འགྱུར་རོ། །ཞེས་སོགས་རྒྱ་ཆེར་གསུངས་སོ། །དེ་ལྟ་བུའི་ཕན་ཡོན་དུ་མ་དང་ལྡན་པའི་གདམས་པ་འདིའི་བརྒྱུད་པ་ནི། རྫོགས་པའི་སངས་རྒྱས། ལག་ན་རྡོ་རྗེ། དེ་དག་ལས་རིམ་པར་བརྒྱུད་དེ་དཔལ་ལྡན་ཨ་ཏི་ཤ་ལ་བཀའ་བབ། དེས་ནག་ཚོ། རོང་པ་ཕྱག་སོར། བྱ་འདུལ་བ་འཛིན་པ། ཆོས་ཀྱི་བྱང་ཆུབ། མཁན་པོ་ཟུལ་ཕུ་པ། སློབ་དཔོན་དཀོན་མཆོག་སེང་གེ། དེ་གཉིས་ཀ་ལ་མཁན་ཆེན་ཚུལ་རིན་གྱིས་གསན་ནས། བླ་མ་དར་མ་བཟང་པོ། གཞོན་ནུ་རྒྱལ་མཚན། རྒྱལ་མཚན་དོན་གྲུབ། གཙང་པ་རིན་རྒྱལ། བྱ་བཏང་བོ་དྷི་སཏྭ། འཇམ་དབྱངས་རིན་གྲགས༑ བསོད་ནམས་ལྷ་དབང༌། ངག་དབང་ཆོས་གྲགས། ཆོས་རྗེ་བྱམས་པ་བ།

མཚུངས་མེད་རིན་ཆེན་དཔལ། དྲིན་ཅན་བུདྡྷ་རཏྣ། དེས་བདག་དྷརྨ་ཀཱིརྟི་ལ་སྩལ་བའོ། །དེ་ལྟར་རྡོ་རྗེ་རྣམ་འཇོམས་དང་ཁྲོ་བོ་སྨེ་བརྩེགས་ཀྱི་ལོ་རྒྱུས་ཁུངས་དག་ཅིང་མདོར་བསྡུས་པ་འདིའང༌། ཆོས་མཛད་ངག་དབང་ཕུན་ཚོགས་ཀྱིས་དགོས་ཟེར་བར། འབྲི་གུང་པ་ཆོས་ཀྱི་གྲགས་པས་མགྱོགས་པར་བྲིས་པ་ཡིན་ནོ།། །།སརྦ་མངྒ་ལཾ།།