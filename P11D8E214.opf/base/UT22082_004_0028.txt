༄༅། །བསང་ཤིན་ཏུ་བསྡུས་པ་བཞུགས་སོ།།

།ན་མོ། གང་ཞིག་གཞི་བདག་ལ་སོགས་པ། །ཕྲག་དོག་ཞི་ཕྱིར་བསང་བའི་ཐབས། །འོ་མ་ཅན་ཤིང་སྣ་ཚོགས་པར། །ཕྱེ་མར་སྤོས་སྨན་བཏབ་པ་ཡི། །དུད་པ་ཆེས་ཆེར་བཏང་ནས་ནི། ཨོཾ་བཛྲ་ཨ་མྲྀ་ཏ་ཀུནྜ་ལི་ཧ་ན་ཧ་ན་ཧཱུྂ་ཕཊ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། ཨོཾ་ཨཱཿཧཱུྂ་ཧ་ཧོཿཧྲཱིཿ ཨོཾ་སརྦ་བིད་པཱུ་ར་པཱུ་ར་སུ་ར་སུ་ར་ཨཱ་ཝརྟ་ཡ་ཨཱ་ཝརྟ་ཡ་ཧོཿ ཨོཾ་བཛྲ་སྥ་ར་ཎ་ཁཾ། ཞེས་བྱིན་གྱིས་བརླབས་ལ། ཧཱུྂ་༌། དོན་གཉིས་ལྷུན་གྲུབ་སངས་རྒྱས་བདེན་པའི་གཙོ༑ ༑ཆགས་དང་བྲལ་བ་དམ་ཆོས་བདེན་པའི་མཆོག །ཕྱིར་མི་ལྡོག་པ་དགེ་འདུན་བདེན་པའི་མཆོག །བླ་མ་ཡི་དམ་རྩ་གསུམ་བདེན་པའི་མཆོག ༑མ་སྲིང་མཁའ་འགྲོ་དམ་ཅན་བདེན་པའི་མཆོག །བསླུ་མེད་རྒྱུ་འབྲས་གཤིས་བབས་བདེན་པའི་མཆོག །བདེན་པའི་ངག་ལ་མགྲོན་རིགས་ཀུན་ཉོན་ཅིག །ཧཱུྂ་༌། སྣ་ཚོགས་རྩི་ཤིང་དུད་པ་ལ། །སྨན་སྤོས་ཕྱེ་མར་བཅུད་དུ་བྲན། །འདོད་ཡོན་སྣ་ཚོགས་ཡིད་ཀྱིས་སྤྲུལ། །ཀུན་གྱི་དགྱེས་སྐོང་དགའ་སྟོན་ལ། །རྣམ་བཞིའི་མགྲོན་རྣམས་སྤྱན་འདྲེན་གཤེགས། །བསང་མཆོད་དུད་སྤྲིན་དཀྲིགས་པ་ལས། །འདོད་ཡོན་སྣ་ཚོགས་ཆར་དུ་འབབ། །དཀོན་མཆོག་སྲི་ཞུའི་མགྲོན་རྣམས་ཀྱི། །སྤྱན་སྔར་དགྱེས་པའི་མཆོད་པ་འབུལ། །མགོན་པོ་ཡོན་ཏན་མགྲོན་རྣམས་ཀྱི༑ ༑ཐུགས་དམ་སྐོང་བའི་རྫས་སུ་འབུལ། །རིགས་དྲུག་སྙིང་རྗེའི་མགྲོན་རྣམས་ལ། །རང་རང་དགྱེས་པའི་རྫས་སུ་འབུལ། །ལན་ཆགས་བུ་ལོན་མགྲོན་རྣམས་ལ། །སོ་སོར་ཚིམ་པའི་འདོད་ཡོན་བསྔོ། །ཁྱད་པར་ས་ཕྱོགས་ཡུལ་ཕྱོགས་འདིའི། །ལྷ་ཀླུ་གཞི་བདག་གནས་བདག་ཚོགས། །ཕོ་རྒྱུད་མོ་རྒྱུད་ཀླུ་རྒྱུད་ཀྱིས། །བསྡུས་པའི་ཚོགས་རྣམས་གནས་འདིར་གཤེགས། །བསང་མཆོད་དུད་སྤྲིན་འདོད་ཡོན་འདི། །བལྟས་པ་ཙམ་གྱིས་མིག་ཚིམ་ཞིང༌། །ཉན་པ་ཙམ་གྱིས་རྣ་བ་ཚིམ། །སྣོམ་པ་ཙམ་གྱིས་སྣ་ཡང་ཚིམ༌། །མྱང་བ་ཙམ་གྱིས་ལྕེ་ཚིམ་ལ། །རེག་པ་ཙམ་གྱིས་ལུས་ཚིམ་ཞིང༌། །

དྲན་པ་ཙམ་གྱིས་ཡིད་ཚིམ་པའི། །འདོད་ཡོན་དགའ་སྟོན་འདི་བཞེས་ལ། །བདག་ཅག་མི་ནོར་བཅས་པའི་ཚོགས༌། །བསམ་དོན་ལྷུན་གྱིས་འགྲུབ་པ་དང༌། །ལུས་སེམས་བདེ་བར་ལོངས་སྤྱོད་ཅིང༌། །ནད་འཚེའི་བགེགས་དང་བྲལ་ནས་ཀྱང༌། །འདོད་དོན་འགྲུབ་པའི་གྲོགས་གྱིས་ཤིག །ཀྱཻ། རྣལ་འབྱོར་བདག་གི་སྲུང་མ་དང༌། །དགྲ་ལྷ་ཕོ་ལྷ་ཡུལ་གྱི་ལྷ། །སྲོག་ལྷ་ཞང་ལྷ་མ་ལྷ་དང༌། །བན་བོན་སྲུང་མ་བང་ལྷ་སོགས། །ལྷ་སྲིན་སྡེ་བརྒྱད་ཕོ་མོ་ཀླུ། །དབུ་འཕང་དགུང་དང་མཉམ་པར་བསྟོད། །གསོལ་ལོ་མཆོད་དོ་ཕྲིན་ལས་སྒྲུབས། །ཁྱེད་རྣམས་བདག་དང་ལུས་གྲིབ་ལྟར། །མི་འབྲལ་འགྲོགས་ཤིང་སྟོངས་གྲོགས་མཛོད། །སྟོང་གསུམ་ཕྱོགས་བཅུའི་ཕུན་ཚོགས་ཀུན། །དེ་རིང་བདག་གིས་གཡང་དུ་ལེན། །ཕྱྭ་བསྐོར་གཡང་བསྐྱིལ་དཔལ་དུ་འབར༑ ༑རྟག་ཏུ་བཀྲ་ཤིས་བདེ་ལེགས་ཤོག། ཧཱུྂ་༌། ང་ནི་སྔགས་འཆང་ཐུགས་རྡོ་རྗེ། །ང་ནི་འཇམ་དཔལ་གཤིན་རྗེའི་གཤེད། །ང་ནི་ཞེ་སྡང་རྡོ་རྗེ་སྟེ། །གལ་ཏེ་འདི་ལས་ཁྱོད་འགལ་ན༑ ༑རྫས་སྔགས་ཕྱག་རྒྱ་ཏིང་འཛིན་གྱི། །སྦྱོར་བ་དྲག་པོ་མི་བཟད་པས། །ཉམས་པའི་གཞི་བདག་ལས་ངན་དེའི། །ལུས་ཀྱི་ཕུང་པོ་དུམ་བུར་གཏུབ། །མགོ་བོ་ཚལ་པ་བརྒྱ་རུ་གཏོང༌། །དོན་སྙིང་དམར་པོ་རྔམ་ཟས་བགྱིད། །སྙིང་ཁྲག་དྭངས་མ་ཧུབ་ཀྱིས་འཐུང༌། །དབང་པོ་རྣམ་ལྔ་ཕྱེ་མར་གཏོང༌། །རྣམ་ཤེས་རྡོ་རྗེའི་དམྱལ་བར་སྲེག །དེ་འདྲའི་འཇིགས་པར་ཆེར་སོམས་ལ། །ང་ཡི་བཀའ་ལས་མ་འདའ་ཞིག །ཡ་མཱནྟ་ཀ་མ་ཧཱ་རི་ཥི་མ་ཧཱ་ས་མ་ཡ་ཨི་དནྟེ་ན་རཀྐན། ཞེས་རང་ཉིད་སྔགས་འཆང་ཐུགས་ཀྱི་རྡོ་རྗེར་མོས་པའི་ང་རྒྱལ་བརྟན་པོས་བསྒྲག་ན་ལྷ་སྲིན་སྡེ་བརྒྱད་གང་ཡང་མི་ཉན་པ་དང་མི་འདུས་པ་མི་སྲིད་དེ། སྡེ་བརྒྱད་ཐམས་ཅད་སྔགས་འཆང་ངའི་འབངས་དང་ཕོ་ཉར་མ་གྱུར་པ་གང་ཡང་མེད་པས་སོ། །ཞེས་སོ་སོའི་ཡུལ་གྱི་གཞི་བདག་ལ་རྔན་སྦྱིན་དམ་བརྡར་དུ། འབྲི་གུང་པ་ཤཱཀྱའི་དགེ་སློང་རྡོ་རྗེ་འཛིན་པ་རིག་སྔགས་ཀྱི་མཐུ་གྲུབ་པ་ཆོས་ཀྱི་གྲགས་པས་རྩེ་བ་གཞིས་ཀར་བྲིས་པའོ།།

།།མངྒ་ལཾ།། 