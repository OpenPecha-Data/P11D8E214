༄༅། །ཡང་ཟློག་མེའི་སྤུ་གྲི་ལ་ཉེ་བར་མཁོ་བའི་ཟློག་བྱང་ཨ་ཏི་བཞུགས་སོ།།

ཡང་ཟློག་མེའི་སྤུ་གྲིས་གཏོར་མ་འཕང་བའི་ཚེ་ཟློག་ཅིང་བྷྱོས་གདབ་པ་དང་ར་མདའ་སྦྲན་པ་ནི། དམར་གྱི་གཏོར་མ་སྒྲུབ་ཁང་གི་ཕྱི་རོལ་ཏུ་སྤགས་ཏེ། གཤིན་རྗེའི་དམག་ཚོགས་གནམ་ས་བར་གསུམ་གང་བར་དམིགས་ལ། ཤ་ཁྲག་ཨོང་སྐྱུ་སྨན་རཀ་བྲན་ལ་གསོལ་བར་བསམ་ཞིང༌། སྔགས་པ་བདུད་ཆས་སུ་ཞུགས་ལ། ཐོག་མར་འདི་སྐད་དོ། །ཧཱུྂ་༌། ཆོས་ཀྱི་དབྱིངས་ལས་རང་བྱུང་གྲུབ་པའི་ལྷ། །ཁྲོ་རྒྱལ་རོལ་པའི་དུར་ཁྲོད་ཆེན་པོ་ནས། །གྲུ་གསུམ་ཆོས་དབྱིངས་དྲག་པོའི་གཞལ་ཡས་སུ། །ཀླུ་འབུམ་གཉན་ཁྲི་ས་བདག་སྟོང་གི་གདན། །ཕྱོགས་སྐྱོང་དྲེགས་པ་མ་ཧེ་ཆུ་གླང་སྟེང༌། །ཨེ་ལས་ཕྱག་རྒྱ་ཟིལ་གནོན་སྐུ་མདོག་ནག །ཞལ་གསུམ་ཕྱག་དྲུག་ཞབས་བཞི་དོར་ཐབས་བསྒྲད། །རྣོ་བའི་མཚོན་ཆ་སྣ་ཚོགས་ཕྱག་ན་བསྣམས། །སྤྲུལ་པའི་ལྷ་ཚོགས་མང་པོ་ཕོ་ཉར་འགྱེད། །ལས་ཀྱི་གཤིན་རྗེ་མང་པོས་འཁོར་གྱིས་བསྐོར། །དམ་ཉམས་དགྲ་བོའི་ཤ་ཁྲག་ཞལ་དུ་བསྟབ། །བྱད་དང་རྦོད་གཏོང་བཟློག་པའི་ཕྲིན་ལས་མཛོད། །དེ་ཡི་གཡོན་དུ་གཉིས་མེད་སྦྱོར་བའི་ཡུམ། །མ་མོའི་དེད་དཔོན་ཆེན་མོ་ཁྲག་མིག་མ། །དམར་མོ་གཅེར་བུ་རྒྱན་མེད་འཇིགས་པའི་ཚུལ། །ལྕགས་ཀྱུ་ཐོད་ཁྲག་ཐོགས་ནས་འགུགས་ཤིང་གསོད། །དགྲ་བོའི་སྙིང་དང་དོན་སྙིང་ཁྲག་ལ་རོལ། །མ་མོ་བྱེ་བ་ས་ཡའི་འཁོར་གྱིས་བསྐོར། །དམ་ཉམས་བསྒྲལ་བའི་ཤ་ཁྲག་ཞལ་དུ་བསྟབ། །བྱད་དང་རྦོད་གཏོང་བཟློག་པའི་ཕྲིན་ལས་མཛོད། །གཡས་ན་སྲས་མཆོག་ཡ་མ་རཱ་ཙ་ནི། །དམར་ནག་མི་ལྤགས་གཡང་གཞི་གོས་སུ་གྱོན། །བཤན་གྲི་ཙིཏྟ་ཐོགས་ནས་སྒྲོལ་ཞིང་ཟ། །ཞབས་གཉིས་ས་ལ་བརྡབས་པས་སྲིད་གསུམ་གཡོ། །ལྷ་སྲིན་སྡེ་བརྒྱད་དྲེགས་པའི་འཁོར་གྱིས་བསྐོར། །དམ་ཉམས་བསྒྲལ་བའི་ཤ་ཁྲག་ཞལ་དུ་བསྟབ། །བྱད་དང་རྦོད་གཏོང་བཟློག་པའི་ཕྲིན་ལས་མཛོད། །མདུན་ན་སྐུ་སྤྲུལ་འཆི་བདག་ནག་པོ་ནི། །སྔོ་ནག་ལྕགས་ཆས་ཆུ་གླང་རྒྱན་ལྡན་ཞོན། །རི་རབ་དགྲ་སྟས་དགྲ་བགེགས་གནོན་ཅིང་སྒྲོལ། །ཞིང་ལྤགས་སྟག་ཤམ་ཐོད་སྐམ་ཞིང་ཆུང་གྱོན། །སྦྲུལ་གྱིས་བརྒྱན་ཅིང་འཆི་བདག་བྱེ་བས་བསྐོར། །དམ་ཉམས་བསྒྲལ་བའི་ཤ་ཁྲག་ཞལ་དུ་བསྟབ། །བྱད་དང་རྦོད་གཏོང་བཟློག་པའི་ཕྲིན་ལས་མཛོད། །རྒྱབ་ན་གསུང་སྤྲུལ་སྲོག་བདག་དམར་པོ་ནི། །ཐོད་པའི་རྣ་ཆ་སྦྲུལ་ནག་རལ་པ་ཅན། །བེ་ཅོན་རལ་གྲིས་དགྲ་བགེགས་བརྡུང་ཞིང་སྒྲོལ། །རུས་སྦལ་ནག་པོའི་གཡང་གཞི་གོས་སུ་གྱོན། །རླུང་དམར་ཞོན་ཅིང་སྲོག་བདག་བྱེ་བས་བསྐོར། །དམ་ཉམས་བསྒྲལ་བའི་ཤ་ཁྲག་ཞལ་དུ་བསྟབ། །བྱད་དང་རྦོད་གཏོང་བཟློག་པའི་ཕྲིན་ལས་མཛོད། །རྩ་བའི་ལྷ་དྲུག་རྒྱན་གྱི་ལྷ་བརྒྱད་དང༌། །སྤྲུལ་པ་རྣམ་གསུམ་ཕྱི་ནང་གཤེད་ཆེན་བརྒྱད། །གསང་བའི་གཤེད་བཞི་སྒོ་སྐྱོང་བཞི་རྣམས་ཀྱང༌། །དམ་ཉམས་བསྒྲལ་བའི་ཤ་ཁྲག་ཞལ་དུ་བསྟབ༑ ༑བྱད་དང་རྦོད་གཏོང་བཟློག་པའི་ཕྲིན་ལས་མཛོད། །ཟླ་བའི་འཆི་བདག་ཆེན་པོ་བཅུ་གཉིས་དང༌། །ཞག་གི་གཤིན་རྗེ་འབར་བ་སུམ་ཅུ་གཉིས། །ཟ་མའི་གཤིན་རྗེ་བདུན་བརྒྱ་ཉི་ཤུ་སོགས༑ ༑གཤིན་རྗེ་ཕྱོགས་སྐྱོང་སྡེ་བརྒྱད་དྲེགས་པའི་ཚོགས། །ས་ཆུ་མེ་རླུང་སྤྲིན་དང་དུར་ཁྲོད་བདག

།མཁའ་ལ་རྒྱུ་དང་དབང་ཕྱུག་མཁའ་འགྲོ་མ། །ཞིང་སྐྱོང་གིང་དང་ལངྐ་བརྟན་མའི་ཚོགས༑ ༑འཇིག་རྟེན་ཀུན་ལ་ཁྱབ་པར་རྒྱུག་བྱེད་པ། །ལས་ཀྱི་གཤིན་རྗེ་ཕོ་ཉ་འཁོར་དང་བཅས། །དམ་ཉམས་བསྒྲལ་བའི་ཤ་ཁྲག་ཞལ་དུ་བསྟབ། །བྱད་དང་རྦོད་གཏོང་བཟློག་པའི་ཕྲིན་ལས་མཛོད། ༑ཅེས་དང༌། ཟློག་ཅིང་བྷྱོས་གདབ་པ་ནི། བྷྱོཿ ད་ནི་བཟློག་པའི་དུས་ལ་བབ། །ད་ནི་བསྒྱུར་བའི་དུས་ལ་བབ། །འཇིགས་སུ་རུང་བའི་དུར་ཁྲོད་ན། །ཀླུ་འབུམ་གཉན་ཁྲི་ས་བདག་སྟོང༌༑ ༑མ་ཧེ་ཕྱོགས་སྐྱོང་དྲེགས་པའི་སྟེང༌། །གཤིན་རྗེའི་རྒྱལ་པོ་ཚེ་བདག་ནི། །གཡས་དཀར་ལྷ་ཡི་ཆད་པ་ཟློག །གཡོན་དམར་མ་མོའི་ཆད་པ་ཟློག །དབུས་མཐིང་བདུད་ཀྱི་ཆོ་འཕྲུལ་ཟློག ༑ཕྱག་དྲུག་རྒྱུ་དྲུག་རྦོད་གཏོང་ཟློག །དབུ་ལ་ཁྱུང་ཆེན་འབར་བ་ཡིས། །ས་བདག་ཀླུ་གཉན་བྱད་ཐན་ཟློག །ཡུམ་ཆེན་ཟ་བྱེད་ཁྲག་མིག་མས། །སྲིད་པ་མ་མོའི་རྦོད་གཏོང་ཟློག །སྲས་མཆོག་ཡ་མ་རཱ་ཙ་ཡིས། །ལྷ་སྲིན་སྡེ་བརྒྱད་རྦོད་གཏོང་ཟློག །སྐུ་སྤྲུལ་འཆི་བདག་ནག་པོ་ཡིས། །འཆི་བདག་གདོན་ཚོགས་རྦོད་གཏོང་ཟློག །གསུང་སྤྲུལ་སྲོག་བདག་དམར་པོ་ཡིས༑ ༑སྲོག་བདག་གདོན་ཚོགས་རྦོད་གཏོང་ཟློག །འཆི་བདག་བདུན་བརྒྱ་ཉི་ཤུ་ཡིས། །མི་དང་མི་མིན་རྦོད་གཏོང་ཟློག །ཤ་ཟ་དྲུག་ཁྲི་དྲུག་སྟོང་གིས། །ཐན་དང་ལྟས་ངན་རྦོད་གཏོང་ཟློག ༑བདུད་རྩི་ཆང་གི་མཆོད་པ་འབུལ། །སྲིད་པ་ཕོ་རྒྱུད་ལྟས་ངན་ཟློག །རཀྟ་ཁྲག་གི་མཆོད་པ་འབུལ། །སྲིད་པ་མོ་རྒྱུད་ཆོ་འཕྲུལ་ཟློག །དམར་གྱི་གཏོར་མའི་མཆོད་པ་འབུལ། །བྱད་དང་རྦོད་གཏོང་ཆོ་འཕྲུལ་ཟློག །དབུ་ལ་ནོར་བུ་འབར་བས་བརྒྱན། །རྣལ་འབྱོར་ཚེ་བསྲིངས་དཔལ་ཡང་བསྐྱེད། །ཧཱུྂ་ཧཱུྂ་༌། ཚངས་པ་བརྒྱ་བྱིན་ལྷ་ཡི་གདོན། །འཇིགས་པའི་སྟོབས་ཀྱིས་བཟློག་ཏུ་གསོལ། །དགའ་བོ་འཇོག་པོ་ཀླུ་ཡི་གདོན། །བརྗིད་པའི་སྟོབས་ཀྱིས་བཟློག་ཏུ་གསོལ། །གང་བ་བཟང་པོ་གནོད་སྦྱིན་གདོན། །གཟིགས་པའི་སྟོབས་ཀྱིས་བཟློག་ཏུ་གསོལ། །ཟ་བྱེད་རྔམ་པ་སྲིན་པོའི་གདོན། །རྔམ་པའི་སྟོབས་ཀྱིས་བཟློག་ཏུ་གསོལ། །གཙོ་བོ་ཁ་འབར་ཡི་དྭགས་གདོན། །བཞད་པའི་སྟོབས་ཀྱིས་བཟློག་ཏུ་གསོལ། །ཕག་གདོང་འཇིགས་པ་ཤ་ཟའི་གདོན། །གཏུམ་པའི་སྟོབས་ཀྱིས་བཟློག་ཏུ་གསོལ། །བི་ནཱ་ཡ་ཀ་བགེགས་ཀྱི་གདོན། །འགྱིངས་པའི་སྟོབས་ཀྱིས་བཟློག་ཏུ་གསོལ། །ཁྱབ་འཇུག་ཆེན་པོ་གཟའ་ཡི་གདོན༑ ༑དྲེགས་པའི་སྟོབས་ཀྱིས་བཟློག་ཏུ་གསོལ། །ཁྲམ་ཐོགས་གྲི་ཐོགས་བདུད་ཀྱི་གདོན། །སྤྲུལ་པའི་སྟོབས་ཀྱིས་བཟློག་ཏུ་གསོལ། །འཛིན་པ་སྡོམ་པོ་གིང་གི་གདོན། །ཡང་སྤྲུལ་སྟོབས་ཀྱིས་བཟློག་ཏུ་གསོལ། །ཁ་བཞི་མགྱོགས་པ་བཙན་གྱི་གདོན། །འཇིགས་པའི་སྟོབས་ཀྱིས་བཟློག་ཏུ་གསོལ། །ཏེལ་པ་ཆ་གསང་གཤིན་རྗེའི་གདོན། །སྐུ་ཡི་སྟོབས་ཀྱིས་བཟློག་ཏུ་གསོལ༑ ༑རལ་པ་གསིག་པ་མ་མོའི་གདོན། །གསུང་གི་སྟོབས་ཀྱིས་བཟློག་ཏུ་གསོལ། །རོལ་པ་སྐྱ་དགུ་དམུ་ཡི་གདོན། །མགོ་བརྙན་སྟོབས་ཀྱིས་བཟློག་ཏུ་གསོལ། །པེ་ཧར་ཆེན་པོ་རྒྱལ་པོའི་གདོན། །སྒེག་པའི་སྟོབས་ཀྱིས་བཟློག་ཏུ་གསོལ། །རྡོ་རྗེ་ལེགས་པ་ཐེའུ་རང་གདོན། །རྔམ་པའི་སྟོབས་ཀྱིས་བཟློག་ཏུ་གསོལ། །མ་ཧཱ་ཀཱ་ལཱ་མགོན་པོའི་གདོན། །སྙིང་རྗེའི་སྟོབས་ཀྱིས་བཟློག་ཏུ་གསོལ། །ཤ་ཟ་ནག་པོ་འདྲེ་ཡི་གདོན། །གཤེ་བའི་སྟོབས་ཀྱིས་བཟློག་ཏུ་གསོལ། །བརྟན་མ་ལག་ཅན་ས་བདག་གདོན། །ཞི་བའི་སྟོབས་ཀྱིས་བཟློག་ཏུ་གསོལ། །ལེ་བྱིན་ཧ་ར་འགོང་པོའི་གདོན། །རྒོད་པའི་སྟོབས་ཀྱིས་བཟློག་ཏུ་གསོལ། །མ་ཧཱ་དེ་ཝ་དྲེགས་པའི་གདོན། །བདེན་པའི་སྟོབས་ཀྱིས་བཟློག་ཏུ་གསོལ། །ཀཱ་ལ་ཡཀྴ་མུ་སྟེགས་གདོན། །ཁྲོས་པའི་སྟོབས་ཀྱིས་བཟློག་ཏུ་གསོལ། །ཞེས་དང༌།

རབ་བགྲང་ཞིང་བཟློག་པ་ནི། བྷྱོཿ སྔོན་ཚེ་ཟློག་པ་གང་ནས་བྱུང༌། །བཅོམ་ལྡན་ཤཱཀྱ་ཐུབ་པ་ལ། །ལྷས་བྱིན་བདུད་ཀྱི་བར་ཆད་བྱུང༌། །བཅོམ་ལྡན་འཇམ་དཔལ་གཤིན་རྗེ་ཡིས། །དམར་ཆེན་ཁྲག་གི་ཟོར་འཕངས་པས། །ལྷས་བྱིན་ནག་པོ་ཁྲག་ཏུ་སྐྱུག །བདུད་ཀྱི་དམག་ཚོགས་ཐལ་བར་བརླགས། །བྷྱོཿ བར་དུ་ཟློག་པ་གང་ནས་བྱུང༌༑ ༑ཆོས་རྒྱལ་ཁྲི་སྲོང་ལྡེའུ་བཙན་ལ། །པེ་ཧར་འགོང་པོའི་ཆོ་འཕྲུལ་བྱུང༌། །གནུབས་སྟོན་སངས་རྒྱས་ཡེ་ཤེས་ཀྱིས། །གནམ་ལྕགས་ཨུར་མོའི་མཆོད་རྟེན་བཅས། །པེ་ཧར་རྒྱལ་པོ་བྲན་དུ་བཀོལ། །འགོང་པོའི་ཆོ་འཕྲུལ་རྩད་ནས་བཅད། །བྷྱོཿ ཐ་མར་ཟློག་པ་གང་ནས་བྱུང༌། །བདག་ཅག་ཡོན་མཆོད་འཁོར་བཅས་ལ། །དགྲ་བགེགས་བྱད་དང་རྦོད་གཏོང་བྱུང༌། །རིག་འཛིན་སྔགས་འཆང་བདག་ཉིད་ཀྱིས། །ཕྱག་རྒྱ་ཟིལ་གནོན་ཏིང་འཛིན་གྱིས། །སྲུང་ཟློག་བསད་མནན་སྦྱོར་བ་ཡིས། །དགྲ་བགེགས་རྦོད་གཏོང་རང་གཤེད་འབེབས༑ ༑བགེགས་ཀྱི་སྦྱོར་བ་རྒྱུན་ཆོད་ཅིག །ལྟས་ངན་དམིགས་ཀྱིས་བསལ་ནས་ཟློག །ཧཱུྂ་བྷྱོཿ འཇའ་འཁྱིལ་ལྷ་ཡི་ལྟས་ངན་ཡིན། །ལྷ་ཡི་ལྟས་ངན་བཟློག་ཏུ་གསོལ། །སེང་གེ་གཤིན་རྗེའི་ལྟས་ངན་ཡིན། །གཤིན་རྗེའི་ལྟས་ངན་བཟློག་ཏུ་གསོལ། །དོམ་དྲེད་མ་མོའི་ལྟས་ངན་ཡིན། །མ་མོའི་ལྟས་ངན་བཟློག་ཏུ་གསོལ། །འུག་པ་དམུ་ཡི་ལྟས་ངན་ཡིན། །དམུ་ཡི་ལྟས་ངན་བཟློག་ཏུ་གསོལ། །ཕོ་རོག་མགོན་པོའི་ལྟས་ངན་ཡིན། །མགོན་པོའི་ལྟས་ངན་བཟློག་ཏུ་གསོལ། །ཤ་བ་བཙན་གྱི་ལྟས་ངན་ཡིན། །བཙན་གྱི་ལྟས་ངན་བཟློག་ཏུ་གསོལ། །སྦྲུལ་ནག་ཀླུ་ཡི་ལྟས་ངན་ཡིན། །ཀླུ་ཡི་ལྟས་ངན་བཟློག་ཏུ་གསོལ། །བྱ་ནག་བདུད་ཀྱི་ལྟས་ངན་ཡིན། །བདུད་ཀྱི་ལྟས་ངན་བཟློག་ཏུ་གསོལ། །ནེའུ་ལེ་ཀླུ་སྲིན་ལྟས་ངན་ཡིན། །ཀླུ་སྲིན་ལྟས་ངན་བཟློག་ཏུ་གསོལ། །གླ་བ་སྨན་གྱི་ལྟས་ངན་ཡིན། །སྨན་གྱི་ལྟས་ངན་བཟློག་ཏུ་གསོལ། །བྱ་རྒོད་རྒྱལ་པོའི་ལྟས་ངན་ཡིན། །རྒྱལ་པོའི་ལྟས་ངན་བཟློག་ཏུ་གསོལ། །སྲིན་བྱ་ཐེའུ་རང་ལྟས་ངན་ཡིན། །ཐེའུ་རང་ལྟས་ངན་བཟློག་ཏུ་གསོལ། །པུ་ཤུད་འགོང་པོའི་ལྟས་ངན་ཡིན། །འགོང་པོའི་ལྟས་ངན་བཟློག་ཏུ་གསོལ། །ཁྲུང་ཁྲུང་གྲེ་མོའི་ལྟས་ངན་ཡིན། །གྲེ་མོའི་ལྟས་ངན་བཟློག་ཏུ་གསོལ། །སྲོད་ལ་བྱ་ཟེར་གནམ་ཐེལ་ལྟས། །གནམ་ཐེལ་ལྟས་ངན་བཟློག་ཏུ་གསོལ། །ནམ་གུང་རྟ་འཚེར་བར་ཐེལ་ལྟས། །བར་ཐེལ་ལྟས་ངན་བཟློག་ཏུ་གསོལ། །ཐོ་རངས་ཁྱི་ངུ་ས་ཐེལ་ལྟས། །ས་ཐེལ་ལྟས་ངན་བཟློག་ཏུ་གསོལ། །དུར་ཁྲོད་ཝ་བརྒྱལ་དུར་སྲིའི་ལྟས། །དུར་སྲིའི་ལྟས་ངན་བཟློག་ཏུ་གསོལ། །རྐྱང་སྔོན་རྒྱུག་པ་ཕོ་རྒྱུད་ལྟས། །ཕོ་རྒྱུད་ལྟས་ངན་བཟློག་ཏུ་གསོལ། །གླ་བ་གྲོང་རྒྱུག་མོ་རྒྱུད་ལྟས། །མོ་རྒྱུད་ལྟས་ངན་བཟློག་ཏུ་གསོལ། །ལྷ་ཁང་འོད་ནི་རྒྱལ་པོའི་ལྟས། །རྒྱལ་པོའི་ལྟས་ངན་བཟློག་ཏུ་གསོལ། །སྡིག་སྦྲུལ་ཀླུ་ཡི་ལྟས་ངན་ཡིན། །ཀླུ་ཡི་ལྟས་ངན་བཟློག་ཏུ་གསོལ། །སྦལ་སྲིན་ས་བདག་ལྟས་ངན་ཡིན། །ས་བདག་ལྟས་ངན་བཟློག་ཏུ་གསོལ། །སྲེ་མོང་བྱི་ཁྱེར་གནོད་སྦྱིན་ལྟས། །གནོད་སྦྱིན་ལྟས་ངན་བཟློག་ཏུ་གསོལ། །རི་བྱ་ཁྱིམ་ཞུགས་གཉན་གྱི་ལྟས། །གཉན་གྱི་ལྟས་ངན་བཟློག་ཏུ་གསོལ། །ཁྱིམ་དུ་རོ་ཐན་འགོང་པོའི་ལྟས། །འགོང་པོའི་ལྟས་ངན་བཟློག་ཏུ་གསོལ། །ཤ་བ་རུ་འཛིང་རྗེ་དཔོན་ལྟས། །རྗེ་དཔོན་ལྟས་ངན་བཟློག་ཏུ་གསོལ། །ཉ་མོ་རྔ་འཛིང་བྲན་གྱི་ལྟས། །བྲན་གྱི་ལྟས་ངན་བཟློག་ཏུ་གསོལ། །བྱ་ནག་སྡེར་འཛིང་ཆུང་མའི་ལྟས༑ ༑ཆུང་མའི་ལྟས་ངན་བཟློག་ཏུ་གསོལ། །འདྲེ་བྱ་སྲེག་པ་ཆུང་སྲིའི་ལྟས། །ཆུང་སྲིའི་ལྟས་ངན་བཟློག་ཏུ་གསོལ། །བནྡེའི་ཧོམ་བསྐོར་ཕུར་པའི་ཐན། །བནྡེའི་ཕུར་ཟོར་བཟློག་ཏུ་གསོལ༑ ༑བོན་གྱི་ཛོ་དམར་ཞང་ཞུང་ཐན། །བོན་པོའི་བོན་ཟོར་བཟློག་ཏུ་གསོལ། །མུ་སྟེགས་གླང་ཟོར་མི་ཁའི་ཐན། །མི་ཁའི་རྒྱ་ཐན་བཟློག་ཏུ་གསོལ། །ཤོ་མོ་ཁྱིམ་གང་མི་ནད་ཐན། །ཁྱིམ་གང་མི་ཡི་ནད་ཐན་ཟློག

།ར་གང་ནོར་ལ་སྤུ་ཐན་བྱུང༌། །གོད་འདྲེ་གོད་ཁའི་ལྟས་ངན་ཟློག །བང་གང་སྲི་ལ་བྱི་ཐན་བྱུང༌། །འགོང་པོའི་སྲི་ཐན་བཟློག་ཏུ་གསོལ། །ཡུལ་ཐན་སྲིད་པའི་བཙའ་ཐན་བྱུང༌། །བཙའ་སད་སེར་གསུམ་བཟློག་ཏུ་གསོལ། །དགྲ་གཤེད་དུར་ལེན་བཙོ་ཐན་བྱུང༌། །གློ་གོར་བཙོ་ཐན་བཟློག་ཏུ་གསོལ། །ལྷ་སྲིན་འཁྲུག་པའི་གཏད་སེལ་བྱུང༌། །བྱད་མ་འབུམ་གྱི་ལྟས་ངན་ཟློག །བྷྱོ་བྷྱོ་སྡང་བའི་དགྲ་ལ་བྷྱོ། །བྷྱོ་བྷྱོ་གནོད་པའི་བགེགས་ལ་བྷྱོ། །བྷྱོ་བྷྱོ་བར་ཆད་རྐྱེན་ལ་བྷྱོ། །ཡས་ཀྱི་བདུད་དུ་གཡོས་པ་བྷྱོ། །མས་ཀྱི་སྲི་རུ་ལངས་པ་བྷྱོ༑ ༑ཆུང་བདུད་དལ་ཁ་འཇབ་པ་བྷྱོ། །མི་བདུད་གཤེད་དུ་འཁོར་བ་བྷྱོ། །རྟག་པར་གཤེད་དུ་འཁོར་བ་བྷྱོ། །མདུན་དུ་རྩང་བཞིན་འཛུགས་པ་བྷྱོ། །རྒྱབ་ཏུ་ཁྱི་བཞིན་འབྲང་བ་བྷྱོ། །ངོས་ལ་སྤྲེལ་ལྟར་འཛེགས་པ་བྷྱོ། །ཡུལ་མི་དགྲ་སྡང་བྱེད་པ་བྷྱོཿ །ཐམས་ཅད་མ་ལུས་གཅིག་ཏུ་དྲིལ། །ཕུང་པོ་ཁམས་དང་སྐྱེ་མཆེད་རྣམས། །དམིགས་པའི་དགྲ་བགེགས་ཟས་སུ་དྲིལ། །ཉ་བོ་འདི་ལ་བཀུག་བྱས་ནས། །ཕུར་འདེབས་ཐུན་དང་མཚོན་ཆས་བསད། །བསྒྲལ་བའི་ཞིང་གྱུར་ལས་ལ་སྦྱར། །དཔལ་ཆེན་ཚེ་བདག་ཞལ་དུ་སྟོབས། །འཁོར་དང་གཤིན་རྗེ་འབུམ་ཕྲག་གིས༑ ༑དགྱེས་པར་རོལ་ཅིག་ཁ་རཾ་ཁཱ་ཧི། །ལྷག་མ་མེད་པར་ཞལ་དུ་བསྟབ། །གཟུགས་ཕུང་ཤ་ཁྲག་མཆོད་པ་བཞེས། །དམ་ཚིག་ཉམས་ཆག་སོ་སོར་བཤགས། །ཐུགས་དམ་བསྐངས་ལ་དངོས་གྲུབ་སྩོལ། །བར་ཆད་རྐྱེན་ངན་གདུག་རྩུབ་ཟློག །བསམ་པ་བསྒྲུབས་ལ་རེ་བ་སྐོངས། །ཕྲིན་ལས་རྣམ་བཞི་མྱུར་དུ་སྒྲུབས། །འགྲོ་བ་འཇམ་དཔལ་ས་ཐོབ་ཤོག །ཅེས་དང༌། ཨེ་རིང་ཨེ་མྱག་ཟློག་པའི་ཤམ་བུ་སྦྱར་བ་དང༌། རྦོད་གཏོང་དྲག་པོ་ཟོར་འཕེན་པའི་སྔགས་བསྡེབས་སྦྱར་བ་བཟླས་ཤིང་བྷྱོས་གདབ། དེ་རྗེས་གཏོར་མ་གཤིན་རྗེའི་དམག་དཔུང་གོ་སྲ་མཚོན་རྣོ་དགྲ་ཡུལ་དུ་ཆས་ལ་ཁད་པ་ཀི་སྒྲ་དང༌། བསོ་སྒྲ་སྟོང་གསུམ་ཁེངས་པ་ལ།

དམག་ལྟོའི་ཚུལ་དུ་ཤ་ཟན་བྲན་པ་ལ་དགུག་གཞུག་གསུམ་གྱིས་དམིགས་བྱ་དགུག །སྨན་རཀ་བྲན། དྲག་པོའི་གཏོར་མ་བྱིན་གྱིས་བརླབས་པའི་སྔགས་རྒྱས་དམག་ལྟོའི་ཚུལ་དུ་གཤེགས་ལ་ཕུལ་ནས། དྲག་བསྐུལ་གྱི་མཇུག་ཏུ་ཟོར་བསྐུལ་བྱས་ལ། དམིགས་བྱའི་ཕྱོགས་སམ་སྡེ་བརྒྱད་དྲག་པོ་གནས་སར་འཕེན། རོལ་མོ་དྲག་པོ་བྱ། བྲིས་སྐུ་དང་འཕྱར་དར་བརྡབ། རལ་པ་སྤྲུགས། དམོད་མོ་བྱ། ཤགས་གདབ། པང་གདབ། དཔང་བཙུགས། བྲང་རྡུང༌། འོ་དོད་འབོད། དེ་རྗེས་གཏོར་མནན་སོགས་མཐོང་རྒྱུད་དང་ཞལ་གདམས་ལྟར་བྱའོ། །དེ་རྣམས་ཀྱང་སློབ་དཔོན་སངས་རྒྱས་ཡེ་ཤེས་ཀྱིས་མཛད་པའི་གཏོར་ཟློག་སྐབས་ཐོབ་ལྷ་གྲངས་དང་བསྟུན་ནས་བཀོལ་བ་འདི་ནི། སྔགས་འཆང་དབུར་སྨྱོན་དུ་པདྨས་བཏགས་པས་བྲིས་སོ།། །།སརྦ་མངྒ་ལཾ།། 