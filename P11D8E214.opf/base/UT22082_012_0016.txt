༄༅། །རྒྱ་མཚོ་དུག་རི་ཁའི་གཏད་ཁྲམ་གསུམ་ཐུན་མོང་གི་ཕྲིན་ལས་ཀླུའི་དུག་མདའ་ནག་པོ་ཞེས་བྱ་བ་བཞུགས་སོ།། 

རྒྱ་མཚོ་དུག་རི་ཁའི་གཏད་ཁྲམ་གསུམ་ཐུན་མོང་གི་ཕྲིན་ལས་ཀླུའི་དུག་མདའ་ནག་པོ་ཞེས་བྱ་བ། ཐམས་ཅད་དབང་སྡུད་ཚར་གཅོད་པ། །གཤིན་རྗེའི་གཤེད་པོ་ཀླུའི་སྲིན་པོ། །དེ་ལ་བདག་གིས་གུས་བཏུད་ནས། །བསྟན་དགྲ་འཇོམས་པའི་དུག་མདའ་བརྩམ། །རྒྱ་མཚོ་དུག་རི་ཁའི་རྒྱུད་ལས་མཛེ་ནག་ལས་ཀྱི་འཁོར་ལོ་གསང་བའི་གཏད་ཁྲམ་ཆེན་མོ་གཏད་ལས་སུམ་ཅུ་རྩ་བདུན་དུས་གཅིག་རྫོགས་པར་བྱ་བ་དང༌། རྒྱ་མཚོ་དུག་རི་ཁའི་རྒྱུད་ནས་བྱུང་བ་ངན་སྔགས་ཀྱི་རྒྱལ་པོ་སྡྀག་པ་ཕུང་བཤིག་དང༌། དཔལ་ཟླ་གསང་རྒྱ་མཚོ་དུག་རི་ཁའི་གསང་རྒྱུད་ལས་འཆི་བདག་སྡིག་པ་ཕུང་བཤིག་ནག་པོ་སྙིང་གི་འཁྲུལ་འཁོར་ཀླུའི་ཡང་ཏིག་རྡོ་རྗེ་ནང་དམེའི་མཐར་ཐུག་པ་སྟེ། དེ་གསུམ་ཐུན་མོང་གི་ཀླུ་བདུད་ནག་པོའི་ཕྲིན་ལས་ནི། རྩ་བ་དུག་རི་ཁའི་དེ་དག་གསུམ་པོ་གང་བྱེད་ཀྱི་བཅའ་གཞི་གང་ལ་གང་དགོས་པ་ཐམས་ཅད་ལེགས་པར་བཅས་གྲུབ་ནས། མདུན་གྱི་ཐོད་ཞལ་ཀླུ་བདུད་ནག་པོར་བསྐྱེད་ཅིང༌། སྒྲུབ་པའི་རིམ་པ་ཉམས་སུ་བླང་བ་ལ། རང་ཉིད་ཡ་མཱ་རིའི་ང་རྒྱལ་ཤིན་ཏུ་བརྟན་པའི་ངང་ནས། ཧཱུྂ་ཨེ་ཡ། ང་ནི་འཇམ་དཔལ་ཁྲོས་པ་གཤིན་རྗེའི་གཤེད། །ཀླུ་རྣམས་དབང་སྡུད་ཀླུ་ཡི་སྲིན་པོ་ཆེ། །ཁྲོས་པའི་ཐུགས་སྲོག་ཧཱུྂ་མཐིང་འབར་བ་ལས། །སླར་ཡང་ཧཱུྂ་ནག་ཐོག་རྒོད་ལྟ་བུར་ཆད། །མདུན་དུ་བབ་པའི་འོད་ལས་ཨེ་ཡཾ་རཾ། །བཾ་ལཾ་སུཾ་སྤྲོས་ནམ་མཁའ་མཐིང་ནག་བསྐྱེད། །རླུང་ནག་ཟླ་གམ་མེ་དཀྱིལ་གྲུ་གསུམ་དམར། །ཆུ་མཚོ་དཀར་ཟླུམ་ས་གཞི་གྲུ་བཞི་སེར། །རི་རབ་བང་བཅས་རིམ་བཞིན་བརྩེགས་པའི་སྟེང༌། །ཁཾ་ཨོཾ་ཕེ་ཤ་ཀ་དུ་བྷྲཱུཾ། །དེ་ལས་མཛེ་ཐོད་ཀླུ་ཡི་གཞལ་ཡས་ཁང༌། །རབ་འཇིགས་ཆུ་སྲིན་ནག་པོའི་ཐོག་ཕུབ་ཅན། །ཡ་ཐེམ་མ་ཐེམ་རུས་སྦལ་ནག་པོ་རྔམ། །གཟས་པའི་གདན་ལ་རླུང་ནག་དཀྱིལ་འཁོར་ནི། །དགུ་ཀློང་འཁྲུུགས་ཅིང་སྒྲ་སྐད་སྒྲོག་པའི་སྟེང༌། །ཧཱུྂ་དེ་གནམ་ལྕགས་ཐོག་ལྟར་བབ་པ་ལས། །ཨོཾ་ནག་པོ་ཏི་པ་ཙ་ཡ་དྭ་དུ་པ་ཙ་ཛ་བེ་རུ་ཎ་ཧཱུྂ།

ཞེས་བརྗོད་པ་ལས་ཧཱུྂ་ཡིག་དེ་ཉིད་ལས། །འོད་ཟེར་སྔོ་དམར་འཕྲོ་ཞིང་འབར་བར་གྱུར། །ཨོཾ་ནག་པོ་ཏི་པ་ཙ་ཡ་ཁ་ཤ་ཤ་ཧུ་ཡ་ཧུ་ཡ་ཛཿཧཱུྂ་ཡ་ཧཱུྂ་ཡ། ཞེས་བརྗོད་བསྐུལ་བས་ཧཱུྂ་ཡིག་ཀླུ་བདུད་ནི། །གདོལ་བ་ནག་པོ་འཇིགས་བྱེད་སྐུར་གྱུར་པ། །དུག་ཆེན་ཧ་ལ་ཧ་ལ་ལྟར་གནག་ཅིང༌། །སྡིག་པའི་དབུ་ཅན་ལྕགས་རྭ་ནག་པོ་གཟིངས། །ཁ་ནས་མེ་འབར་མིག་དང་སྣ་ནས་ནི། །ཁྲག་དང་ཆུ་སེར་འཛག་ཅིང་ཕྱག་གཡས་བརྒྱ། །དུག་སྦྲུལ་ཞགས་པ་གློག་ལྟར་འཁྱུགས་པ་ཡིས། །དམིགས་པའི་དགྲ་བོ་སྐད་ཅིག་འགུགས་ཤིང་འཆིང༌། །གཡོན་པ་བརྒྱ་ན་རིམས་ནད་སྣ་ཚོགས་ཀྱིས། །གང་བའི་རྐྱལ་བུ་འཛིན་ཅིང་བརྡབས་པ་ཡིས། །དམ་ཉམས་དགྲ་ལ་དལ་ཡམས་སྣ་དགུ་འབེབས། །སྦྲུལ་ནག་མཇུག་མ་རྒྱ་མཚོའི་སྟེང་དུ་གཡོ། །སྦྲུལ་མགོའི་གདེངས་ཀ་དབུ་ནི་མཁའ་ལ་འཕྱོ། །སྐུ་ནི་རི་རབ་ཆེན་པོའི་ངོས་ལ་བརྟེན། །དབུ་ནི་བར་སྣང་ཁམས་སུ་འགྱིང་ཞིང་རྔམ༑ །ཕྱག་རྣམས་སྟོང་གསུམ་སྙོབ་ཅིང་དགྲ་བོ་སྒྲོལ། །མཐོང་རེག་བསམ་པའི་དུག་རླངས་ཕྱོགས་བཅུར་འཕྲོ། །སྐུ་ལ་དུག་གི་མེ་ཆེན་འབར་ཞིང་འཕྲོ། །ཨོཾ་ནཱ་ག་རཀྴ་ཕེ་ཤན་རུ་ཤི་ས་རཀྴ་ཧཱུྂ། ཞེས་བརྗོད་ཀླུ་བདུད་ཆེན་པོའི་ཡུམ། །ཀླུ་མོ་ནག་མོ་རོ་སྟོད་བུད་མེད་ལ། །རོ་སྨད་རོ་ཉེ་ནག་པོ་འཁྱིལ་ཞིང་གཡོ། །སྐུ་ལ་ཉ་ཆེན་ཡོལ་མོའི་ཐུལ་པ་གྱོན། །སྦྲུལ་ནག་རལ་པ་མཛེ་ཤུའི་ཚ་ཚ་འཕྲོ། །མིག་ནས་ཁྲག་འཛག་སྣ་ནས་ནད་རླངས་འབྱིན། །ཞལ་ནས་སྦྲུལ་དང་སྦལ་ནག་ཆོ་འཕྲུལ་འགྱེད། །ཕྱག་གཡས་སྦྲུལ་ནག་ཞགས་ཐོགས་ཡབ་ལ་འཁྱུད། །གཡོན་པས་མཛེ་ཤུའི་རྐྱལ་པ་ཕྱོགས་བཅུར་འཐོར། །གཟས་པའི་གློ་སྙིང་ཕྱུང་ནས་ཡབ་ལ་སྟོབ། །ཡབ་ཡུམ་ཐུགས་ཀར་ཡ་ཕུ་ཡ་མུས་མཚན། །དེ་ལས་ཧཱུྂ་དང་ནཾ་སྤྲོས་ཡབ་ཀྱི་གཡས། །སྐུ་སྤྲུལ་ཀླུ་བདུད་མི་ལུས་སྦྲུལ་མཇུག་ཅན། །སྦྲུལ་གདེངས་གཡོ་ཞིང་ཕྱག་གཉིས་སྦྲུལ་ཞགས་འཕེན། །ཀླུ་བདུད་ཀླུ་སྲིན་དམག་དཔུང་དགྲ་ལ་འགྱེད། །གཡོན་དུ་གསུང་སྤྲུལ་གཉན་དམར་གླང་གི་མགོ༑ ༑ཁྲག་རུལ་མདོག་ཅན་ལག་ན་ཞགས་དམར་ཐོགས། །སྤྱན་མིག་ཉི་ཟླ་ལྟར་འབར་སྤྲུལ་མཇུག་ཅན། །གཉན་གྱི་དམག་དཔུང་སྡང་བའི་དགྲ་ལ་འགྱེད། །མདུན་དུ་ཐུགས་སྤྲུལ་ས་བདག་ཟ་བྱེད་ནག

།དུད་ཁ་རབ་འཇིགས་སྦལ་ནག་ཁྲི་ལ་བཞུགས། །གཅན་གཟན་མགོ་ཅན་སྦྲུལ་མཇུག་རྒྱ་མཚོར་བརྐྱངས། །ལག་ནས་ཞགས་པ་ནག་པོ་རྣོ་མགྱོགས་འཕེན། །ས་བདག་དམག་ཚོགས་དམིགས་པའི་དགྲ་ལ་འགྱེད། །མདུན་དུ་ཀླུ་མོ་ནག་མོ་མགོ་འཕྱང་མ། །ཆུ་སྲིན་སེར་བཅིབས་སྦྲུལ་གྱི་སློག་པ་མནབས། །སྔ་ཤར་ནད་རྐྱལ་ཕྱི་ཤར་མཚོན་དྲུ་འཆང༌། །མཛེ་ལྷོག་སྣ་འདྲེན་ཁ་ནས་མི་ནད་གཏོང༌། །གཡས་སུ་ཀླུ་སྲིན་སྲིན་མོ་མགོ་བརྒྱ་མ། །ཆིབས་སུ་ཆུ་གླང་སྔོན་པོ་རུ་རིང་བཅིབས། །སྐུ་ལ་ཆུ་དར་སྔོན་པོའི་གོ་ཟུ་གསོལ། །མི་དུར་ཆེན་མོ་བཤན་གཙིགས་དགྲ་བོའི་གཤེད། །ལྕགས་ཀྱི་སྦལ་པ་སྟོང་གསུམ་གང་བ་འགྱེད། །སྦྲུལ་ཞགས་ནད་རྐྱལ་ཐོགས་ནས་དགྲ་སྲོག་འཕྲོག །རལ་པ་རེ་ལ་ནད་ཀྱི་རྐྱལ་པ་རེ། །ནད་ཀྱི་རྐྱལ་པས་སྟོང་གསུམ་ཁྱབ་པར་འགེངས། །དགྲ་བོ་རྣམས་ལ་དལ་ཡམས་རྐྱལ་པ་འབེབས། །རྒྱབ་ཏུ་ཀླུ་མོ་ནག་མོ་སྤྱན་གཅིག་མ། །བེར་ནག་ཁྲ་བོ་བརྗིད་པའི་སྟབས་ཀྱིས་བཀླུབས། །རིན་ཆེན་སྟོང་གི་ཕྲེང་བའི་རྒྱན་དང་ལྡན། །སྣ་ཚོགས་མཚོན་གྱི་རྒྱུག་འགྲལ་ཐབས་ཀྱིས་བྱོན། །དམ་ཉམས་དགྲ་བོ་མྱུར་དུ་སྒྲོལ་བར་བྱེད། །གཡོན་དུ་ཀླུ་བདུད་ནག་པོ་སྤྱན་གཅིག་མ༑ ༑ཆིབས་སུ་སྦལ་ནག་བྲེ་མོ་འཇིགས་པ་བཅིབས། །སྐུ་ལ་ཆུ་སྲིན་དམར་པོའི་ཐུལ་པ་གྱོན། །སྔ་གོང་ཕྱི་གོང་ནད་མཚོན་རྐྱལ་གྲུ་བཏགས། །ཕྱག་ན་ཁྲམ་བཾ་དཀར་ནག་བསྣམས་ཤིང་འགྱིངས༑ ༑ཕེ་རཀྵ་བཛྲ་ཧཱུྂ། ཞེས་པའི་སྒྲས་བསྐུལ་སྟོང་གསུམ་འཇིག་རྟེན་གྱི། །ཀླུ་ཚོགས་རྒྱལ་རྗེ་བྲམ་དམངས་གདོལ་པའི་རིགས། །ཀླུ་བདུད་ཀླུ་བཙན་ཀླུ་སྲིན་ཀླུ་གཉན་ཚོགས། །ས་བདག་གཉན་དང་སྡེ་བརྒྱད་མ་རུངས་པ། །ཕོ་མོ་ཀླུ་རྒྱུད་གསུམ་གྱིས་བསྡུས་པའི་འཁོར། །འཇིག་རྟེན་དྲེགས་པར་མ་གྱུར་པ་མེད་ལ། །བརྒྱ་སྟོང་ཁྲི་འབུམ་བྱེ་བ་ས་ཡ་དུང༌། །འདུས་ཤིང་ཚོགས་པ་ཀུན་ཀྱང་གཙོ་བོ་ལ། །བསྐོར་ཞིང་ཕྱག་བྱེད་བཀའ་ཉན་གསུང་སྡོད་ལ། །གཙོ་བོ་ཡབ་ཡུམ་བདག་ལ་གུས་པའི་ཚུལ། །ཅི་བཅོལ་ལས་བྱེད་བདག་གི་ཕོ་ཉར་གྱུར། །ཅེས་གསལ་བཏབ།

ཀླུ་ནོར་གྱིས་ཤའི་བདུག་པ་དང་བཅས་ཤིང༌། རོལ་མོའི་སྒྲ་དྲག་པོ་སྒྲོག་བཞིན་དུ། སྤྱན་དྲང་བ་ནི། ཧཱུྂ་ཡ་ཕུ་ཛཿ རྒྱ་མཚོ་ཆེན་པོ་མེར་བའི་ཀློང་རུམ་ན། །རི་རབ་གླིང་དགུའི་གཞལ་ཡས་དམ་པ་ན། །རླུང་ནག་དགུ་ཀློང་རི་རྒྱལ་ཁྲི་སྟེང་ནས། །ཀླུ་བདུད་སྤྲུལ་ནག་ཆེན་པོ་སྐུ་བཞེངས་ཤིག །སྔགས་འཆང་བདག་གིས་དུང་དུང་བོས་པའི་ཚེ། །སྦྲུལ་ནག་ཆེན་པོ་རྔམ་པ་གཤེགས་སུ་གསོལ། །ཡུམ་གཅིག་ཀླུ་བདུད་ནག་མོ་གཤེགས་སུ་གསོལ། །སྐུ་སྤྲུལ་ཀླུ་བདུད་སྦྲུལ་གདེངས་གཤེགས་སུ་གསོལ། །གསུང་སྤྲུལ་གཉན་དམར་གླང་མགོ་གཤེགས་སུ་གསོལ། །ཐུགས་སྤྲུལ་ས་བདག་ཟ་བྱེད་གཤེགས་སུ་གསོལ། །ཀླུ་མོ་ནག་མོ་མགོ་འཕྱང་གཤེགས་སུ་གསོལ། །ཀླུ་སྲིན་སྲིན་མོ་མགོ་བརྒྱ་གཤེགས་སུ་གསོལ། །ཀླུ་མོ་ནག་མོ་སྤྱན་གཅིག་གཤེགས་སུ་གསོལ། །ཀླུ་བདུད་ནག་པོ་མིག་གཅིག་གཤེགས་སུ་གསོལ། །འཁོར་གྱི་ཀླུ་རིགས་ས་བདག་ཀླུ་གཉན་སོགས། །འཇིག་རྟེན་དྲེགས་པ་མ་ལུས་གཤེགས་སུ་གསོལ། །ཨོཾ་ནག་པོ་ཏི་པ་ཙ་ཡཀྴ་ཧུ་ཡ་ཧུ་ཡ་ཛཿ ནཱ་ག་རཀྴ་ཕེ་ཤན་ཤུ་བི་རཀྴ་ཧཱུྂ་ས་མ་ཡ་ཛ་ཛཿ ཞེས་པས་བསྒོམས་པ་དང་འདྲ་བའི་ཀླུ་བདུད་འཁོར་བཅས་རང་རང་གི་གནས་ནས་སྤྱན་དྲངས་པ་བསྒོམས་པའི་ཀླུ་བདུད་འཁོར་བཅས་ལ་ཐིམ་པས་གཉིས་སུ་མེད་པར་གྱུར་པར་བསམས་ལ། བཞུགས་སུ་གསོལ་བ་ནི། ཧཱུྂ་ཡ། བསྐལ་པ་སྦྲུལ་ནག་འཁྱིལ་བའི་ཀློང༌། །མཛེ་ཐོད་གཞལ་ཡས་ཁང་འབར་བ། །དགྲ་བགེགས་ཤ་ཁྲག་འདོད་ཡོན་གྱིས། །གང་བའི་གནས་འདིར་བརྟན་པར་བཞུགས། །ནཱ་ག་རཱ་ཛ་ས་པ་རི་ཝཱ་ར་ས་མ་ཡ་ཏིཥྛ་ལྷན། དམ་ལ་བཞག་པ་ནི། ཀླུ་བདུད་འཁོར་བཅས་ཀྱི་མགོར་རྡོ་རྗེ་དང༌། ལྕེ་ལ་ཨ་མྲྀ་ཏ་བཞག་ལ། ཧཱུྂ་ཨེ། ང་ནི་ཡ་མཱནྟ་ཀ་སྟེ། །ལག་ན་འཁོར་ལོ་བེ་ཅོན་འཆང༌། །སྔོན་ཚེ་ཁྲོ་རྒྱལ་འབར་བ་ཡིས། །ཁྱོད་རྣམས་གཟིར་ཞིང་དབང་སྡུད་ཚེ། །ཁས་བླངས་སྲོག་སྙིང་ཕུལ་བ་སྟེ༑ ༑དུས་འདིར་མ་བརྗེད་དྲན་གྱིས་ལ། །སྔགས་འཆང་བདག་གི་ལས་གྱིས་ཤིག

།གལ་ཏེ་དམ་ལས་ཁྱོད་འདས་ན། །འཁོར་ལོ་འབར་བས་དོན་སྙིང་གཏུབ། །བེ་ཅོན་འཇིགས་པས་ཀླད་པ་འགེམས༑ ༑བྱ་ཁྱུང་འཇིགས་པས་སྲོག་དང་ཕྲལ། །དེ་བས་དམ་ལས་མ་འདའ་བར། །དགྲ་བགེགས་བསྒྲལ་བའི་ལས་གྱིས་ཤིག །ཧཱུྂ་ནཱ་ག་རཱ་ཛ་ས་མ་ཡ་ཛཿས་མ་ཡ་མ་ཏི་ཀྲ་མ་སྨ་ར་ཎ་རཀྐན༑ མཆོད་པ་ནི། ཧཱུྂ་ཧོཿ དགྲ་བགེགས་བསྒྲལ་བའི་དམར་ཆེན་ཁྲག །ཨརྒྷཾ་མཆོག་འདི་ཁ་རཾ་ཁཱ་ཧི། །དགྲ་བོའི་དབང་པོ་རྣམ་པ་ལྔ། །མེ་ཏོག་ཡིན་གྱི་རྒྱན་པར་མཛོད། །དགྲ་བོའི་ཤ་ཆེན་གསུར་གྱི་སྤོས། །བདུག་པའི་མཆོག་འདི་ཤངས་ལ་འབུལ། །དགྲ་བོའི་རྐང་ཚིལ་དུར་ཁྲོད་མེས། །སྦར་བའི་སྣང་གསལ་སྤྱན་ལ་འབུལ། །དགྲ་བོའི་མཁྲིས་པར་མྱོས་བྱེད་སྦྱར། །དྲི་ཆབ་བྱུག་པ་འདི་འབུལ་ལོ། །དགྲ་བོའི་ཤ་ཁྲག་རུས་པ་ཡི། །བཟའ་བའི་མཆོག་འདི་ད་རོལ་ཅིག །དགྲ་བོའི་ཐོད་རྔ་རྐང་གླིང་སྒྲ། །རོལ་མོ་ཆེ་བརྗིད་སྙན་ལ་འབུལ། །གཞན་ཡང་དཀར་གསུམ་མངར་གསུམ་དང༌། །ལ་སྨན་རྩི་སྨན་སྣ་ཚོགས་དང༌། །རང་རང་དགྱེས་པའི་མཆོད་པའི་ཚོགས། །ནམ་མཁའ་བསྐངས་ཏེ་འབུལ་གྱི་བཞེས། །ཁྱད་པར་བདུད་རྩི་ར་ས་ཡཱན། །འཆི་མེད་བཅུད་འདི་ངོམ་པར་བཞེས། །དགྲ་བགེགས་སྙིང་ཁྲག་འབེན་ཆེན་གྱི། །རཀྟ་སྦྱར་བའི་སྐོམ་ལ་རོལ། །སྣ་ཚོགས་བཅུད་ལྡན་བ་ལིཾ་མཆོག །ཆེ་བརྗིད་རྔམ་པ་འདི་གསོལ་ལ། །བཅོལ་བའི་ལས་ཀུན་འགྲུབ་པར་མཛོད། །ཨོཾ་ནཱ་ག་རཱ་ཛ་ས་པ་རི་ཝཱ་ར་ཨརྒྷཾ། པཱ་དྱ྄ཾ། པུཥྤེ། དྷཱུ་པེ། ཨཱ་ལོ་ཀེ། གནྡྷེ། ནཻ་ཝི་དྱེ། ཤཔད། པཉྩ་ཨ་མྲྀ་ཏ། མ་ཧཱ་རཀྟ། མ་ཧཱ་བ་ལིངྟ། སརྦ་པཱུ་ཛ་པྲ་ཏཱིཙྪ་ཧོཿ ཞེས་དང༌། གཏོར་མར་སྨན་རཀ་བྲན་པ་དྲག་པོའི་གཏོར་མ་བྱིན་རླབས་ཀྱི་སྔགས་རྒྱས་བྱིན་གྱིས་བརླབས་ལ། ཨོཾ་ནཱ་ག་རཱ་ཛ་ས་པ་རི་ཝཱ་ར་མ་ཧཱ་བ་ལིངྟ་ཤ་ཏྲཱུཾ་དགྲ་བགེགས་ཆེ་གེ་མོ་ཨ་མུ་ཀཾ་མཾ་ས། རཀྟ༑ ཀེཾ་ནི་རི་ཏི། མསྟཀ། གོ་རོ་ཙ་ན། ཙཀྵུཿ ཀརྞ། ནཱ་སཾ། ཛི་ཧྭ། བི་ཛྙཱ་ན། པཉྩ་སྐནྡྷ། པཉྩེནྡྲ། པཉྩ་དྷཱ་ཏུ་སརྦ་ཁ་ཁ་ཁཱ་ཧི་ཁཱ་ཧི།

ཞེས་ཉེར་གཅིག་གམ་བདུན་ལ་སོགས་པས་གཏོར་མ་ཕུལ། །བསྟོད་པ་ནི། ཧཱུྂ་ཧཱུྂ་ཧཱུྂ་༌། རྒྱ་མཚོ་ཆེན་པོ་རྔམ་པའི་ཀློང་ཡངས་ན། །སྣ་ཚོགས་རིན་ཆེན་གླིང་དགུའི་ཕོ་བྲང་ན། །བསྐལ་པའི་རླུང་ནག་དགུ་ཀློང་འཁྲིགས་པའི་དབུས༑ ༑རི་རབ་ཆེན་པོའི་གདན་ལ་འགྱིངས་པ་ནི། །ཀླུ་བདུད་སྦྲུལ་ནག་རོ་ཉེ་འཇིགས་པའི་སྐུ། །སྡིག་པའི་དབུ་ལ་ལྕགས་རྭ་སྲིད་རྩེར་བསྙེགས། །ཕྱག་ནི་གཡས་གཡོན་བརྒྱ་ཕྲག་གཉིས་གཉིས་ཀྱིས། །སྦྲུལ་ཞགས་རྣོ་མགྱོགས་སྣ་ཚོགས་ནད་རྐྱལ་ཐོགས། །སྐུ་ནི་ནམ་མཁའི་གཏོས་དང་མཉམ་ལ་འཇིགས། །གསུང་ནི་གཅོང་རོང་རྔམ་སྒྲས་སྟོང་གསུམ་ཁྱབ། །ཐུགས་ནི་སྲིད་གསུམ་མ་བསྒྲིབས་ས་ལེར་གཟིགས། །སྦྲུལ་མགོ་དགུ་ནི་ལྷ་གནས་ཀུན་ཏུ་འཕྱོ། །ཞེ་སྡང་དབང་གིས་སྦྲུལ་དང་སྡིག་པའི་སྐུ། །འདོད་ཆགས་དབང་གིས་ཀླུ་མོ་རྣམས་དང་རོལ། །གཏི་མུག་དབང་གིས་དུད་འགྲོའི་ཆ་ལུགས་འཆང༌། །ཕྲག་དོག་དབང་གིས་གཞན་སྲོག་འཕྲོག་ཅིང་ཟ། །ང་རྒྱལ་དབང་གིས་ཆེ་དྲེགས་ཀུན་གྱི་གཙོ། །དུག་ལྔ་རྒྱས་པའི་མེ་འོད་འབར་ཞིང་འཁྲུགས༑ །སྦྲུལ་གྱི་མཇུག་མས་རྒྱ་མཚོ་དཀྲུག་ཅིང་སྐྱོམ། །སྣ་ཚོགས་སྤྲུལ་པས་ཞིང་བཅུ་རྩད་ནས་གཅོད། །དམ་ཅན་རྒྱ་མཚོ་དུལ་བ་ཁྱོད་ལ་བསྟོད། །སྡེ་བརྒྱད་ཀུན་གཙོ་ཀླུ་བདུད་ནག་པོར་འདུད། །དེ་ཡི་སྐུ་ལ་འཁྲིལ་བའི་ཡུམ་ཆེན་ནི། །ཀླུ་མོ་ནག་མོ་རོ་སྟོད་ཁྲོ་མོའི་ཚུལ། །རེས་འགའ་ཆོ་འཕྲུལ་གླང་གི་མགོ་རུ་སྟོན། །སྐུ་སྨད་དུག་སྦྲུལ་ཆེ་བརྗིད་རྔམ་ཞིང་འགྱིང༌། །ཉ་ཆེན་ཐུལ་པ་མཁའ་ལ་སྤྲིན་ལྟར་གཏིབས། །ཕྱག་གཡས་སྤྲུལ་ཞགས་དང་བཅས་ཡབ་ལ་འཁྱུད། །གཡོན་པས་མཛེ་ཤུའི་རྐྱལ་པ་དགྲ་ལ་འཐོར། །ཀླུ་བདུད་ཡབ་ཀྱི་དགྱེས་སྐོང་ཁྱོད་ལ་བསྟོད༑ ༑སྐུ་སྤྲུལ་ཀླུ་བདུད་སྦྲུལ་གྱི་གདེངས་ཀ་ཅན། །གསུང་སྤྲུལ་གཉན་དམར་གླང་གི་གདོང་པ་ཅན། །ཐུགས་སྤྲུལ་ཡབ་བདག་ཟ་བྱེད་ནག་པོར་བཅས། །སྤྲུལ་པ་རྣམ་གསུམ་དྲེགས་པའི་གཙོ་ལ་བསྟོད།

།ཀླུ་མོ་མགོ་འཕྱང་ཀླུ་སྲིན་མགོ་བརྒྱ་མ། །ཀླུ་མོ་སྤྱན་གཅིག་ཀླུ་བདུད་མིག་གཅིག་མ། །བཀའ་ཡི་ལས་མཛད་ཅི་བགྱིའི་ཕོ་ཉ་མོ། །མི་བསྲུན་ཆེན་མོ་བཞི་ལ་བདག་བསྟོད་དོ༑ ༑འཁོར་གྱི་ཀླུ་ཚོགས་རྒྱལ་བྲམ་རྗེ་དམངས་གདོལ། །ཀླུ་བདུད་ཀླུ་བཙན་ཀླུ་སྲིན་ཀླུ་གཉན་དང༌། །ས་བདག་གཉན་དང་དྲེགས་པ་ཕོ་མོ་ཀླུ། །སྟོང་ཁམས་བདག་པོའི་ཚོགས་ལ་བདག་བསྟོད་དོ། །ཞེས་བསྟོད། ཕྲིན་ལས་བཅོལ་བ་ནི། ཧོཿ ཀླུ་བདུད་རྒྱལ་པོ་འཁོར་དང་བཅས། །ཁྱོད་ནི་སྟོང་ཁམས་ཀུན་གྱི་བདག །དྲེགས་པ་སྡེ་བརྒྱད་ཚོགས་དང་བཅས། །འདིར་བྱོན་དམ་རྫས་འདི་བཞེས་ལ། །བདག་ལ་སྡང་བའི་དགྲ་བོ་ནི། །གཟུགས་ལིཾ་མིང་དུ་བཏབ་པ་འདིའི། །དབུགས་དང་བླ་སྲོག་རྣམ་ཤེས་བཅས། །ལོ་ཟླ་ཞག་དུས་མ་འགོར་བར༑ ༑ད་ལྟ་ཉིད་དུ་ཁུག་ལ་ཤོག །དུག་ཅན་ལྕགས་ཀྱུས་སྙིང་ནས་དྲོངས། །དུག་སྦྲུལ་ཞགས་པས་སྐེ་ནས་ཁྲིད། །ལྕགས་སྒྲོག་འབར་བས་ཡན་ལག་སྡོམས། །གདུག་པའི་དྲིལ་བུས་མྱོས་སུ་ཆུག །མ་ཤོར་མ་གཏོང་གཟུགས་ལ་ཕོབ། །གང་ལ་བྱ་བ་ཁྱོད་ཀྱིས་ཤེས། །གང་ལ་དམིགས་པ་ཁྱོད་ཀྱིས་ཤེས། །དམ་ཉམས་ལས་ངན་སྡིག་ཅན་འདི། །བསྒྲལ་བའི་ཞིང་དུ་གྱུར་པས་ན༑ ༑མཐོང་བའི་དུག་རྣམས་དེ་ལ་ཕོབ། །བསམ་པའི་དུག་རྣམས་དེ་ལ་ཕོབ། །རེག་པའི་དུག་རྣམས་དེ་ལ་ཕོབ། །མཛེ་ནག་ལས་ཀྱི་འཁོར་ལོས་སོད། །མཛེ་དམར་མེ་ཡི་འཁོར་ལོས་སོད༑ ༑མཛེ་སྐྱ་རླུང་གི་འཁོར་ལོས་སོད། །གྲི་ཐབས་གདུག་པ་སྣ་དགུས་སོད། །དལ་ཡམས་རིམས་ནད་འབར་བས་སོད། །སྨྱོ་འབོག་བརྒྱལ་ནད་དག་གིས་སོད། །ཐོག་འཁྱུག་སེར་བ་ཕོབ་ལ་སོད། །ཐན་དང་ལྟས་ངན་ཕོབ་ལ་སོད། །ཡ་ངའི་ཆོ་འཕྲུལ་ཕོབ་ལ་སོད། །བསད་རྟགས་མགོ་དང་དོན་སྙིང་སོགས། །དོ་ནུབ་འདི་རུ་ཁྱེར་ལ་ཤོག །དགྲ་བོའི་ཤ་ཁྲག་རུས་པགས་དང༌༑ ༑མགོ་དང་དབང་པོ་དོན་སྙིང་ལྔ། །ཕུང་ཁམས་སྐྱེ་མཆེད་བཅས་པ་ཀུན། །ཀླུ་བདུད་འཁོར་བཅས་ཟས་ལ་རོལ། །རྩ་བ་དགུ་རྒྱུད་རླུང་ལ་བསྐུར། །ཡུལ་ཞིང་མཁར་ཁང་རྨང་ནས་སློགས༑ ༑བཅོལ་བའི་ལས་འདི་འགྲུབ་པར་མཛོད། །ནཱ་ག་རཱ་ཛ་ས་པ་རི་ཝཱ་ར་མ་མ་སཱ་དྷ་ཀ་སྱོ་གྲ་ཀརྨེ་བཾ་ཤྲཱི་བྷྲཱུཾ་སིདྡྷི་ཀུ་རུ། །ཞེས་བརྗོད།

དུག་རི་ཁའི་གསུམ་གང་ཡིན་གྱི་སྔགས་དམིགས་ལ་འཇུག །ཐུན་དྲུག་ཏུ་འགུགས་དབྱེ་དྲག་པོ་དང་གཏོར་འབུལ་གོང་ལྟར་བྱས་རྗེས། ཧཱུྂ་༌། རྒྱ་མཚོ་མེར་བའི་དཀྱིལ་འཁོར་ནས། །ཞེས་པ་ནས། དྲག་པོའི་ཕྲིན་ལས་མྱུར་འགྲུབ་མཛོད། །ཅེས་པའི་བར་གྱི་བསྟོད་བསྐུལ་ཟུར་དུ་བྲིས་པ་ལྟར་གྱིས་དྲག་ཏུ་བསྐུལ་ཞིང་སྔགས་དམིགས་ལ་གནད་དུ་བསྣུན། ངེས་པ་རྙེད་པའི་རྟགས་རྫོགས་ནས་ལས་ལ་སྦྱོར་བ་སོགས་སོ་སོའི་གཞུང་ལྟར་བྱའོ། །སྨྲས་པ། དེང་དུས་སྔགས་པ་ཕལ་གྱི་བློ་གྲོས་ནོར། །བ་གླང་རྨིག་རྗེས་རྙོག་ཆུས་གང་བ་ལྟའི། །ངན་སྔགས་ཡིག་སྣ་རེ་ལ་བློ་གཏད་པས། །དགོས་དུས་བསླུ་བའི་ཡི་མུག་ཤ་རེ་ཐང༌། །འཇམ་མགོན་ཐུགས་རྗེས་བསྐྱངས་པའི་བློ་གྲོས་ནོར། །ཟབ་གསལ་རྣོ་བའི་རོལ་པ་དེ་ཁོ་ནས། །དྲག་པོ་མངོན་སྤྱོད་རྒྱུད་གཞུང་མང་མཐོང་བས། །རྒྱ་མཚོ་དུག་རིའི་རྒྱུད་རྣམས་ཀུན་གྱི་དཔྱིད༑ ༑བདུན་སྦྲགས་ལ་སོགས་ཀླུ་བདུད་མཚོན་རྣོན་གྱིས། །བསྟན་དགྲ་འཇོམས་ལ་རྒྱལ་ཀུན་ཤིས་པ་བརྗོད། །དེ་ལྟར་རྒྱ་མཚོའི་དུག་རི་ཁའི་གཏད་ཁྲམ་གསུམ་ཐུན་མོང་གི་ཕྲིན་ལས་ཀླུའི་དུག་མདའ་ནག་པོ་ཞེས་བྱ་བ་འདིའང༌། དབུར་སྟོད་འབྲི་གུང་དུ་སོན་པ་སྐྱུ་རའི་རིགས་ལས་ཤཱཀྱའི་དགེ་སློང་སྔགས་འཆང་ཐུགས་ཀྱི་རྡོ་རྗེས། མེ་མོ་བྱ་ལོ་ཆོ་འཕྲུལ་ཟླ་བའི་དམར་པོའི་རྫོགས་པ་དང་པོར། འབྲི་དམ་པ་ཆོས་ཕྱུག་ཀླུང་གི་ཕོ་བྲང་རྩེ་བ་གཞིས་ཀ་སྲ་བརྟན་རྡོ་རྗེའི་གནས་མཆོག་ཏུ་བྲིས་པ་བསྟན་པའི་མཚོན་ཆར་སྨོན་ལམ་བཏབ་པ་ཡིན་ནོ།། །།སརྦ་མངྒ་ལཾ།།