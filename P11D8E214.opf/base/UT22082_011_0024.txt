༄༅། །འཇམ་དཔལ་གཤིན་རྗེའི་གཤེད་ཡང་ཟློག་མེའི་སྤུ་གྲིའི་རྫོགས་རིམ་དབང་བཞིའི་རྣལ་འབྱོར་བཞུགས་སོ།།

འཇམ་དཔལ་ཡང་ཟློག་མེའི་སྤུ་གྲིའི་རྫོགས་རིམ་དབང་བཞིའི་རྣལ་འབྱོར་ཞེས་བྱ་བ། བླ་མ་དང་ལྷག་པའི་ལྷ་ཡ་མཱནྟ་ཀ་ལ་ཕྱག་འཚལ་ལོ། །འདིར་འཇམ་དཔལ་གཤིན་རྗེའི་གཤེད་ལ་ལྷག་པའི་ལྷར་འཛིན་པ་དག་གིས་ཉམས་སུ་བླང་བྱ་འདི་ཉིད་ཁོ་ན་སྟེ། དེའང་རྡོ་རྗེ་སློབ་དཔོན་དང་སློབ་མའི་མཚན་ཉིད་ཟླ་གསང་རྩ་རྒྱུད་ཀྱི་ལེའུ་དྲུག་པར་གསུངས་པ་ཇི་ལྟ་བས་གནས་དུས་མཚན་ཉིད་དང་ལྡན་པར་ཟླ་གསང་ནག་པོ་སོགས་གཤིན་རྗེའི་གཤེད་ཀྱི་རྩ་བཤད་མན་ངག་སོགས་རྒྱུད་བཅོ་ལྔར་གསུངས་པའི་གདམས་པ་ཆེས་ཟབ་པ་རྣམས་སྟོན་ཅིང་ཉམས་སུ་ལེན་པ་ལ་གསུམ། སྦྱོར་བ། དངོས་གཞི། རྗེས་གསུམ་མོ། །དང་པོ་ལ་གཉིས། ཐུན་མོང་དང༌། ཐུན་མོང་མ་ཡིན་པའོ། །དང་པོ་ཐུན་མོང་ལ་བཞི། ལུས་གནད་ཐུན་མོང་བསམ་གཏན་གྱི་ཡན་ལག་བདུན་དང་ལྡན་པས། དལ་འབྱོར་རྙེད་དཀའ། འཆི་ཞིང་མི་རྟག་པ། དཀར་ནག་རྒྱུ་འབྲས། འཁོར་བའི་ཉེས་དམིགས་རྣམས་རང་རྒྱུད་ལ་འགྲེ་བར་བསམ། གཉིས་པ་ཐུན་མོང་མ་ཡིན་པ་ལ་བཞི། སྐྱབས་སེམས། ཡིག་བརྒྱ། མཎྜལ། བླ་མའི་རྣལ་འབྱོར་རོ། །དང་པོ་སྐྱབས་སེམས་ནི། རང་གི་མདུན་མཁར་གྱད་སེང་པད་ཟླ་ཉི་མའི་གདན་ལྔའི་དབུས་མར་བླ་མ་རྡོ་རྗེ་འཆང་ལ་བརྒྱུད་པས་བསྐོར་བ། གཡས་སུ་ཤཱཀྱ་ཐུབ་པ་སངས་རྒྱས་སྟོང་གིས་བསྐོར་བ། རྒྱབ་ཏུ་དམ་པའི་ཆོས་ཡུམ་ཤེར་ཕྱིན་སེར་མོ། གཡོན་དུ་ཐེག་ཆེན་དགེ་འདུན་གྱི་ཚོགས། མདུན་དུ་ཡི་དམ་འཇམ་དཔལ་གཤིན་རྗེའི་གཤེད་ལ་ཡི་དམ་ཐམས་ཅད་ཀྱིས་བསྐོར་བ། ཁྲིའི་མཚམས་རྣམས་སུ་ཆོས་སྐྱོང་སྲུང་མ་རྣམས་རྒྱན་ཆ་ལུགས་མ་འདྲེས་ཡོངས་སུ་རྫོགས་པ་གསལ་བར་བསྐྱེད། ཕྱི་ནང་གསང་བ་དེ་ཁོ་ནས་མཆོད། མཁའ་ཁྱབ་ཀྱི་སེམས་ཅན་རྣམས་མདུན་དུ་གསལ་བཏབ་ལ་སྐྱབས་སུ་འགྲོ་བར་མོས་ལ། བླ་མ་མཆོག་དང་ཡི་དམ་ལྷ། །སངས་རྒྱས་ཆོས་ཚོགས་སྲུང་མ་ལ། །བདག་དང་མཁའ་མཉམ་སེམས་ཅན་རྣམས། །བྱང་ཆུབ་བར་དུ་སྐྱབས་སུ་མཆི།་་་༌།ཞེས་ཅི་མང་དང༌། སེམས་བསྐྱེད་པ་ནི།

གཤེད་དམར་གྱི་རྒྱུད་ཀྱི་ལེའུ་དང་པོར། རྫོགས་པའི་སངས་རྒྱས་དམ་ཆོས་དང༌། །ཚོགས་མཆོག་རྣམས་ལ་བདག་སྐྱབས་མཆི། །ཡོན་ཏན་རྒྱ་མཚོ་ཁྱེད་རྣམས་ལ། །བདག་གི་ལུས་འདི་དབུལ་བར་བགྱི། །སེམས་ཅན་རྣམས་ཀྱི་དོན་བྱེད་ཕྱིར༑ ༑བྱང་ཆུབ་སེམས་དག་བདག་གིས་བསྐྱེད། །གང་གིས་བསོད་ནམས་ཉེར་བསགས་རྣམས། །རྫོགས་པའི་བྱང་ཆུབ་བདག་གིས་བསྔོ། །འགྲོ་བ་ཀུན་ལ་ཕན་མཛད་ཕྱིར། །དཔལ་ལྡན་གཤིན་རྗེ་མཐར་བྱེད་གྱུར། །ཅེས་དང༌། མ་རིག་རྒྱུ་ལས་སོགས། སྙིང་རྗེ་རྣམ་གསུམ་རང་རྒྱུད་དང་འདྲེས་ངེས་པར་བསྒོམ༑ མཐར་སྐྱབས་ཡུལ་རྣམས་རང་ལ་བསྟིམ་མོ། །གཉིས་པ་ཡིག་བརྒྱ་ནི། རང་གི་མདུན་མཁར་པད་ཟླ་ཉི་མའི་གདན་ལ་ཧཱུྂ་དཀར་པོ་ལས་རྡོ་རྗེ་དཀར་པོ་རྩེ་ལྔ་པའི་ལྟེ་བར་ཧཱུྂ་དཀར་གྱིས་མཚན་པ་ལས་འོད་འཕྲོས། དོན་གཉིས་བྱས་འདུས་ཡོངས་སུ་གྱུར་པ་ལས། རྩ་བའི་བླ་མ་རྡོར་སེམས་གཤིན་རྗེའི་གཤེད་དཀར་པོ་སྤྱན་གསུམ་པ། མཚན་དཔེས་བརྒྱན་པ་ལོངས་སྐུ། གཡས་རྡོ་རྗེ་རྩེ་ལྔ་ཐུགས་ཀར་གཏོད་ཅིང་གཡོན་དྲིལ་བུ་དཀུར་བརྟེན་པ་སེམས་དཀྱིལ། དར་དང་རཏྣ་རུས་པས་བརྒྱན་པའི་དཔྲལ་བར་ཨོཾ་དཀར། མགྲིན་པར་ཨཱཿདམར། སྙིང་ཁར་ཧཱུྂ་མཐིང་རྣམས་ལས་འོད་འཕྲོས་རང་འདྲའི་ཡེ་ཤེས་པ་དང་དབང་ལྷ་རིགས་ལྔ་སྤྱན་དྲངས། ཛཿཧཱུྂ་བཾ་ཧོཿ དམ་ཡེ་གཉིས་མེད་དུ་གྱུར། དབང་ལྷར་མཆོད་ནས། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ། ཞེས་གསོལ་བ་བཏབ་པས། དབང་གི་ལྷས་བུམ་ཆུས་དབང་བསྐུར། སྐུ་གང་དྲི་མ་དག །ཆུ་ལྷག་ལས་རིགས་ལྔས་དབུ་བརྒྱན། དབང་ལྷ་རྡོར་སེམས་ལ་བསྟིམ། མཆོད་པ་བཞིས་མཆོད་ནས། གཤིན་རྗེ་དམར་ནག་འབར་བའི་དམེ་རྒྱུད་ཀྱི་ལེའུ་ང་དགུ་པར། མི་གནས་མི་དམིགས་ཆོས་སྐུ་དག་པ་ལས། །བདུད་འདུལ་ཁྲོ་བོ་མཆོག་གི་སྐུར་སྟོན་པ། །ཐུགས་རྗེའི་གཟི་ལྡན་གདུག་པ་ཐབས་ཀྱིས་འདུལ། །ཁྲོ་རྒྱལ་གཤིན་རྗེའི་གཤེད་ལ་ཕྱག་འཚལ་ལོ། །ཞེས་བསྟོད། སྔགས་བཟླ་བའི་ཚེ་རྡོ་རྗེ་སེམས་དཔའི་ཐུགས་ཀར་ཉི་དབུས་རྡོ་རྗེ་ནག་པོ་རྩེ་ལྔ་པའི་ལྟེ་བར་ཧཱུྂ་མཐིང་ནག་གི་མཐར་ཡ་མ་རཱ་ཛའི་ཡིག་བརྒྱས་བསྐོར་བ།

སྔགས་བཟླས་པའི་ཚེ་གདན་ས་བོན་ཕྱག་མཚན་མི་འགུལ་བར་སྔགས་གཡས་སུ་མྱུར་དུ་འཁོར་བ་ལས་འོད་འཕྲོས། ཕྱོགས་བཅུའི་རྒྱལ་མཆོད་བྱིན་རླབས་བསྡུས། འགྲོ་སྒྲིབ་སྦྱངས་ལྷའི་གོ་འཕང་ལ་བཀོད། ཚུར་འདུས་ཐིམ་མ་ཐག །སྔགས་ཕྲེང་ས་བོན་ཕྱག་མཚན་སྐུ་རྣམས་ལས་བདུད་རྩི་ལྔའི་རྒྱུན་བབ། རང་གི་ཚངས་བུག་ནས་ཞུགས་ལུས་གང་སྒྲིབ་གཉིས་དག །ལུས་བདུད་རྩིས་གང་བར་དམིགས། ཨོཾ་ཡ་མ་རཱ་ཛ་ས་མ་ཡ། མ་ནུ་པཱ་ལ་ཡ། སོགས་ཅི་ནུས་བཟླས། མཐར། བདག་ནི་མི་ཤེས་རྨོངས་པ་སོགས་ཀྱིས་གསོལ་བ་བཏབ་པས་སྡིག་སྒྲིབ་དག་པའི་གནང་བ་བྱིན་པར་བསམ། རྡོར་སེམས་རང་ལ་བསྡུའོ། །གསུམ་པ་མཎྜལ་ནི། མདུན་དུ་སྐྱབས་ཡུལ་ལྟར་གསལ་བཏབ་ལ། མཎྜལ་ཚོམ་བུ་སོ་བདུན་མ་དང༌། ས་གཞི་སྤོས་བྱུག །མཉེས་བྱེད་མཎྜལ། སྐུ་གསུམ་ཡོངས་རྫོགས། ཡན་ལག་བདུན་པ་སོགས་དང་རང་གི་ལུས་ངག་ཡིད་གསུམ་དབུལ། ཕྱག་འཚལ་མཐར་རང་ལ་བསྡུའོ༑ ༑བཞི་པ་བླ་མའི་རྣལ་འབྱོར་ནི། མདུན་མཁར་གྱད་སེང་པདྨ་ཟླ་ཉིའི་སྟེང་དུ་རྩ་བའི་བླ་མ་རྡོ་རྗེ་འཆང༌། གཤིན་རྗེའི་གཤེད་ནག་པོ་སྤྱན་གསུམ་མཚན་དཔེའི་རིན་ཆེན་རུས་པ་དར་གྱིས་བརྒྱན་པ། རལ་པའི་ཐོར་ཚུགས་ཅན་ཕྱག་གཉིས་རྡོར་དྲིལ་ཐུགས་ཀར་བསྣོལ་ཞིང་ཞབས་རྡོར་སྐྱིལ་གྱི་པང་དུ་ཡུམ་རྡོར་དབྱིངས་དབང་ཕྱུག་མ་སྔོན་མོ་གཡས་གྲི་གུག་གཡོན་ཐོད་པ་རིན་ཆེན་རུས་པ་དར་གྱིས་བརྒྱན་པ། སྐྲ་གྲོལ་པད་སྐྱིལ་ཡབ་ལ་འཁྲིལ་བ། དེ་ལ་བརྒྱུད་རིམ་གྱི་བླ་མས་བསྐོར་བར་དམིགས། མཆོད་པ་བཞིས་མཆོད། ཡན་ལག་བདུན་པ་འབུལ། འདས་དུས་རྒྱལ་བ་ཀླུ་ཡི་རིགས་མཆོག་སོགས་ཟུར་དུ་ཡོད་པས་གསོལ་བ་གདབ། བླ་མ་ཡབ་ཡུམ་གྱི་སྦྱོར་མཚམས་ནས་བྱང་སེམས་དཀར་དམར་མཐིང་སེར་བབ། རང་གི་སྤྱི། མགྲིན། སྙིང༌། ལྟེར་ཐིམ། སད་རྨི་གཉིད་འཕོའི་སྒྲིབ་པ་སྦྱངས། བུམ། གསང༌། ཤེར། བཞི་པའི་དབང་ཐོབ། སྤྲུལ་ལོངས་ཆོས་ངོ་བོ་ཉིད་སྐུ་ཐོབ། མཐར་བརྒྱུད་རིམ་རྣམས་གཙོ་བོ་ལ་ཐིམ། གཙོ་བོ་ཡབ་ཡུམ་སྙོམས་འཇུག་གི་བདེ་བས་འོད་དུ་འབར་བ་རང་ལ་ཐིམ་པས་བླ་མའི་རྡོ་རྗེ་གསུམ་དང་རང་གི་སྒོ་གསུམ་དབྱེར་མེད་དུ་གྱུར་པར་བསམ་མོ། །གཉིས་པ་དངོས་གཞི་ལ་གཉིས།

སྨིན་པར་བྱེད་པ་དབང་དང༌། གྲོལ་བར་བྱེད་པ་བསྐྱེད་རྫོགས་ཀྱི་གདམས་པ་གཉིས་སོ། །དང་པོ་སྨིན་ལམ་དབང་གི་ཆོ་ག་བདུད་དཔུང་ཟིལ་གནོན་ལྟར་ཆོ་ག་ཡན་ལག་མ་ཉམས་ཤིང་སྐྱོན་མེད་ཕུན་ཚོགས་ཀྱི་སྒོ་ནས་སློབ་མའི་རྒྱུད་ལ་སྐུ་བཞི་ཡེ་ཤེས་ལྔའི་ས་བོན་ཐེབས་ཤིང་བག་ཆགས་འཇོག་པའི་ལམ། དེས་འོང་དང༌། དེས་ཆོག །གཟུ་ལུམ་དང༌། རལ་གཅོད་སྤངས་ནས་ཚུལ་ཇི་ལྟ་བར་སྐབས་འདིར་དབང་བསྐུར་བ་ཤིན་ཏུ་གལ་ཆེའོ། །གཉིས་པ་གྲོལ་ལམ་གྱི་གདམས་པ་ཉམས་སུ་བླང་བ་ལ་བཞི། བུམ། གསང༌། ཤེར། ཚིག་དབང་དང་འབྲེལ་བའི་རྣལ་འབྱོར་རོ། །སྤྱི་དོན་དང་པོ་བུམ་དབང་དང་འབྲེལ་བའི་བསྐྱེད་རིམ་དབྱིབས་ཀྱི་རྣལ་འབྱོར་ལ། དང་པོ་བསྐྱེད་པའི་རིམ་པའི་མཉམ་བཞག །གཉིས་པ་རྗེས་ཐོབ། གསུམ་པ་ལྟ་བ། བཞི་པ་འདའ་ཁ་མ། ལྔ་པ་བར་དོ༑ ༑དྲུག་པ་གྲུབ་མཐའ། བདུན་པ་ཡོན་ཏན། བརྒྱད་པ་འགྲོས། དགུ་པ་འབྲས་བུ་སྟེ་དགུ་ལས། དང་པོ་བསྐྱེད་རིམ་རྒྱས་པར་ནི། ཨོཾ་སྭ་བྷཱ་ཝ་ནས། མཐུ་རྩལ་དང་ལྡན་པ་གྱུར་གྱི་བར་ངག་འདོན་ཁོ་ན་ལྟར་ཆོ་ག་ཡན་ལག་ཚང་བ་ཉིད་དང༌། བསྡུ་ན། ཨོཾ་སྭ་བྷཱ་ཝ་ནས། མེ་རི་དང་མེ་དཔུང་ཚ་ཚ་འཕྲོ་བའི་ནང་དུ་བཞུགས་པའི་བར་གྱིས་གཙོ་རྐྱང་བསྐྱེད། རྒྱས་བསྡུས་གང་ལའང་ཏིང་འཛིན་གསུམ་དང་མངོན་བྱང་ལྔ་དང་མཚན་ཉིད་གསུམ་རྣམས་བརྡ་འཕྲོད་ཅིང་ངེས་པ་རྙེད་པ་་་་་་རྣམ་དག་དྲན་པ་ལོགས་སུ་བྲིས་ཡོད་པ་ལྟར། ཤིན་ཏུ་གལ་ཆེའོ། །དེ་ལྟར་གསལ་སྣང་ཐོན་པར་བྱས་རྗེས་མན་ངག་ཞལ་ཤེས་ལྟར་བཟླས་པའང་བྱའོ།།་་་་་འདིར་རྫོགས་རིམ་རྣམས་ཀྱི་སྔོན་འགྲོ་རྩ་རླུང་ཐིག་གསུམ་སྦྱོང་བ་ཟུར་དུ་བྲིས་ཡོད་པ་ལྟར་འདིར་ཉམས་སུ་བླང་ངོ༌། །གཉིས་པ་རྗེས་ཐོབ་ནི་དུས་རྟག་ཏུ་ལུས་ལྷ། ངག་སྔགས། སེམས་ཏིང་ངེ་འཛིན་འབའ་ཞིག་གིས་དུས་འདའ་བར་བྱའོ། །གསུམ་པ་ལྟ་བ་ངོ་བོ་ཉིད་གསུམ་ལས། སྣང་ཕྱོགས་གསལ་ལ་མ་གྲུབ་པའི་ངོ་བོ་ཉིད། སྟོང་ཕྱོགས་མེད་བཞིན་དུ་གསལ་བའི་ངོ་བོ་ཉིད།

ཟུང་འཇུག་ལྷན་སྐྱེས་ཀྱི་ངོ་བོ་ཉིད་དོ། །བཞི་པ་འདའ་ཁ་མ་གོང་དུ་འཕོ་བ་ནི། འཆི་ཁ་སྣོད་བཅུད་མ་དག་པའི་འཁྲུལ་པ་རྟེན་དང་བརྟེན་པ་དག་པའི་ངོ་བོར་བསྒྱུར། རང་སེམས་དངོས་མེད་རྣམས་འོད་ཀྱི་གོང་བུར་བསྒྱུར། དེ་ཉིད་རླུང་སྔགས་ཧིཀ་ཅེས་སྒྲའི་སྣང་བ་འཕོ་བ་ཉིད་དོ། །ལྔ་པ་བར་དོར་དབང་དང་བདག་སེམས་རོ་གཅིག་པ་ནི། བསྐྱེད་རིམ་ལ་གོམས་པས་བར་དོའི་རྣམ་སྨིན་གྱི་ལུས་དེ་ཉིད་སྐད་ཅིག་ལ་ལྷའི་སྐུར་ལྡང་བའོ། །དྲུག་པ་གྲུབ་མཐའ་འཁོར་འདས་དབྱེར་མེད་ནི། སྣོད་བཅུད་འཁོར་བའི་རང་བཞིན་གྱི་འཁྲུལ་བློ་སྤངས་ནས་མྱང་འདས་རྟེན་དང་བརྟེན་པའི་ངོ་བོར་རྟོགས་པས་ས་དྲུག་པ་མངོན་དུ་གྱུར་པར་མན་ལམ་འདིས་བགྲོད་པའོ། །བདུན་པ་ཡོན་ཏན་ནི། བརྒྱ་ཕྲག་བདུན་དང་བྱེ་བ་ཕྲག་བདུན་སོགས་ལ་དབང་འབྱོར་བའོ། །བརྒྱད་པ་འགྲོས་མཆོག་ཏུ་ཐིམ་པ་ནི། རྩ་ལུས་ལ་ལམ་བསྐྱེད་རིམ་གྱི་གནད་དུ་བསྣུན་པས་ཐ་མལ་གྱི་འཁྲུལ་སྣང་གསལ་སྟོང་ཟུང་འཇུག་མཆོག་ཏུ་ཐིམ་པའོ། །དགུ་པ་འབྲས་བུ་ནི་སྤྲུལ་པའི་སྐུ་རང་བཞིན་ལྷུན་གྱིས་གྲུབ་པའི་སྐུ་ཐོབ་པའོ། །སྤྱི་དོན་གཉིས་པ་གསང་དབང་དང་འབྲེལ་བའི་རང་བྱིན་རླབས་ཀྱི་རྣལ་འབྱོར་ལ་ཡང་དགུ་ལས། དང་པོ་མཉམ་བཞག་ཏུ་གཏུམ་མོ་ཙཎྜ་ལཱི་བསྒོམ་པ་ནི༑ བསྐྱེད་རིམ་བསྡུས་ནས་རང་ཉིད་ཐུན་མཚམས་ཀྱི་གཤིན་རྗེའི་གཤེད་ཞལ་གཅིག །ཕྱག་གཉིས་པ། གཡས་འཁོར་ལོ་གཡོན་ལྕགས་ཀྱུ། ཞབས་གཉིས་གཡས་བསྐུམ་གཡོན་བརྐྱང་རྒྱན་ཆས་ཕྱག་དྲུག་པའི་སྐབས་ལྟར་གསལ་བའི་ངང་ནས། ལུས་གནད་རྐང་པ་རེའུ་མིག་ཏུ་བསྣོལ། ལག་པ་པུས་འཁྱུད། རྒལ་ཚིགས་བསྲང༌། ལུས་སེམས་འགྲིམས་པའི་ངང་ནས། རང་ཕྱག་གཉིས་པར་གསལ་བའི་ཁོང་པའི་དབུས་སུ་རྩ་ཨ་ཝ་དྷཱུ་ཏི་སྔོན་པོ་་་་་་དྲི་ཆུ་འབབ་པ། གཡས་སུ་རོ་མ་དམར་མོ་་་་་་ཁྲག་འབབ་པ། གཡོན་དུ་རྐྱང་མ་དཀར་མོ་་་་་་ཁམས་འབབ་པ། དབུ་མའི་ཡས་སྣེ་སྤྱི་བོ། མས་སྣེ་ལྟེ་འོག །རོ་རྐྱང་ཡས་སྣེ་ཀླད་རྒྱའི་སྟེང་ནས་ཕྱིར་སྣ་བུག་གཉིས་སུ་གུག་པ།

མས་སྣེ་དབུ་མའི་ནང་དུ་སྦུད་མཆུ་ལྟར་ཟུག་པ། དབུ་མའི་ནང་རོ་རྐྱང་གི་སྣེ་མོ་ཁ་གྱེན་དུ་གདང་བའི་སྟེང་ལྟེ་འོག་སོར་བཞིར་ཆོས་འབྱུང་དམར་པོའི་དབུས་སུ་ཉི་མའི་རང་བཞིན་དམར་ཆ་ཨའི་རྣམ་པ་ཁ་དོག་སེར་པོ་དབུ་མའི་ཡས་སྣེ་སྤྱི་བོར་ཟླ་བའི་རང་བཞིན་དཀར་ཆ་ཧཾ་ཡིག་མགོ་ཐུར་བསྟན་དུ་ཡོད་པར་བསམ༑ དེའི་ཚེ་དམིགས་ལུགས་བཞི་ལས། འབར་འཛག་ལ་དམིགས་པ་ནི། རླུང་རོ་བུས། རྒྱབ་རླུང་ཚ་བ་སྲིན་ཞལ་ནས་ཡར་རྔུབ། སྟེང་རླུང་བསིལ་བ་སྣ་ནས་མར་རྔུབ། ཁ་སྦྱར་ལྟེ་འོག་ཏུ་དགག་པའི་ཚེ། རོ་རྐྱང་གི་ནང་དུ་རླུང་རྒྱུས་ཏེ་བུས་པས། ཨའི་མདོག་དམར་ལམ་དུ་གྱུར། དེ་ལས་མེ་འབར་ཇེ་ཆེར་དུ་སོང་བ་ཧཾ་ལ་རེག་པས། ཧཾ་ཞུ་བས་བྱང་སེམས་དཀར་ཉིལ་ཉིལ་འཛག་པའི་ཚེ་མེ་ཇེ་ཆུང་ལ་སོང་ནས་གྲུ་གསུམ་ནང་དུ་ཨ་ཡིག་ལ་ལྷན་གྱིས་ཐིམ། ཡང་མེ་འབར་བས་དཀར་ཆ་ཡར་ལྡོག་ནས་ཧཾ་ལ་ཐིམ་པར་དམིགས། དེ་གཉིས་ཀའི་ཚེ་བཟོད་མེད་ཀྱི་བདེ་སྟོང་སྐྱེས་པར་བསམ། དེ་ལྟར་ཡང་ཡང་བྱའོ། །སྤྲོ་ན། ཡས་བབ་ཀྱི་དགའ་བ་བཞི་དང་མས་བརྟན་གྱི་དགའ་བ་བཞི་སོགས་སོ་སོར་ཉམས་སུ་བླང༌། བསྡུ་ན་འདི་གས་ཆོག །དྲོད་ལ་དམིགས་པ་ནི། རླུང་གི་ཨའི་མེ་སྦར་བས། མེ་ཆེར་འབར་བས་རྩ་གསུམ་གང༌། དེ་ནས་ཕྱིར་བྱུང་བས་ལུས་ནང་ཐམས་ཅད་གང༌། མཐར་བུ་ག་དགུ་དང་བ་སྤུའི་ཁུང་བུ་རྣམས་ནས་མེ་ཐོན་པས་ལུས་ཀྱི་ཕྱི་ཐམས་ཅད་གཡོགས། ཆེར་འབར་སྟོང་གསུམ་གང་བར་བསམ་མོ། །ཐིག་ལེ་ལ་དམིགས་པ་ནི། སྔར་ལྟར་མེ་སྦར་ཞིང་བྱང་སེམས་འཛག་པས་སྙིང་གར་འཕྲད། དཀར་དམར་འདྲེས་པས་རྩ་གསུམ་དང་ལུས་ནང་ཐམས་ཅད་གང་བས་ལུས་ལ་བདེ་ཉམས་ཕྲིལ་ཕྲིལ་བྱུང་བར་བསམ་མོ། །མི་རྟོག་པ་ལ་དམིགས་པ་ནི། ལྟེ་བར་རླུང་མནན་ནས་ཅི་ཡང་ཡིད་ལ་མི་བྱེད་པར། སྔར་གྱི་བདེ་སྟོང་ལྷན་སྐྱེས་དེ་ཉིད་བཟོད་མེད་དུ་བསྒོམ་པ་ཡིན་ནོ། །འདི་རྣམས་ཀྱི་ཞིབ་ཆ་བླ་མའི་ངག་ནས་བླང་བ་གལ་ཆེ། བདེ་དྲོད་མྱུར་བར་འདོད་ན་རླུང་བཟུང་ནས་སྒོམ་པའི་ཚེ།

སྲིན་ཞལ་གདང་བཙུམ་མང་དུ་བྱ་བ་གནད་ཟབ་བོ། །དེ་ལྟར་འབད་པས་དུ་བ་སོགས་རྟགས་བཅུ་མྱུར་དུ་འཆར་བ་ཡིན་ནོ། །གཉིས་པ་རྗེས་ཐོབ་ནི། ཉིན་མཚན་ཀུན་ཏུ་གཏུམ་མོའི་ལམ་དང་མི་འབྲལ་བར་བྱ་ཞིང་ཁྱད་པར་སྲོད་ལ་གཏུམ་མོ་སྒོམ་ཞིང༌། རླུང་་་་་་ཟླ་གསང་མན་ངག་གི་རྒྱུད་ཀྱི་ལེའུ་རེ་བཞི་པར། མི་འགྱུར་རྩ་བའི་སྲོག་སྙིང་གི། །སྲོག་ཅེས་བྱ་བ་རླུང་ཡིན་ཏེ། །རླུང་གི་རྩ་ལ་ངེས་པར་རྒྱུ། །རྩ་ནི་སྔར་འདུས་ཕྱག་རྒྱ་འཛིན༑ ༑གསང་བ་སྲོག་གི་འཁོར་ལོ་ཡིན། །ཞེས་སོ། །འཇུག་ཨོཾ། གནས་པ་ཨཱཿ དབྱུང་བ་ཧཱུྂ་དུ་ཤེས་པ་དང་མི་འབྲལ་བར་བྱའོ། །གསུམ་པ་ལྟ་བ་རང་བྱུང་གི་ཡེ་ཤེས་ནི། ཉོན་མོངས་ལྔ་མ་སྤངས་ཡེ་ཤེས་ལྔའི་ངོ་བོ་ལས་བྱུང་བ་ཡེ་གདོད་མའི་ཤེས་པ། རྣམ་རྟོག་གང་ཤར་འཛིན་མེད་ཆོས་སྐུར་གྲོལ་བ་རང་བྱུང་ཡེ་ཤེས། གསལ་སྟོང་ཟུང་འཇུག་ཡངས་པ་ཆེན་པོ་དགག་སྒྲུབ་མེད་པ་མཐའ་བྲལ་རང་བྱུང་ཡེ་ཤེས། ཚོགས་དྲུག་དེར་འཛིན་སྤྲོས་བྲལ་ངོ་བོ་སྟོང་པ་མཉམ་ཡང་ཡེ་འབྱམས་རང་བྱུང་གི་ཡེ་ཤེས་རྣམས་སོ། །བཞི་པ་འདའ་ཁ་མ་འོད་གསལ་བ་ནི། འཛིན་པ། སྦྱར་བ། འཕོ་བ་གསུམ་ལས། འཛིན་པ་ནི་ཟླ་བ་གཅིག་ཙམ་དབེན་པ་བསྟེན། ངལ་དུབ་སྤངས། ནུབ་སྔ་མ་གཅིག་གཉིད་བཅག །ཕྱི་ནུབ་ཚིལ་ཆེན་གྱི་མར་མེ་མཚན་ཐུབ་སྦར། གྲོགས་དམ་གཙང་གཅིག་རྩར་བཞག །ལྷ་དང་བླ་མ་ལ་འོད་གསལ་ཟིན་པར་གསོལ་བ་བཏབ་ནས། ལུས་གནད་ཙོག་པུ་དང་སེངྒེའི་ཉལ་སྟབས་གང་བདེ་བྱས་ལ། རང་ཕྱག་གཉིས་པར་གསལ་བའི་སྐུ་འོད་ལུས་ཀྱི་ཐུགས་ཀར་པདྨ་འདབ་བཞིའི་ལྟེ་བར་ཐིག་ལེ་དཀར་ལ་དམར་བའི་མདངས་ཅན་སྲན་མ་ཙམ། མདུན་གྱི་འདབ་མར་ཨ། གཡས་སུ་ནུ། རྒྱབ་ཏུ་ཏ། གཡོན་དུ་ར་རྣམས་འོད་ཀྱི་རྣམ་པར་བསམ། བདག་གིས་གཉིད་འཐུག་འོད་གསལ་བཟུང་བར་བྱའོ་སྙམ་དུ་འཕེན་པ་བཏང༌། ཐོག་མར་སྣང་བ་ཐམས་ཅད་བསྡུས་ཏེ་ཨ་ལ་སེམས་མ་ཡེང་བར་གཏད་པར་སྣང་བ་ཐིམ་པ་སྟོང་པའི་དུས། གཉིད་བྲོ་བའི་ཚེ་ནུ་ལ་སེམས་གཏད་པ་མཆེད་པ་ཐིམ་པ་ཤིན་ཏུ་སྟོང་པའི་དུས།

གཉིད་ཆེར་བྲོ་བའི་ཚེ་ཏ་ལ་སེམས་གཏད་པ་ཉེར་ཐོབ་ཐིམ་པ་སྟོང་པ་ཆེན་པོའི་དུས། གཉིད་དུ་འགྲོ་ཁ་ར་ལ་སེམས་གཏད་པ་ཐོབ་པ་འོད་གསལ་ལ་ཐིམ་པ་ཐམས་ཅད་སྟོང་པའི་དུས། གཉིད་དུ་འགྲོ་བའི་ཚེ་ཐིག་ལེ་ལ་སེམས་གཏད་པས་འོད་གསལ་གྱི་ངང་དུ་ཆམ་གྱིས་འགྲོ། དེའང་ཟིན་ན་གཉིད་འཐུག་གི་དྲན་མེད་དང་རྨི་ལམ་སོགས་མི་འབྱུང་བར་འོད་གསལ་འཛིན་མེད་གསལ་སྟོང་ཟུང་འཇུག་གིས་དུས་འདའ་བ་འབྱུང༌། གྲོགས་ཀྱིས་ཟིན་ནམ་མ་ཟིན་བལྟ། ཟིན་ན་དབུགས་བདེ། ངོ་མདངས་ཆེ། གསལ་ལ་སྲབ་པ་འབྱུང༌། མ་ཟིན་ན་དབུགས་མི་བདེ། ངོ་མདངས་ཆུང༌། མི་གསལ་ཞིང་འཐུག་པ་འབྱུང༌། ཟིན་ན་དེ་ལས་མ་སད་ཀྱི་བར་བཞག །མ་ཟིན་ན་དེ་འཕྲལ་གཉིད་བསླངས་ནས་སླར་གོང་ལྟར་སྒོམ་མོ། །ཟིན་ནས་ཀྱང་འོད་གསལ་བརྟན་པར་བྱའོ། །སྦྱང་བ་ནི། ཉིན་སྣང་དང་བསྲེ་བ་སྟེ། ཉིན་པར་རང་ལྷར་གསལ་བའི་ངང་ནས་ཁམས་གསུམ་སྣོད་བཅུད་རྟེན་དང་བརྟེན་པར་གྱུར་པ་འོད་དུ་བསྡུས་པ་རང་ལ་བསྟིམས་ནས། རང་ཡང་འོད་གསལ་སྟོང་པར་འཇུག་པ་རིལ་འཛིན་ནམ་་་་་་མ་རྒྱུད་ཀྱི་ཆོས་དྲུག་རྣམས་ལྟར་རྫོགས་རིམ་རིལ་འཛིན་རྗེས་གཞིག་གཉིས་དང་འདི་དག་གོ་ལོག་ཏུ་སྣང་མོད་ཀྱི་འདི་ནི་གསང་འདུས་རིམ་ལྔའི་ལུགས་ཡིན་པས་ཕ་རྒྱུད་ཁོ་ན་ལྟར་བྱས་སོ། །རང་ཁོ་ན་ལྷར་གསལ་བ་འོད་གསལ་སྟོང་ཉིད་དུ་འཇུག་པ་རྗེས་གཞིག་གི་རྣལ་འབྱོར་ཡིན་པས་དེ་གཉིས་གང་རུང་གི་སྒོ་ནས་ཉམས་སུ་བླང་བའི་ཚེ་རིལ་འཛིན་རྗེས་གཞིག་གང་བྱེད་ཀྱང་རང་ལྷར་གསལ་བའི་ཐུགས་ཀར་ཡེ་ཤེས་སེམས་དཔའ། དེའི་ཐུགས་ཀར་རྡོ་རྗེ་སྔོན་པོ་རྩེ་ལྔ་པ་ཏིང་འཛིན་སེམས་དཔའ། དེའི་ལྟེ་བར་ས་བོན་ཧཱུྂ་ནག་པོ་སྒོམ་པའི་ངང་ནས། རིལ་འཛིན་གྱིས་སྣོད་བཅུད་བསྡུས་པའི་རྗེས་ལ་རང་བསྡུ་བའི་ཚེ་ལའང༌། རྗེས་གཞིག་གིས་རང་བསྡུ་བ་གང་བྱེད་ཀྱང་བདག་དམ་ཚིག་སེམས་དཔའ་ཐུགས་ཀའི་ཡེ་ཤེས་སེམས་དཔའ་ལ་ཐིམ་པས་སྣང་བ་ཐིམ་པ་སྟོང་པའི་དུས་རྟགས་ཟླ་འོད་ལྟ་བུ་འོང༌།

ཡེ་ཤེས་སེམས་དཔའ་ཏིང་འཛིན་སེམས་དཔར་ཐིམ་པས་མཆེད་པ་ཐིམ་པ་ཤིན་ཏུ་སྟོང་བའི་དུས་རྟགས་ཉི་འོད་ལྟ་བུ་འོང༌། ཏིང་འཛིན་སེམས་དཔའ་ས་བོན་ཧཱུྂ་ལ་ཐིམ་པའི་ཚེ་ཉེར་ཐོབ་ཐིམ་པ་སྟོང་པ་ཆེན་པོའི་དུས་རྟགས་མུན་པ་ལྟ་བུར་འོང༌། ཧཱུྂ་ཡིག་ཞབས་ཀྱུ་ཁོག་པར་མགོ་བོ་ཟླ་ཚེས་ཐིག་ལེ་ནཱ་དར་ཐིམ་ཞིང༌། དེའང་འོད་གསལ་སྟོང་པ་ཉིད་དུ་བསྡུས་པ་ནི་ཐོབ་པ་འོད་གསལ་ལ་ཐིམ་པའི་དུས་རྟགས་ནམ་མཁའ་རྐྱེན་གསུམ་དང་བྲལ་བ་ཐོ་རངས་དུས་ཀྱི་ནམ་མཁའ་གཡའ་དག་པ་ལྟ་བུའི་སེམས་ནི་འོད་གསལ་ཏེ་སྦྱང་ཞིང་གོམས་པར་བྱེད་པའོ། །སྐབས་འདིར་འོད་གསལ་བཙན་ཐབས་སུ་འཛིན་ཅིང་ཕྲ་རགས་ཀྱི་ཐིམ་རིམ་ངོས་འཛིན་པ་ལ་རྡོ་རྗེ་རྦ་རླབས་འཆིང་བ་ནི་ཤིན་ཏུ་གལ་ཆེ་བའི་ལག་ལེན་ཞལ་ལས་ཤེས་སོ། །འོད་གསལ་ཆོས་སྐུར་འགྲོ་བ་ནི་འཆི་བའི་ཚེ་རགས་པ་ཉི་ཤུ། ཕྲ་བ་བཞི། ཤིན་ཏུ་ཕྲ་བ་སྣང་མཆེད་ཐོབ་གསུམ་ཐིམ་པ་སོ་སོར་ངོས་བཟུང་ནས། དེ་མ་ཐག་འོད་གསལ་དོན་དམ་པའི་བདེན་པ་ཡུད་ཙམ་འཆར་བ་ངོས་བཟུང་ཞིང༌། སྔར་གཉིད་དང་ཉིན་སྣང་ལ་སྦྱངས་པས་གོམས་པའི་མྱོང་སྟོབས་ཀྱིས་སྔར་འདྲིས་ཀྱི་མི་དང་འཕྲད་པ་ལྟར་འོད་གསལ་མ་བུ་འདྲེས་མ་ཐག་དོན་དམ་བདེན་པ་ཆོས་ཀྱི་དབྱིངས་སུ་འཕོ་བ་སྟེ་ཞིབ་པ་བླ་མའི་ངག་ལས་བླང་ངོ༌། །ལྔ་པ་བར་དོ་རང་བྱུང་ཡེ་ཤེས་གསལ་ལ་རྟོག་མེད་ནི། བཤད་མ་ཐག་པ་ལྟར་འཆི་བ་འོད་གསལ་དུ་འཕོས་པས་བར་དོ་མེད་པར་རང་བྱུང་གི་ཡེ་ཤེས་གཞི་ཐོག་ཏུ་གྲོལ་བ་ཉིད་དོ། །དྲུག་པ་གྲུབ་མཐའ་མ་འདྲེས་ཡོངས་སུ་རྫོགས་པ་ནི། ཇི་ལྟ་བའི་ཡེ་ཤེས་ཆོས་ཀྱི་དབྱིངས་ཆོས་ཀྱི་སྐུ་རྟོགས་པས། ཇི་སྙེད་པ་འཁོར་འདས་ཀྱི་ཆོས་དང་ཆོས་ཅན་ཐམས་ཅད་ལ་མ་འདྲེས་པར་མཁྱེན་པ་སྟེ། ལམ་འདིས་ས་བཅུ་པ་ཆོས་ཀྱི་སྤྲིན་མན་ཆད་བགྲོད་དོ། །བདུན་པ་ཡོན་ཏན་ནུས་པ་ལྔ་དང་ལྟ་སྟངས་གསུམ་ལ་དབང་འབྱོར་ཞིང་ཐོབ་ལ་ཚིག་གི་མཆོག་གྲུབ་ཅིང་སོ་སོ་ཡང་དག་རིག་པ་བཞི་ལ་དབང་ཐོབ་བོ། །བརྒྱད་པ་འགྲོས་ངག་རླུང་ལ་ལམ་རང་བྱིན་བརླབས་པས་ལུས་ཀྱི་རྩ་མདུད་ཡི་གེར་གནས་པ་རྣམས་གྲོལ་ཞིང་ཡེ་ཤེས་ཀྱི་རྩ་ལ་ཐིམ་པས་ཐ་མལ་གྱི་ངག་གྲག་སྟོང་མཆོག་ཏུ་ཐིམ་པའོ། །དགུ་པ་འབྲས་བུ་ནི་ལོངས་སྐུ་ངེས་པ་ལྔ་ལྡན་དུ་གྲོལ་བ་དག་གོ། །སྤྱི་དོན་གསུམ་པ་ཤེས་རབ་ཡེ་ཤེས་ཀྱི་དབང་དང་འབྲེལ་བའི་དཀྱིལ་འཁོར་གྱི་འཁོར་ལོའི་རྣལ་འབྱོར་ལའང་དགུ་ལས།

དང་པོ་མཉམ་བཞག་ཏུ་དངོས་སམ་ཡིད་ཀྱི་རིག་མ་བསྟེན་པ་ལ་དབང་པོ་གསུམ་གྱི་དབྱེ་བ་སྟེ། རབ་ཡེ་ཤེས་ཀྱི་རིག་མ། འབྲིང་ཡིད་ཀྱི་རིག་མ། ཐ་མ་དངོས་རིག་དང་གསུམ་ལས། རབ་ཡེ་ཤེས་ཀྱི་རིག་མ་ནི། ཡེ་གདོད་མའི་ཤེས་པ་ལ་གསལ་སྟོང་གི་ཆ་ལས། ཐབས་བདེ་བ་ཆེན་པོ་ཡབ་དང༌། ཤེས་རབ་སྟོང་པ་ཉིད་ཡུམ་གྱི་རང་བཞིན་དུ་གདོད་ནས་གྲུབ་པ་ལྷན་སྐྱེས་འདུ་འབྲལ་མེད་པར་ཉམས་སུ་བླངས་པས་འགྱུར་བྲལ་མཆོག་གི་བདེ་བ་མངོན་དུ་བྱེད་པ་ཡིན་ལ། འབྲིང་ཡིད་ཀྱི་རིག་མ་ནི། རང་གཤིན་རྗེའི་གཤེད་ཕྱག་དྲུག་པའམ་ཕྱག་གཉིས་པར་གསལ་བའི་མདུན་དུ། སྦྱོར་ཡུམ་ཁྲག་མིག་མངོན་རྟོགས་ལྟར་གསལ་བཏབ་པའི་ཡབ་ཡུམ་འདུ་ཤེས་སུམ་ལྡན་མཁའ་གསང་བསྣོལ་མར་བྱིན་གྱིས་བརླབས་ནས་ཡིད་ཀྱིས་སྙོམས་འཇུག་བྱས་པས། ཡས་བབ་ལུགས་འབྱུང་གི་དགའ་བ་བཞི་དང་མས་བརྟན་ལུགས་ལྡོག་གི་དགའ་བ་བཞི་ཉམས་སུ་མྱོང་ཞིང་དེའི་ངོ་བོ་ལྷན་སྐྱེས་བཟོ་མེད་དུ་སྐྱོང་བ་དབང་ཆོག་བདུད་དཔུང་ཟིལ་གནོན་གྱི་དབང་གསུམ་པའི་སྐབས་ལྟར་ཉམས་སུ་བླང་བར་བྱའོ། །ཐ་མ་དངོས་རིག་ལའང་རང་ལུས་དང་གཞན་ལུས་གཉིས་ཀྱི་སྒོ་ནས་ཉམས་སུ་བླང་བར་བྱ་བ་ནི་བླ་མ་མཉེས་པའི་གསུང་གི་གསང་བ་ལས་རྟོགས་པར་བྱ་བ་ཁོ་ན་ཡིན་ནོ། །གཉིས་པ་རྗེས་ཐོབ་བདེ་ཆེན་གྱི་ཉམས་དང་མི་འབྲལ་བར་བྱ་བ་ནི། རང་རིག་གསལ་བའི་ཆ་བདེ་བ་ཆེན་པོ་ཡབ་ཐབས་ཀྱི་རང་བཞིན། སྟོང་པའི་ཆ་སྟོང་ཉིད་ཀྱི་ཡུམ་ཤེས་རབ་ཀྱི་རང་བཞིན་དང༌། མཚན་མོའི་དཀར་ཆ་ཤེས་རབ་ཡུམ་དང༌༑ ཉིན་མོའི་དམར་ཆ་ཐབས་ཡབ་ཀྱི་རང་བཞིན་དང༌། ཚོགས་དྲུག་ཏུ་སྣང་བ་ཡབ་དང་དེའི་ངོ་བོ་སྟོང་པ་ཡུམ་ལ་སོགས་པ་སྟེ། མདོར་ན་འཁོར་འདས་ཀྱིས་བསྡུས་པའི་ཆོས་དང་ཆོས་ཅན་ཐམས་ཅད་ཐབས་ཤེས་སྣང་སྟོང་ཡབ་ཡུམ་ལྷན་སྐྱེས་ཟུང་འཇུག་འབྲལ་མེད་སྙོམས་པར་འཇུག་བཞིན་པ་དེ་དག་ཀྱང་རང་མདངས་སོ་སོ་ལ། རང་གཤིས་བདེ་སྟོང་གཉིས་མེད་ཀྱི་ཡེ་ཤེས་སུ་གདོད་ནས་གྲུབ་པ་ལ་དེ་ལྟར་རྟོགས་ཤིང༌།

བཅོས་མིན་བཟོ་མེད་ཀྱི་ངེས་ཤེས་དང་མ་བྲལ་བར་དུས་ཀུན་ཏུ་བྱེད་པ་ཡིན་ནོ། །གསུམ་པ་ལྟ་བ་ཡས་བབ་ཀྱི་དགའ་བ་བཞི་ནི། བྱང་སེམས་མགྲིན་པར་བབ་པས་དགའ་བ། སྙིང་གར་མཆོག་དགའ། ལྟེ་བར་དགའ་བྲལ། གསང་བར་ལྷན་སྐྱེས་དེ་དག་ཀྱང་རང་གཤིས་བདེ་བ་ཆེན་པོ་སྟོང་པའི་ངོ་བོ་གདོད་ནས་སྣང་བ་དེར་འཛིན་ལས་འདས་པའོ། །བཞི་པ་འདའ་ཁ་མ་རྡོ་རྗེ་སེམས་དཔའ་འབྱོན་པར་འགྱུར་བ་ནི། ཀུན་རྫོབ་རྒྱུ་ཡི་རྡོ་རྗེ་སེམས་དཔའ་བདེ་སྟོང་གི་ལྷན་སྐྱེས་སྙོམས་འཇུག་གི་ཐབས་ཀྱིས་མངོན་གསུམ་རྟོགས་པར་འགྱུར་བས། འཆི་བའི་ཚེ་དོན་དམ་འབྲས་བུའི་རྡོ་རྗེ་སེམས་དཔའ་ཆོས་ཀྱི་དབྱིངས་ཀྱི་ཡེ་ཤེས་རང་ལ་ཡོད་པ་དུས་དེར་མངོན་སུམ་དུ་བྱས་པ་དག་གོ། །ལྔ་པ་བར་དོ་ལྷན་སྐྱེས་ཀྱི་བདེ་བ་ནི། ཚེ་འདིར་ལམ་དེ་ལྟ་བུ་ལ་གོམས་པས་ཚེ་འདིར་ལྷན་སྐྱེས་རང་ངོ་མ་འཕྲོད་ཀྱང་བར་དོར་བག་ཆགས་ཀྱི་གོམས་འདྲིས་ཀྱིས་བདེ་ཆེན་ལྷན་སྐྱེས་ཀྱི་རང་བཞིན་མངོན་སུམ་མི་བྱེད་པ་མི་སྲིད་པའི་ཕྱིར་རོ། །དྲུག་པ་གྲུབ་མཐའ་བདེ་སྟོང་རྒྱ་ཆུང་ངུ་ནི། འདིར་ཀུན་རྫོབ་བྱང་སེམས་འཛག་བཅས་འཇིག་རྟེན་པའི་བདེ་བ་ལྟར་ཉམས་སུ་བླངས་པས་ན་རྒྱ་ཆུང་ངུའི་ཐ་སྙད་བཏགས་པ་ཡིན་ལ། ལམ་འདིས་ས་བཅུ་གཉིས་པ་ཡེ་ཤེས་ལྡན་ཕྱིན་བགྲོད་པར་བྱེད་དོ། །བདུན་པ་ཡོན་ཏན་སྐུ་གསུམ་དང་ཡེ་ཤེས་ལྔ་སོགས་སངས་རྒྱས་ཀྱི་ཡོན་ཏན་ཅི་རིགས་པ་རགས་པ་ལ་དབང་འབྱོར་བ་ཡིན་ནོ༑ ༑བརྒྱད་པ་འགྲོས་འཁོར་བ་འཛག་བཅས་འཇིག་རྟེན་པའི་བདེ་བ་དུག་ལྟ་བུའང་འདོད་ཆགས་ཉིད་འདོད་ཆགས་ཀྱི་སྦྱོར་བ་འདུ་ཤེས་སུམ་ལྡན་གྱི་སྙོམས་འཇུག་གི་ཐབ་ཟབ་མོ་སྔགས་བཏབ་པ་ལྟ་བུས་བདུད་རྩིར་བསྒྱུར་བས་སྒྲིབ་པ་དེར་འཛིན་བག་ཆགས་དང་བཅས་པ་སྦྱོང་བའི་ཕྱིར་བདུད་རྩིའི་འགྲོས་མཆོག་ཏུ་ཐིམ་པའོ། །དགུ་པ་འབྲས་བུ་ཆོས་ཀྱི་སྐུ་མཚན་མའི་མཐའ་ཐམས་ཅད་སྤངས་པ་དོན་དམ་པའི་སངས་རྒྱས་གྲོལ་བར་འགྱུར་བ་ནི་ངེས་པའོ། །སྤྱི་དོན་བཞི་པ་ཚིག་དབང་དང་འབྲེལ་བའི་ལམ་རྡོ་རྗེ་རྦ་རླབས་ཀྱི་རྣལ་འབྱོར་ལའང་དགུ་ལས།

དང་པོ་མཉམ་བཞག་ཟུང་འཇུག་གཉིས་མེད་བསྒོམ་པ་ལའང༌། གོང་གི་ཀུན་རྫོབ་འཛག་བཅས་འཇིག་རྟེན་པའི་བདེ་སྟོང་བཅོས་མར་བསྒོམ་པར་སྒྱུར་བྱས་པ་ལས། ཇི་སྐད་དུ། ཡེ་ཤེས་འདི་ནི་ཆེས་ཕྲ་ཞིང༌། །རྡོ་རྗེ་སྙིང་པོ་མཁའ་དང་མཚུངས། །རྡུལ་བྲལ་མཐའ་སྟེར་ཞི་བ་ཉིད། །ཁྱོད་རང་ཡང་ནི་དེ་ཡི་ཕ། །ཞེས་པའི་དོན་ངག་དབང་གྲགས་པས། ལོངས་སྤྱོད་རྫོགས་དང་ཁ་སྦྱོར་བདེ་ཆེན་རང་བཞིན་མེད། །སྙིང་རྗེས་ཡོངས་གང་རྒྱུན་མི་འཆད་དང་འགོག་པ་མེད། །ཅེས་ཡན་ལག་བདུན་ལྡན་དུ་གསུངས་པའང་དོན་དམ་ངོ་བོ་ཉིད་ཀྱི་སངས་རྒྱས་ཀྱི་མཚན་ཉིད་དུ་བཞག་པས་དེ་ལྟ་བུའི་དོན་ཉམས་སུ་བླང་བ་ནི། ཕར་ཕྱིན་ཐེག་པའི་སྟོང་ཉིད་བཅོ་བརྒྱད་སོགས་མེད་དགག་དང༌། དབུ་མ་པའི་རང་གཞན་གྱིས་སྟོང་ཚུལ་སོགས་བློས་བྱས་དང༌། ཕྱག་རྒྱའི་ཞི་ལྷག་སོགས་ལམ་བུལ་བ་རྣམས་ལས་ཆེས་འཕགས་པའི་མྱུར་ལམ་ཕོ་ཉའི་གདམས་པ་དངོས་སུ་ངོ་སྤྲོད་པ་ནི། སློབ་དཔོན་དགྱེས་པའི་གསུང་གི་གསང་བའི་མཛོད་ཁོ་ན་ལས་རྟོགས་པར་བྱོས་ཤིག །གཉིས་པ་རྗེས་ཐོབ་དེའི་ཉམས་དང་མི་འབྲལ་ཞིང་ངོ་བོ་བསྒོམ་པ་ལ། སྒྱུ་ལུས་ཀྱིས་སྦྱངས་ཤིང་ངོ་བོ་ལྷན་སྐྱེས་སུ་སྒོམ་པ་ཉིད་ཡིན་པས་དག་པའི་སྒྱུ་ལུས་མ་དག་པའི་སྒྱུ་ལུས་སོགས་གཟུགས་བརྙན་ལ་བསྟོད་སྨད་སོགས་བརྟག་དཔྱད་མཚན་འཛིན་གྱི་སྒྱུ་མའི་དཔེས་བཅོས་ཏེ་བསྒོམ་པ་ནི་ཀུན་རྫོབ་སྟེ་་་་་་སྤྲོ་ན་བྱའོ། འདིར་ནི་དོན་དམ་ཡིན་ཚུལ་གནས་ལུགས་ཀྱིས་གདོད་ནས་གྲུབ་པའི་སྒྱུ་ལུས་མཚན་འཛིན་མཐར་དབྱུང་བའི་གདམས་པ་ནི། སེམས་རང་བབ་བཞག་པས་རྣམ་རྟོག་རགས་པ་འགག་པ་ནི་སྣང་བ། རྣམ་རྟོག་ཕྲ་བའང་འགག་པ་མཆེད་པ། ཐམས་ཅད་རྒྱུན་ཆད་པ་ཐོབ་པ། ཡང་རྟོག་མེད་དེའི་ངང་ནས་སྐད་ཅིག་མ་དང་པོར་རྟོག་པ་ཞིག་ཐོལ་གྱིས་འགྱུ་བ་སྣང་བ། དེ་སྐད་ཅིག་མ་གཉིས་པར་སྣང་བར་མི་སྡོད་པར་འགག་པས་མཆེད་པ། སྐྱེ་འགག་གི་མཚམས་སུ་རྟོག་མེད་རྗེན་གསལ་ཐོབ་པ།

ཡང་ཤེས་པ་ཡུལ་ལ་འཇུག་པ་སྣང་བ། དེ་སྣང་གི་སྤུ་རིས་འབྱེད་པ་མཆེད་པ། ཤེས་པ་དང་ཡུལ་དེའི་སྣང་བ་མཆེད་པར་ཐོབ་པ། གཞན་ཡང་གནས་ན་གནས་ཐོག་ཏུ་སྣང་མཆེད་ཐོབ་གསུམ༑ འགྱུ་ན་འགྱུ་ཐོག་ཏུ་སྣང་མཆེད་ཐོབ་གསུམ། ཤར་ན་ཤར་ཐོག་ཏུ་སྣང་མཆེད་ཐོབ་གསུམ། འགགས་ན་འགག་ཐོག་ཏུ་སྣང་མཆེད་ཐོབ་གསུམ་གྱིས་མཚམས་སྦྱར་བས་མི་རྟོག་པ་བཅོས་མིན་འབའ་ཞིག་ལས་རྟོག་པ་བཅོས་མ་བཙལ་ཡང་མི་རྙེད་པའི་བརྗོད་བྲལ་དེ་ནི་འོད་གསལ་བར་འཇུག་པ་ཡིན་ལ། འོད་གསལ་དེའི་ངང་ནས་སེམས་གསལ་བའི་ཆ་ནས་ལྷའི་སྐུ་སྒྱུ་མ་ལྟ་བུར་ལྡང་བ་ནི་དོན་དམ་གྱི་སྒྱུ་ལུས་ཡིན་ལ། ལྷ་སྐུ་སྒྱུ་མ་ལྟ་བུ་དེའང་རིལ་འཛིན་དང་རྗེས་གཞིག་གི་སྤྲོས་པ་ལས་འདས་པར་འོད་གསལ་སྣང་མཆེད་མཐའ་བྲལ་རང་བབ་བཟོ་མེད་གཅེར་ཡན་དུ་སྐྱོང་བ་ནི་དོན་གྱི་འོད་གསལ་ཡིན་ལ། ཚོགས་དྲུག་གི་ཆོས་ལ་གཅེར་གྱིས་བལྟས་པས་ངོ་བོས་སྟོང་ཞིང་རང་བཞིན་མེད་པ། མེད་བཞིན་དུ་སྣང་བ་སྒྱུ་མའི་འཁྲུལ་འཁོར་དུ་རྟོག་བཏགས་བློས་བྱས་ལུང་རིགས་ཀྱིས་བཅོས་སླད་བྱེད་མི་དགོས་པར་གདོད་ནས་སྒྱུ་མར་ཡོངས་སུ་གྲུབ་པ་ཉིད་དེ་ཁོ་ན་ལྟར་ཉམས་སུ་མྱོང་བ་ནི་ཐུན་མོང་མ་ཡིན་པ་དོན་དམ་པའི་སྒྱུ་ལུས་ཀྱི་གདམས་པ་དཔྱིས་ཕྱིན་པ་ཡིན་ནོ༑ ༑དེའི་ངོ་བོ་ལྷན་སྐྱེས་སུ་བསྒོམ་པ་ནི་འདི་ཉིད་ཀྱི་མཉམ་བཞག་གི་སྐབས་བཤད་མ་ཐག་པ་ཉིད་ཡིན་ནོ། །ཐུན་མཚམས་རྣམས་སུ་ཚོགས་དྲུག་གི་ཡུལ་ཐམས་ཅད་རླུང་སྒྱུ་མའི་དཔེ་བཅུ་གཉིས་སམ་དཔེ་གཙོ་བོ་གསུམ་གྱིས་མཚོན་ནས་ཀུན་རྫོབ་བཅོས་མས་ཀྱང་སྒོམ་པ་གལ་ཆེའོ། །གསུམ་པ་ལྟ་བ་མས་བརྟན་གྱི་དགའ་བ་བཞི་ནི། རྒྱུ་མཐུན། རྣམ་སྨིན། སྐྱེས་བུའི་བྱེད་པ། དྲི་མ་མེད་པའི་འབྲས་བུ་སྟེ་དོན་དམ་འཛག་མེད་ཀྱི་དགའ་བ་བཞིའོ། །བཞི་པ་འདའ་ཁ་མ་ཕྱག་རྒྱ་ཆེན་པོས་འཕོ་བ་ནི། འཕོ་བྱ་འཕོ་བྱེད་དང་བྲལ་བ་སྣང་སྲིད་འཁོར་འདས་ཐམས་ཅད་ཆོས་སྐུ་སྤྲོས་བྲལ་གྱི་ཕྱག་རྒྱས་ཐེབས་པ་དག་གོ། །ལྔ་པ་བར་དོ་བདེ་སྟོང་མཆོག་གི་ཡེ་ཤེས་ནི།

ཚེ་འདིར་སྣང་སྲིད་འཁོར་འདས་ཐམས་ཅད་ཆོས་སྐུར་རྟོགས་པ་ལ་ཚེ་འདི་ཕྱི་བར་གསུམ་ཞེས་དབྱེ་བ་མེད་པའི་ཕྱིར། ཁ་རྩང་དང༌། མདང་དང༌། དེ་རིང་གསུམ་དུས་ཐ་དད་ཀྱང་སེམས་ཉིད་ལ་དབྱེ་བ་མེད་པ་བཞིན་ནོ། །དྲུག་པ་གྲུབ་མཐའ་བདེ་སྟོང་རྒྱ་ཆེན་པོ་ནི། འདིར་འཛག་བཅས་འཇིག་རྟེན་པའི་བདེ་བ་ལས་འདས་པ་འཛག་མེད་དོན་དམ་པ་མཆོག་ཏུ་མི་འགྱུར་བའི་བདེ་སྟོང་དབྱེར་མེད་ཡིན་པས་ན་རྒྱ་ཆེན་པོ་ཞེས་ཐ་སྙད་བཏགས་པ་ལ་ལམ་འདིས་ས་བཅུ་གསུམ་པ་རྡོ་རྗེ་འཛིན་པའི་གོ་འཕང་ཐོབ་པར་བྱེད་པས་དེའི་གོང་ན་གོ་འཕང་གཞན་མེད་པའི་ཕྱིར་ན་རྒྱ་ཆེན་པོ་ཞེས་བཏགས་སོ། །བདུན་པ་ཡོན་ཏན་ནི། སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་དོན་དམ་པའི་སངས་རྒྱས་ཉིད་ཐོབ་པའི་ཕྱིར་དེའི་ཡོན་ཏན་ཐམས་ཅད་ལ་དབང་འབྱོར་བ་ཡིན་ནོ། །བརྒྱད་པ་རླུང་གི་འགྲོས་མཆོག་ཏུ་ཐིམ་པ་ཞེས་རླུང་སེམས་ཐ་མི་དད་པའི་ཕྱིར་སེམས་འཁྲུལ་པའི་དྲི་མ་རྩད་བཅད་ནས་དོན་གྱི་ཡེ་ཤེས་ཀྱི་ངོ་བོར་མཆོག་ཏུ་ཐིམ་པ་དག་གོ། །དགུ་པ་འབྲས་བུ་ནི། སྐུ་གསུམ་ཐ་དད་མེད་པར་ངོ་བོ་ཉིད་ཀྱི་སྐུ་གྲོལ་བ་ཡིན་ནོ། །ཞེས་པ་ནས་མི་བསླུ་བའི་ཡང་དག་པའི་ངེས་པ་ཁོ་ནའོ། །གསུམ་པ་རྗེས་ཕྲན་བུའི་གདམས་པ་ལ། ལམ་དེ་ལྟ་བུ་བསྒོམས་པས་དྲོད་ཐོབ་བམ་མ་ཐོབ་ཀྱི་མཚན་མ་རྨི་ལམ་གྱིས་འཛིན་པ་དང༌། ཚེ་འདིར་མ་གྲོལ་ན་བར་མ་དོར་ཅིས་ཀྱང་གྲོལ་བར་བྱ་བ་དང༌། ལམ་བསྒོམས་པའི་འཕྲོར་ཚེའི་དུས་བྱས་ནས་འཕོ་བས་མཚམས་སྦྱོར་བ་དང༌། ཟབ་པའི་མན་ངག་བསྲེ་བ་རྣམ་དྲུག་དང༌། རྒྱུན་འཁྱེར་ལམ་གྱི་སྙིང་པོ་དང༌། ཤིན་ཏུ་བསྡུས་པ་བར་དོར་འཚང་རྒྱ་བའི་གདམས་པ་དང༌། ལྟ་སྒོམ་སྤྱོད་པ་རྒྱུད་ནས་གསུངས་པ་བསྟན་པ་དང་བདུན་ལས། དང་པོ་ནི། གོང་གི་ཉམས་ལེན་ལ་དྲོད་ཐོབ་ན་རྨི་ལམ་ལ་གནད་དུ་བསྣུན་མི་དགོས་པར་ཆོས་ཐམས་ཅད་ཀྱི་ངོ་བོ་འོད་གསལ་སྟོང་པ་ཉིད་ལས་མ་གཡོས་བཞིན་དུ་རྣམ་པ་རྨི་ལམ་སྒྱུ་མ་ཁོ་ནར་འཆར་བ་ཡིན་ལ།

དེ་ཙམ་གྱི་དྲོད་མ་ཐོབ་ན་རྨི་ལམ་བཙན་ཐབས་ཀྱིས་བསྒོམ་པ་ནི། ཉིན་སྣང་ཐམས་ཅད་རྨི་ལམ་ཡིན་སྙམ་པར་བསླབས་ནས། མཚན་མོ་རང་དམ་ཚིག་སེམས་དཔའ་ཕྱག་གཉིས་པར་གསལ་བའི་མགྲིན་པར་པདྨའི་ལྟེ་བར་འཇམ་དཔལ་ཡེ་ཤེས་སེམས་དཔའ་ཚོན་གང་པ། དེའི་ཐུགས་ཀར་ཏིང་འཛིན་སེམས་དཔའ་རྡོ་རྗེ་རྩེ་ལྔ་པའི་ལྟེ་བར་ཐིག་ལེ་ཡུངས་འབྲུ་ཙམ་ཞིག་བསམ། གཉིད་ལོག་ཁར་དོ་ནུབ་བདག་གིས་རྨི་ལམ་ལ་རྨི་ལམ་དུ་ཤེས་པར་བྱའོ་སྙམ་དུ་འཕེན་པ་བཏང༌། ཐིག་ལེ་དེ་ལས་འོད་འཕྲོས་པས་ལུས་བདེ་བས་ཁེངས། སེམས་གསུམ་འོད་དུ་ཞུ་བ་ཐིག་ལེ་ལ་ཐིམ་པས་སེམས་མ་ཡེང་བར་ཐིག་ལེ་ལ་གཏད་ནས་གཉིད་ལོག །རྨི་ལམ་རྨི་ལམ་དུ་ཤེས་ན་ཟིན་པ་ཡིན། དེ་ལྟར་ལན་འགའ་ཟིན་ནས་སྦྱང་བ་ནི། ལྷའི་གནས། སངས་རྒྱས་ཀྱི་ཞིང་ཁམས་སོགས་ངོ་མཚར་སྣ་ཚོགས་བལྟ་བ་དང༌། འབྱུང་བ་བཞི་ལ་ཡ་ང་བ་མེད་པར་སྟོང་པ་ཐལ་བྱུང་སོགས་ལ་སློབ་ཅིང་སྦྱང༌། འབྱོངས་ནས་སྤྲུལ་པ་ནི། གཅིག་ལ་མང་པོ་དང༌། མང་པོ་གཅིག་ཏུ་བསྡུ་བ་སོགས་ལ་བསླབ། དེ་འབྱོངས་ནས་བསྒྱུར་བ་ནི༑ སེམས་ཅན་སངས་རྒྱས་དང༌། མེ་ཆུར་སྒྱུར་བ་སོགས་ལ་བསླབ། དེ་འབྱོངས་ནས། མཐར་ཉིན་མཚན་བསྲེས་ཏེ། ཉིན་སྣང་ཡང་མཚན་མོའི་རྨི་ལམ་ལྟར་སྣང་སྟོང་དུ་ཤེས་ཤིང་སྦྱང༌། སྤྲུལ་སྒྱུར་ལ་བསླབ། དེ་ལྟར་ཉིན་མཚན་སྣང་བ་ཐམས་ཅད་སྒྱུ་མར་ཤེས་པས། རབ་ཚེ་འདི། འབྲིང་འཆི་ཁ། ཐ་མའང་སྲིད་པ་བར་དོར་མི་གྲོལ་བར་མི་སྲིད་པ་ནི་ངེས་པའོ། །གཉིས་པ་ཚེ་འདིར་མཆོག་མ་གྲུབ་ནའང་བར་དོར་ཅིས་ཀྱང་གྲོལ་བའི་གདམས་པ་ནི། སྐུ་གསུམ་སྟེ་ཆོས་སྐུར་གྲོལ་བ་ནི། འཆི་བ་འོད་གསལ་ཆོས་སྐུར་རྟོགས་པ་ཉིད་ཡིན་པ་ནི་སྔར་གསང་དབང་གི་འདའ་ཁ་མ་ལྟར་ཡིན་ལ་འདིའི་ཞིབ་ཆ་ནི་བླ་མའི་ངག་ལྟར་སྦྱར། ལོངས་སྐུར་གྲོལ་བ་ནི། འཆི་བའི་འོད་གསལ་ངོས་མ་ཟིན་པའམ། དེའི་ངང་དུ་འཇོག་མ་ནུས་ན། བདག་ཤི་བ་དང་བར་དོ་ཡིན་པ་ངོས་བཟུང་ནས། བར་དོའི་སྣང་བ་ལྷའི་བསྐྱེད་རིམ་དུ་སྐད་ཅིག་ལ་ལྡང་བ་དང༌།

མངལ་སྒོ་དགག་པའི་སྦྱོར་བ་བླ་མའི་ཞལ་ཤེས་ལྟར་ཉམས་སུ་བླངས་པས་ལོངས་སྐུར་གྲོལ་བ་ཡིན་ནོ། །དེ་ཡང་མ་ནུས་ན། སྤྲུལ་པའི་སྐུར་གྲོལ་བ་ནི། བར་དོ་ལ་བར་དོ་ཡིན་པར་ངོ་ཤེས་ཤིང་ལམ་དུ་བླངས་པས་མ་དག་པའི་མངལ་འདོར་ཞིང་དག་པའི་མངལ་དུ་འཇུག་པའི་གདམས་པ་ནི། ཐོག་མར་འཁྲུལ་སྣང་དུ་མངལ་གྱི་སྣང་བར་དག་པ་དང་མ་དག་པའི་མངལ་དུ་མིའི་མཐོང་སྣང་བྱུང་བའི་ཚེ། མི་གཙང་བའི་འདམ་དང་དུད་འགྲོའི་གནས་ལ་སོགས་པ་སྤངས་ནས། ལྷ་ཁང་དང༌། སྐྱེད་མོས་ཚལ། མཆོད་རྟེན་ལ་སོགས་པ་དག་པའི་གནས་རྣམས་བླང༌། ཕ་མ་འདུ་འཕྲོད་སྤྱོད་པའི་ཚེ། བླ་མ་ཡབ་ཡུམ་ཡི་དམ་ཡབ་ཡུམ་དུ་བསྒོམས་ནས་གསང་བའི་དབང་ཞུས་པ་སླར་སེམས་ཅན་གྱི་དོན་དུ་སྤྲུལ་སྐུ་ཐོབ་འདོད་ཀྱི་བསམ་པས་ཉིང་མཚམས་སྦྱར་བས་གནད་ཆེ་ཞིང༌། འདི་ལ་མངོན་བྱང་ལྔ་དང་སྦྱོར་བ་སོགས་ཞིབ་ཆ་བླ་མའི་གསུང་ལས་བླང་ངོ༌། །གསུམ་པ་ལམ་བསྒོམས་པའི་འཕྲོར་ཤི་ན་འཕོ་བས་མཚམས་སྦྱོར་བ་ལའང༌། རབ་འོད་གསལ་ཆོས་སྐུར་འཕོ་བ་ནི། འཆི་ཁར་སྤྱི་དོན་གྱི་འོད་གསལ་ཕྱག་རྒྱ་ཆེན་པོ་ལས་མ་གཡོས་པར་མཉམ་པར་བཞག་པ་དེའི་ངང་ལ་ཤི་ན། སྔར་འོད་གསལ་གྱི་ཉམས་ལེན་ལ་གོམས་ནས་འཆི་བའི་འོད་གསལ་སྐད་ཅིག་མ་དང་པོ་དང་འདྲེས་ཏེ། གཞི་ལམ་འབྲས་བུའི་འོད་གསལ་ཆུ་ལ་ཆུ་བཞག་པ་ལྟར་རོ་གཅིག་ཏུ་གྱུར་པས་དེ་མ་ཐག་ཆོས་སྐུར་འཚང་རྒྱ་བ་ཡིན་ནོ། །འབྲིང་གི་སྒྱུ་ལུས་ལོངས་སྐུར་འཕོ་བ་ནི། སྔར་འོད་གསལ་སྟོང་ཉིད་དུ་འཇུག་ཅིང་དེ་ལས་ལྷ་སྐུ་སྒྱུ་མར་ལྡང་བའི་ཉམས་ལེན་ལ་གོམས་པས། འཆི་ཁར་ཕྱག་རྒྱ་ཆེན་པོ་ལ་མཉམ་པར་བཞག་ཅིང་བསྐྱེད་རིམ་གོམས་པ་འཆི་བའི་ཚེ་འཆི་བ་འོད་གསལ་གྱི་ངང་ནས་རླུང་གཡོས་པས། རྣམ་རྟོག་འཆར་དུ་ཉེ་བའི་ཚེ་ལྷ་སྐུ་སྒྱུ་མ་ལྟ་བུའི་ངང་སྐད་ཅིག་ལ་ཀྲོང་གིས་ལངས་ནས་བར་དོ་སྒྱུ་མ་འོད་གསལ་གྱི་མེས་སྦྱངས་ཏེ་བར་དོ་མི་དགོས་པར་ལོངས་སྐུར་འཚང་རྒྱ་བ་ཡིན་ནོ། །ཐ་མ་བསྐྱེད་རིམ་སྤྲུལ་སྐུར་འཕོ་བ་ནི།

སྦྱང་བ་དང་ལས་ལ་སྦྱོར་བ་གཉིས་ལས། སྦྱོང་བའི་ཚེ་ལུས་བསམ་གཏན་གྱི་ཡན་ལག་བདུན་དང་ལྡན་པས། རང་ཕྱག་གཉིས་པར་གསལ་བའི་སྤྱི་བོ་ནས་གསང་གནས་བར་དུ་རྩ་དབུ་མ་ཁ་དོག་དམར་པོ་དྲང་ཐལ་ལེ་བའི་མས་སྣེ་རྩ་བའི་རླུང་རྣམས་འདུས་པའི་ངོ་བོ་ཡཾ་སྔོ་སྐྱ། སྙིང་གར་རང་སེམས་ཀྱི་ངོ་བོ་ཧཱུྂ་མཐིང་ནག །ཚངས་བུག་རྒྱ་གྲམ་གྱིས་བཀབ་པར་བསམ། འཚོག་མ་སྨིན་མཚམས་མིག་སྣ་རྣ་བ་ཁ་ལྟེ་བ་བཤང་ཆུ་སྟེ་དགུ་པོ་ཧཱུྂ་ཨེ་ནག་པོ་རེ་རེས་བཀག་པར་མོས་ལ། ཉྭ་བཞིའི་ཤ་བསྒྲིམ། མིག་རླུང་གྱེན་དུ་བསྒྲིལ། འོག་སྒོ་གཉིས་འཐེན་ལ། ཧིཀ་དྲག་པོ་མང་དུ་བརྗོད་པའི་ཚེ་ལུས་ཀྱི་ཡན་ལག་གི་རླུང་རྣམས་རྩ་བའི་རླུང་ལྔ་ལ་ཐིམ། རྩ་བའི་རླུང་ལྔ་ཡཾ་ལ་ཐིམ། ཡཾ་གྱེན་ལ་དྲག་ཏུ་བཏེག་པས་སྙིང་གའི་ཧཱུྂ་ཕུལ་ནས་སྤྱི་བོའི་རྒྱ་གྲམ་ལ་ཐུག་པར་ཤུགས་དྲག་པོས་འཕར་བར་བསམ། འབྱོངས་རྟགས་སྤྱི་དང་འདྲ། ཐུན་མཚམས་སུ་ཀཱ་ཞེས་ཡིག་འབྲུ་སོ་སོར་ཕབ་ལ་སྲོག་རྩོལ་གྱི་རླུང་བུམ་པ་ཅན་ལ་འབད་དོ། །ལས་ལ་སྦྱོར་བ་ནི། འཆི་རྟགས་རྫོགས་ནས། དུས་ལ་བབ་པའི་ཚེ་ཡོ་བྱད་རྣམས་སྤོང་དག་ཚོགས་གསོག་བྱ། བླ་མ་ཡི་དམ་ལ་མཆོད་གཏོར་ཕུལ་ནས་འཆི་བ་ལམ་དུ་ལྷོང་བར་གསོལ་བ་གདབ། ཞིང་སྦྱོང་གི་འཕེན་པ་བཏང་ཞིང་འཕོ་བའི་དམིགས་པ་སྦྱོང་བའི་དུས་ལྟར་ཡང་ཡང་གསལ་གདབ། འཆི་བ་ལ་ཉེ་བའི་ཚེ་སྤྱི་བོའི་རྒྱ་གྲམ་མེད་པར་བྱ། སྒོ་དགུའི་ཡི་གེ་རྣམས་གསལ་བར་བསམ་ཞིང༌། ཧིཀ་སོགས་གོང་ལྟར་ལས། ཧཱུྃ་ཚངས་བུག་ཏུ་ཐོན་པར་བསམ༑ འཆི་བའི་ཚེ་ཡཾ་ཧཱུྃ་ལ་ཐིམ་མ་ཐག་སྐར་མདའ་ལྟར་ཧཱུྃ་མྱུར་བར་ཚངས་བུག་ཏུ་ཐིམ་པར་བསམ། ཧིཀ་བྱ། རང་གིས་ཧིཀ་ངག་ནས་མ་ཐོན་པ་ལ་ཐུག་པའི་ཚེ་རང་གི་དམིགས་པ་གསལ་ཞིང༌། གྲོགས་ཀྱིས་ཧིཀ་དྲག་པོ་བརྗོད་ཅིང་སྤྱི་བོའི་སྐྲ་ནས་འཐེན་བཞིན་པར་ཉོན་མོངས་ཀྱི་རྟོག་པ་མེད་པར་དམིགས་པ་དེ་གའི་ངང་དུ་འཕོ། མཐར་འཕོས་ཟིན་ནས་སྔར་གྱི་འོད་གསལ་ལམ་སྒྱུ་ལུས་བདེ་དྲོད་གང་རུང་གི་གདམས་པས་མཚམས་སྦྱར་བས་སྤྲུལ་སྐུར་འཚང་རྒྱ་བ་ཡིན་ནོ། །གཞན་ལ་གདམས་པ་སོགས་ཞལ་ལས་ཤེས་སོ། །ཡང་ལོང་མེད་བཙན་ཐབས་སུ་འཕོ་དགོས་པ་ལས་དབང་གཞན་རྐྱེན་གྱིས་གསོད་པ་ལ་ཐུག་པ་སོགས་མཚམས་སྦྱོར་ངན་པ་འབྱུང་དུ་ཉེ་ན།

རླུང་དྲག་ཏུ་བཟུང་ལ་བསྐྱིལ། རྦ་རླབས་ཆེར་བཅིང༌། རིག་པ་ཧཱུྃ་ནག་གཅེར་བུ་ཁོང་པ་ནས་བརྒྱུད་ཚངས་བུག་ཏུ་རྒྱང་གིས་ཐོན་ནས་འོག་མིན་དུ་འཕོ་བར་དམིགས་པ་གསུམ། དུས་གཅིག་ཏུ་དྲག་ལ་མྱུར་བར་བྱས་པས་མི་འཕོ་མི་སྲིད་པ་ཡིན་མོད་ཀྱི་ཤིན་ཏུ་གསང་བ་གལ་ཆེའོ། །ཡང་འཕོ་བའི་གདམས་ཕྲན་རྣམ་ཤེས་གྲོང་འཇུག་གི་གདམས་པ་སྦྱང་བ་ནི། རླུང་སེམས་ལ་དྲོད་ཅུང་ཟད་ཐོབ་ནས་བྱ་བ་སྟེ། སྦྱང་བ་དང༌། འཇུག་པ་གཉིས་སོ། །དང་པོ་སྦྱང་བ་ནི༑ ཧ་ཅང་མཚན་ངན་རང་མ་ཡིན་པའི་ཕོ་ཐོད་དུམ་བུ་གཅིག་པ་ནས་ལྔ་པའི་བར་གང་ཡང་རུང་བར་དྲི་བཟང་དང༌། རྩི་ནག་གིས་ནག་པོར་བྱུགས་པའི་ནང་དུ་ཧཱུྂ་དཀར་པོ་བྲིས་པ་མདུན་དུ་མཎྜལ་གྱི་ཁར་སྒྲེང་ཐབས་སུ་བཞག །སྐྱབས་སེམས་བྱ། བླ་མ་བསྒོམ། རྣམ་ཤེས་གྲོང་འཇུག་གི་གདམས་པ་མྱུར་དུ་འབྱོང་བར་གསོལ་བ་བཏབ། དེ་ནས་རང་ཉིད་ཕྱག་གཉིས་པར་གསལ་བའི་ཐུགས་ཀར་རྣམ་ཤེས་ཧཱུྂ་དམར་པོའི་རྣམ་པར་བསམ། དེ་ནས་རླུང་བཟུང་ལ་ཧིཀ་བརྗོད་པས། རྣམ་ཤེས་ཧཱུྂ་གི་རང་བཞིན་སྣ་བུག་གཡོན་ནས་སྐར་མདའ་ལྟར་སོང༌། ཐོད་པའི་ཧཱུྂ་ལ་ཐིམ་པར་བསམ་ཞིང་ཧིཀ་མང་དུ་བརྗོད། དམིགས་པ་ཤིན་ཏུ་གསལ་ཞིང་རྣམ་ཤེས་དང་རླུང་འགྲོགས་པ་ཤིན་ཏུ་གལ་ཆེ། འབྱོངས་རྟགས་སུ་ཐོད་པ་དྲོས་པ་དང༌། འཚག་པ་དང༌། འཕར་བ་དང༌། འགུལ་བ་སོགས་འབྱུང་ཞིང་རང་ཉིད་དྲན་པ་ཉམས་པ་འབྱུང་ངོ༌། །འབྱོངས་ནས་གྲོང་འཇུག་དངོས་ནི། རིགས་བཟང་ཞིང་ཧ་ཅང་རྒས་པ་མ་ཡིན་པ་དང༌། གྲི་མཛེ་དམེ་སོགས་འཆི་རྐྱེན་ངན་པ་མ་བྱུང་བའི་རོ་རྨ་མེད་པ་བླང༌། སྤོས་ཆུས་བཀྲུ་དྲི་བཟང་བྱུགས་ལ་སྙིང་ཁར་མཚལ་གྱིས་ནྲྀ་བྲིས་པ་མཎྜལ་གྱི་སྟེང་དུ་བཞག །སྐྱབས་སེམས་བསྒོམ། བླ་མ་ཡི་དམ་མཁའ་འགྲོ་ལ་ཚོགས་གཏོར་འབུལ། གྲོང་འཇུག་གི་གདམས་པས་འགྲོ་དོན་ནུས་པའི་གསོལ་བ་གདབ། དམིགས་པ་གཞན་འདྲ་ལ། རང་གི་རྣམ་ཤེས་ཧཱུྂ་གི་ཚབ་ཏུ་ནྲྀ་བསྒོམ། རང་གི་སྣ་བུག་གཡོན་དང་རོའི་སྣ་བུག་གཡོན་སྤྲད་པའམ་མི་སྤྲད་ཀྱང་རུང༌།

གོང་ལྟར་རླུང་སེམས་གནད་ཀྱི་སྦྱོར་བས་ཧིཀ་དང་རྣམ་ཤེས་ཀྱི་ནྲྀ་རོའི་སྙིང་གའི་ནྲྀ་ལ་ཡང་ཡང་བསྟིམ། རོ་འགུལ་ཞིང་རང་དྲན་པ་ཉམས་པའི་ཚེ་གྲོགས་ཀྱི་ཧིཀ་དང་འཕོ་བའི་འདུན་པ་གསལ་གདབ། རང་ཤི་ཞིང་རོ་དྲན་པ་རྙེད་ནས་གྲོགས་ཀྱིས་རོ་དྲན་པ་རྙེད་པ་དེའི་རྣ་བར་མཆུ་གཏད་རང་མིང་ནས་འབོད་ཅིང་དྲན་པ་གསོས་བཏབ། རླུང་བཅོས་དང་བུར་ཆང་སྦྱིན། རོ་རྙིང་པ་འགོལ་སར་སྦ། རོ་ལ་འཕོས་པ་དེས་སེམས་དྲན་པ་བརྟན་པར་གྱུར་ནས་རོ་སྔ་མ་ལ་དྲིན་ལན་གྱི་ཚུལ་དུ་བསག་སྦྱང་སཱཙྪ་བྱ། ལུས་གསར་པས་འགྲོ་དོན་གང་འགྲུབ་བྱའོ། །དེས་རྒན་པ་ལས་གཞོན་པར་ལངས་ནས་སེམས་ཅན་གྱི་དོན་བྱེད་པ་ཡིན་ནོ། །རྣམ་ཤེས་གྲོང་འཇུག་གི་མན་ངག་འདི་ནི་རླུང་སེམས་ལ་བརྟན་པ་ཅུང་ཟད་ཐོབ་ན་ངེས་པར་འབྱུང་མ་ཐོབ་པས་མི་བྱའོ། །བཞི་པ་ཟབ་པའི་མན་ངག་བསྲེ་བ་རྣམ་དྲུག་གི་ཉམས་ལེན་གོང་མ་རྣམས་ཀྱིས་ཁ་བསྐངས་ཏེ། གཉིད་འོད་གསལ་དུ་བསྲེ་བ་ནི། གཉིད་ལོག་ཁར་སེམས་མ་ཡེང་བར་འོད་གསལ་མི་རྟོག་པ་ཁོ་ནའི་ངང་དུ་གཉིད་ལོག་པས། རྨི་ལམ་གྱི་འཁྲུལ་པ་མི་འབྱུང་བར་གཉིད་འོད་གསལ་དུ་མེ་རེ་གནས་པ་འབྱུང་ངོ༌། །རྨི་ལམ་སྒྱུ་ལུས་དང་བསྲེ་བ་ནི། རྨི་ལམ་གྱི་འཛིན་སྦྱོང་བྱས་ནས་སྣང་བ་ཐམས་ཅད་སྣང་ལ་རང་བཞིན་མེད་པར་ཁྱེར་བས་ཉིན་མཚན་དབྱེར་མེད་པ་འབྱུང་ངོ༌། །འཆི་ཁ་མ་འོད་གསལ་དང་བསྲེ་བ་ནི། འཆི་ཁ་སེམས་འོད་གསལ་ལས་མ་གཡོས་པར་བཞག་པས་འཆི་སེམས་ཀྱི་ཐ་མ་རྣམས་འོད་གསལ་ལ་ཐིམ་པ་ངོས་ཟིན་ན་ཆོས་སྐུ་ཐོབ་པ་ལ་ཚེགས་མེད་དོ། །བར་དོ་ཟུང་འཇུག་དང་བསྲེ་བ་ནི། བར་དོར་རླུང་སེམས་འོད་ལུས་དང་ལྡན་པ་དེ་ཟུང་འཇུག་ལོངས་སྐུ་སྣང་ལ་རང་བཞིན་མེད་པར་ཤེས་པར་བྱེད་པ་ཡིན་ནོ། །སྙོམས་འཇུག་བདེ་སྟོང་དང་བསྲེ་བ་ནི། ཐབས་ཤེས་སྦྱར་བའི་ཆགས་པ་བར་མི་དུས་ཀྱི་བདེ་བ་ལ་སྟོང་པས་རྒྱས་བཏབ་སྟེ་བདེ་སྟོང་གཉིས་མེད་ཟུང་འཇུག་ཏུ་འཇོག་པ་ཡིན་ནོ། །ལོངས་སྤྱོད་བདེ་སྟོང་དང་བསྲེ་བ་ནི།

འདོད་ཡོན་མཐའ་དག་ལ་ལོངས་སྤྱོད་པའི་ཚེ། བདེན་ཞེན་དང་སྲེད་ཆགས་སྤངས་ཏེ་བདེ་སྟོང་གི་ངང་ནས་ཐེ་ཚོམ་དང་རྟོག་པ་མེད་པར་ཅི་བདེར་ལོངས་སྤྱོད་པ་ཡིན་ནོ། །ལྔ་པ་རྒྱུན་ཁྱེར་ལམ་གྱི་སྙིང་པོ་ནི། དེ་ལྟར་གོང་དུ་བཤད་པ་རྣམས་ཉམས་ཁྲིད་དུ་ཉམས་སུ་བླངས་པས་རྟག་དང་རྟགས་ཅན་ལ་སོགས་པ་དྲོད་ཚད་གཏན་ལ་ཕེབས་ནས། ལམ་མདོར་བསྡུས་རྒྱུན་འཁྱེར་དུ་བྱ་བའི་ཚེ་བསྐྱེད་རྫོགས་གཉིས་སུ་འདུས་ཏེ། ཐོག་མར་ངག་འདོན་ཡོངས་སུ་རྫོགས་པར་གྲུབ་ནས་སྲུང་སྔགས་ཅི་རིགས་པ་བཟླས་རྗེས་མན་ངག་གི་རིམ་པས་ཡི་གེ་བཅུ་བདུན་པ་གཉིས་སམ། བཅུ་གཅིག་པ་གང་འགྲུབ་བཟླས་རྗེས་བསྡུ་རིམ་ལྟར་བསྡུས་ནས་ཕྱག་གཉིས་པའི་ང་རྒྱལ་གྱིས་ཉིན་སྣང་སྒྱུ་མ་ལྟར་སྦྱང་ཞིང་བར་དོའི་སྣང་བ་ལ་སློབ་པ་དང༌། འཕོ་བའི་དམིགས་པ་སྦྱོང་ཞིང་དངོས་སམ་ཡིད་ཀྱི་རིག་མ་ལ་སྙོམས་འཇུག་དང༌། ལུས་ལྷར་གསལ་བས་རླུང་ནང་དུ་འཇུག་པ་ཨོཾ། གནས་པ་ཨཱཿ ཕྱིར་དབྱུང་བ་ཧཱུྂ་སྟེ་རླུང་སྔགས་དབྱེར་མེད་རྡོ་རྗེའི་བཟླས་པའི་ངང་ནས། སེམས་འོད་གསལ་སྣང་མེད་བདེ་སྟོང་ཟུང་འཇུག་ལས་མ་གཡོས་པར་སྤྱོད་ལམ་ཐམས་ཅད་དེའི་ངང་ནས་ཆོས་དང་མཐུན་པར་སྤྱད། ནམ་སྲོད་ལ་གཏུམ་མོ་འབར་འཛག་དྲོད་ཐིག་ལེ་མི་རྟོག་པ་ལ་དམིགས་པ་བཞི་སྔར་ལྟར་ནན་ཆེར་བསྒོམ། གུང་ལ་རྨི་ལམ་འཛིན་སྦྱོང་སྤྲུལ་བསྒྱུར་ལ་བསླབ། ཐོ་རངས་སྐྱ་རེངས་དང་པོ་འཆར་དུ་ཉེ་བ་ནས་ཉི་མ་མ་ཤར་བར་དུ་འོད་གསལ་འཛིན་པ་ལ་སྦྱང་བ་ཡིན་ནོ། །འཆི་ཁའི་གདམས་པ་དེ་རྣམས་ལ་དགག་པ་གསུམ། གཟེར་དྲུག ༑སྟོབས་ལྔའི་གནད་ལྡན་པར་བྱ་སྟེ། དགག་པ་གསུམ་ལས། འཁོར་བར་སྐྱེ་བའི་བག་ཆགས་ཀྱི་ས་བོན་དགག་པ་ནི། རང་ལྷ་སྐུ་བསྒོམ་འཆི་ཁའི་འཚང་རྒྱ་བའི་དྲན་འདུན་གྱི་ཤེས་པ་གཏོང༌༑ འཆི་བའི་བླ་མའམ་གྲོགས་དམ་ལྡན་གྱིས་རང་གི་རྣ་བ་གཡས་པ་ནས་ཡི་དམ་གྱི་ལྷ་དང་འཕོ་བའི་མན་ངག་གསལ་གདབ། རྣ་བ་གཡོན་པ་ནས་སེམས་བདེ་གསལ་མི་རྟོག་ཕྲ་བ་སྟེ་ཕྱག་རྒྱ་བཞི་པོ་གསལ་བཏབ་ནས་འཕོར་འཇུག་པ་རྣམས་སོ། །བར་དོའི་སྣང་བ་དགག་པ་ནི།

ཤི་ནས་ཞག་བཞི་ཕྱེད་དང་བཞི་ཚུན་ལ་མ་ཤི་བའི་སྣང་བ་འཆར། དེ་ནས་ཤི་བར་ཤེས་ནས་བར་དོའི་སྣང་བ་དང་འགྲོ་དྲུག་གང་གི་ལུས་ལེན་པའི་གཟུགས་སྣང་སོགས་བར་དོའི་སྣང་རྟགས་རྣམས་འབྱུང་བས་དེ་དགག་པ་ནི། ཟས་ནོར་གཉེན་འདུན་གང་ལའང་མི་ཆགས་པར། ལྷ་སྒོམ། སྤྱོད་པ་སྦྱང༌། ཟུང་འཇུག་གི་ངང་དུ་གནས་པ་རྣམས་སོ། །སྐྱེ་བ་དགག་པ་ནི། བར་དོའི་ལུས་བོར་བ་བཞིན་བྱས་ནས་འཚོལ་ཞིང་སྐྱེ་གནས་ཀྱི་ཁྱད་པར་གྱི་ཆགས་སྡང་མིག་སེར་སོགས་འབྱུང་བའི་ཚེ། སྔ་ཕྱིའི་ལུས་ལ་མི་རྟོག་པ་བསྒོམ་ཞིང་སྲིད་པ་སྤང་བ་དང་གྲོགས་མི་འདུག་སྙམ་ནས་ལུས་ལ་སྐྱུག་ལོག་པ་དང༌། ཕ་མ་ཡི་དམ་དུ་ཤེས་ཤིང་སྐུ་གསུམ་ཐོབ་འདོད་ཀྱི་བསམ་པ་རྣམས་སོ། །གཟེར་དྲུག་ལས་འོད་གསལ་ཟིན་པའི་གཟེར་གསུམ་ནི། འཆི་བའི་ཚེ་ངུ་སྐད་ལ་སོགས་པ་འདུ་འཛི་རྣམ་གཡེང་མེད་པ་དང༌། འོད་གསལ་ཟིན་པའི་དྲན་འདུན་སྔོན་དུ་ཡང་ཡང་གཏོང་བ་དང༌། སྔར་བསྒོམས་པའི་འོད་གསལ་གྱི་ངང་དུ་འཆི་བའི་ཚེ་འོད་གསལ་གོམས་པ་བརྟན་པས་མ་ཡེང་བར་འཇོག་པ་རྣམས་སོ། །ཟུང་འཇུག་ཟིན་པའི་གཟེར་གསུམ་ནི། ཡེ་ཤེས་སྐྱེ་བའི་ཡུལ་བར་དོ་ཡིན་པར་ངོ་ཤེས་པ་དང༌། ཟུང་འཇུག་གི་སྐུར་ལྡང་སྙམ་པའི་འཕེན་པ་སྔོན་ནས་ཡང་ཡང་གཏོང་བ་དང༌། ད་ལྟ་ནས་ཆོས་ཐམས་ཅད་གཉིས་མེད་ཀྱི་ངང་དུ་གོམས་པར་བྱེད་པ་རྣམས་སོ། །སྟོབས་ལྔ་ནི། གནས་ལུགས་ཀྱི་སྟོབས་ཀྱིས་སེམས་ཉིད་འོད་གསལ་དུ་གནས་པ། ཤི་བའི་སྟོབས་ཀྱིས་འོད་གསལ་འཆར་བའི་དུས་ལ་བབ་པ། གདམས་ངག་གི་སྟོབས་ཀྱིས་འོད་གསལ་ཆོས་སྐུར་ངོས་ཟིན་པ། བར་དོའི་སྟོབས་ཀྱིས་རླུང་སེམས་ཀྱིས་ལུས་ལོངས་སྐུར་སྣང་བ། སྔར་གྱི་སྦྱངས་པ་དང་འཕེན་པའི་སྟོབས་ཀྱིས་ཟུང་འཇུག་ཡེ་ཤེས་ཀྱི་སྐུར་ལྡང་བ་སྟེ། གནད་འདི་རྣམས་ལ་གོམས་ན་བར་དོར་འཚང་མི་རྒྱ་བ་མི་སྲིད་པ་ཡིན་ནོ། །དྲུག་པ་དེ་ཙམ་མི་ནུས་ན་གདམས་པ་ཤིན་ཏུ་བསྡུས་པས་ཀྱང་བར་དོར་འཚང་རྒྱ་བ་ནི།

རིམ་པ་ལྔའི་གནད་དང་སྦྱར་ཏེ། སྟན་བདེ་བར་སྐྱབས་སེམས་ཚད་མེད་བཞི་སྔོན་དུ་བཏང་ནས། ལྷར་གསལ་བའི་ཐུགས་ཀར་པདྨ་དམར་པོ་འདབ་མ་བཞི་པའི་ཟེའུ་འབྲུར་ཐིག་ལེ་དཀར་པོའི་ལྟེ་བར་ཨ་ཤད་ནག་པོས་མཚན་པ་དེ་རྣམས་སེན་མོ་ཟླུམ་པ་ཙམ་ཞིག་བསམ། དེའི་ངང་ནས་དང་པོ་རྡོ་རྗེ་བཟླས་པའི་རིམ་པ་ནི། སྲོག་རྩོལ་གྱི་རླུང་མ་བཅོས་རང་བབ་སྣ་བུག་ནས་ཕར་འགྲོ་བའི་ཚེ་ཧཱུྂ་ཡིག་དཔག་ཏུ་མེད་པ་ཐོན། སྤྲུལ་པའི་སྐུར་གྱུར་པས་འགྲོ་བའི་དོན་བྱས། ཚུར་རྔུབ་པའི་ཚེ་སངས་རྒྱས་བྱང་སེམས་ཐམས་ཅད་ཨོཾ་གྱི་རྣམ་པ་མང་པོར་གྱུར། རྩེ་མགོ་ནས་མར་བདེ་སྟོང་གི་ངོ་བོར་ཞུ་བ་ལོངས་སྐུ་ནང་དུ་གནས་པ་སྐྱེ་འགག་དང་བྲལ་བ་ཆོས་སྐུར་བསྒོམ་ཞིང་གདོད་ནས་དེ་ལྟར་ཡིན་པ་ལ་ཡིན་པར་ཤེས་ནས་ལན་ཅི་རིགས་བྱའོ། །གཉིས་པ་སེམས་ལ་དམིགས་པའི་རིམ་པ་ནི། ལྷ་སྐུ་པདྨ་ཐིག་ལེ་ཨ་ཤད་དང་བཅས་པ་གསལ་བར་བསྒོམས་ནས་སེམས་ལྷ་སྐུ་ལ་མ་ཡེང་བར་འཇོག་པ་ནི་སྣང་བ་དང་པོ་ཐིམ་པ་སྟོང་པའི་ཡེ་ཤེས་ཡིན། དེ་ནས་པདྨ་ལ་སེམས་མ་ཡེང་བར་གཏད། དེ་ནི་མཆེད་པ་ཐིམ་པ་ཤིན་ཏུ་སྟོང་བའི་ཡེ་ཤེས་ཡིན། དེ་ནས་ཐིག་ལེ་ལ་སེམས་གཏད། དེ་ནི་ཉེར་ཐོབ་ཐིམ་པ་སྟོང་པ་ཆེན་པོའི་ཡེ་ཤེས་ཡིན། འདི་རྣམས་ལ་དམིགས་པ་དར་གཅིག་རེ་བསྒོམ་ཞིང་དམིགས་པ་རེ་རེའི་དུས་སྟེང་འོག་གི་རླུང་ཁ་སྦྱོར་དུ་བཟུང་ངོ༌། །གསུམ་པ་སྒྱུ་ལུས་ཀྱི་རིམ་པ་ནི་རང་ལྷར་གསལ་བའང་སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་ལྟ་བུ་གསལ་ལ་རྟོག་པ་མེད་པ་ནམ་མཁའི་འཇའ་ལྟ་བུ། གཅིག་གིས་ཀུན་ལ་ཁྱབ་པ་ཆུ་ནང་གི་ཟླ་བ་ལྟ་བུ་སོགས་སྒྱུ་མའི་དཔེ་བཅུ་གཉིས་ཀྱིས་མཚོན་ནས་བསྒོམ་ཞིང་ཚོགས་དྲུག་སྒྱུ་མར་སྦྱང༌། བཞི་པ་འོད་གསལ་གྱི་རིམ་པ་ནི། ལྷ་སྐུ་པདྨ་ལ་བསྡུ། པདྨ་ཐིག་ལེ་ལ། ཐིག་ལེ་ཨ་ཤད་ལ། ཨ་ཤད་ཀྱང་ཁ་དོག་དང་དབྱིབས་ངོས་བཟུང་ཅི་ཡང་མ་གྲུབ་པ་སྤྲིན་མེད་པའི་ནམ་མཁའ་ལྟ་བུར་སེམས་གསལ་ལ་མི་རྟོག་པར་སིང་ངེར་བཞག

།འཆི་དུས་ཀྱང་འདིའི་ངང་ལ་འཆི་བས་འཆི་བ་འོད་གསལ་དུ་ཚུད་པར་གདོན་མི་ཟའོ། ལྔ་པ་གཟུངས་སྔགས་ཀྱི་རིམ་པ་ནི། འོད་གསལ་རྟོག་མེད་དེའི་ངང་ནས་རྟོག་པ་མེད་བཞིན་དུ་རང་གར་སྡོད། འོག་མིན་གྱི་གནས་སུ་རང་གཙོ་བོ་འཇམ་པའི་དབྱངས་ལོངས་སྐུ་འཁོར་སེམས་དཔའ་སེམས་མའི་ཚོགས་དཔག་ཏུ་མེད་པར་མཆོད་པ་འབུལ་ཞིང་ཆོས་ཉན་པ་དེའང་བདེ་སྟོང་གཉིས་མེད་ཀྱི་ངང་དུ་བསྒོམ། དེ་ལྟར་ད་ལྟ་གོམས་ཤིང་འདྲིས་པར་བསྒོམས་པས་བར་དོར་འཚང་རྒྱ་བ་ནི་མི་བསླུ་བའོ། །འདིའི་སྐབས་ལྷ་སྒོམ་པ་ནི་རྫོགས་རིམ་གྱི་རྟེན་ཡེ་ཤེས་ཀྱིས་བསྐྱེད་པ་ཡིན་པས་སྐད་ཅིག་གི་ལམ་གྱིས་བསྒོམས་ཤིང་སྤྱན་འདྲེན་སོགས་ཆོ་གའི་ཡན་ལག་རྣམས་སྒྲུབ་མི་དགོས་པས་སོ། །བདུན་པ་རྒྱུད་ནས་གསུངས་པའི་ལྟ་སྒོམ་སྤྱོད་པ་བསྟན་པ་ལ་གསུམ། དང་པོ་ལྟ་བ་བསྟན་པ་ནི། ཟླ་གསང་མེ་ལྕེ་འབར་བའི་རྒྱུད་ལས། སྣང་སྲིད་དབྱིངས་ནས་མྱ་ངན་འདས། །སྤྲོས་བྲལ་མི་འགྱུར་གདོད་ནས་དག །དག་པ་ཉིད་ལ་ཐམས་ཅད་གསལ། །ཤེས་དང་ཤེས་བྱེད་ངང་གིས་བསྟོད། །ཆུ་ཟླའི་དཀྱིལ་འཁོར་བཞིན་དུ་གསལ། །འདི་ནི་ཡིད་བཞིན་རིན་པོ་ཆེ། །ཐམས་ཅད་རེ་བ་རྫོགས་བྱེད་པའི། །ཨེ་མ་ཧོཿརྫོགས་པར་རབ་དཀའ་བ། །སངས་རྒྱས་ཀྱིས་ཀྱང་མི་མཁྱེན་ན། །གདོད་ནས་རྣམ་དག་ཆོས་ཀྱི་དབྱིངས། །འགྲོ་ཀུན་ཡོངས་ལ་ཨ་ཅང་ཆེ། །ཞེས་དང༌། དེ་ཉིད་ལས། ལྟ་བ་འདི་ལ་གང་གནས་པའི་སྐྱེས་བུའམ་རྣལ་འབྱོར་པ་དེའི་སྐལ་པ་བཟང་བ་ཡིན་ཏེ། དེས་ནི། ལས་ཀྱི་རིམ་པ་བརྒྱ་ཕྲག་བརྒྱད། རྩ་བ་གཉིས་སུ་འདུས་པའི་ཕྱིར། །སྦྱོར་བ་ཉིས་བརྒྱ་སྟོང་བཅུ་དྲུག །དཀའ་བ་མེད་པར་ལེན་པར་གསུངས། །ཐེ་ཚོམ་མེད་པའི་སེམས་ཀྱིས་སུ། །དེ་བས་འདི་ལ་ནན་ཏུར་བྱ། །ཞེས་དང༌། འཇམ་དཔལ་ཁྲོ་བོ་གསང་བའི་རྒྱུད་ཀྱི་ལེའུ་བདུན་པར། ལྟ་བའི་དམ་ཚིག་ཆེན་པོ་འདི། །མེད་པ་ཕྱལ་བ་གཅིག་པུ་ཉིད། །ཡེ་འབྱམས་ཡེ་ནས་ཡེ་གསལ་ཁྱབ། །ཅེས་གསུངས་སོ། །གཉིས་པ་སྒོམ་པ་ནི།

འཇམ་དཔལ་གསང་བའི་རྒྱུད་ཀྱི་ལེའུ་དགུ་པར། གཞི་ལ་སངས་རྒྱས་འཁོར་བའི་རྒྱུ། །དུས་དང་རྣམ་པ་ཐམས་ཅད་དུ། །བདག་ཉིད་དཔལ་ཆེན་གཤིན་རྗེའི་སྐུ། །ཞེས་དང༌། དེ་ཉིད་ལས། དང་པོའི་གནས་པ་དག་བྱའི་ཕྱིར། །སྐུ་ལྔ་འཁོར་ལོའི་ཚུལ་དུ་བསྒོམ། །ཞེས་སོགས་གསུངས་པའི་དོན་ནི་བཤད་མ་ཐག་པའི་ཉམས་ལེན་རྣམས་སོ། །གསུམ་པ་སྤྱོད་པ་ནི་གཉིས། དང་པོ་ཀུན་རྫོབ་ནི། འཇམ་དཔལ་ཁྲོ་བོ་གསང་བའི་རྒྱུད་ཀྱི་ལེའུ་བདུན་པར། མ་ཡེང་བསམ་གཏན་ཏིང་འཛིན་བརྟན། །གསང་བའི་ལམ་མིན་གཞན་མི་འགྲོ། །རིག་པ་མངའ་མིན་ཕྱག་མི་འཚལ། །མི་སྨྲ་བར་ནི་ཤ་ཆེན་ཟ། །གཡང་གཞི་སྟག་ལྤགས་རོ་གོས་གྱོན༑ ༑དུར་ཁྲོད་གནས་ཕྱིན་ཕྲེང་ཆེན་བགྲང༌། །ཞེས་སོགས་དང༌། འཇམ་དཔལ་དྲི་མ་མེད་པ་གསང་བའི་རྒྱུད་ཀྱི་ལེའུ་དྲུག་པར། ལྟ་བ་སྤྱོད་པ་གཉིས་མེད་པའི། །སྨྱུང་བ་དག་ལ་གནས་པའི་ཚེ༑ ༑སྟག་ལྤགས་གྱོན་དང་བགྲོད་དཀར་འགྲོ། །གདུག་པ་དོམ་གྱི་ལྤགས་དམར་འདིང༌། །སྡིགས་མཛུབ་སྒྲེང་ཞིང་བེ་ཅོན་འཕྱར། །སེང་ལྡེང་བེ་ཡི་ཨོག་འཁར་འཛུག །ཟས་དང་སྐོམ་དུ་བདུད་རྩི་ཟ། །མི་རྐང་མཆོག་ཕུར་མཚོན་དུ་ཐོགས། །ཕྱག་མི་འཚལ་ཞིང་ལམ་མི་གཟུར། །རལ་པ་མུཉྫ་ཅོད་པན་བཅིང༌། །མ་ཡེང་མཚོན་ཆེན་རལ་གྲི་འཆང༌། །ཞེས་དང༌། ཟླ་གསང་ཐུན་མོང་མ་ཡིན་པའི་རྒྱུད་ཀྱི་ལེའུ་བདུན་ཅུ་དོན་གསུམ་པར། ཀླུ་ཡི་ལེའུ་ཏིང་འཛིན་སྤེལ། །ན་རཀ་དོང་སྤྲུག་ལ་སོགས་འདོན། །གཏོར་མ་དབུལ་ཞིང་སཱཙྪ་གདབ། །མ་ཡེང་དྲག་ཏུ་ཨ་ཀྲོ་འདོན། །ཞིང་ཡིད་་་་་་་་་མོས་པ་སྤྱད། །འཇམ་དཔལ་རྒྱུན་སྒོམ་རཀྴ་བགྲང༌། །བེ་ཅོན་ཐོགས་ཏེ་ལམ་མི་གཟུར། །ཆས་བརྒྱད་གྱོན་ཏེ་ཤ་ཆེན་མུར། །སྤྱོད་ལམ་རྒྱུན་གྱི་དམ་ཚིག་དག་ཏུ་གསུངས། ཞེས་དང༌༑ ༑འཇམ་དཔལ་གསང་བའི་རྒྱུད་ཀྱི་ལེའུ་དགུ་པར། རྒྱུན་དུ་ནམ་ཡང་དམ་དུ་གནས། །དཔའ་བརྟུལ་ཚ་རྔམ་སྤྱོད་པ་བྱ། །སྡིགས་མཛུབ་ཕྱར་ཞིང་གདུག་པ་འདུལ། །ཞེས་དང༌།

འཇམ་དཔལ་གསང་བའི་རྒྱུད་ཀྱི་ལེའུ་དགུ་པར། དུས་གསུམ་རྣམ་པར་མཆོད་པས་མཆོད། །འདུ་འཛི་སྤངས་ལ་དགོན་པར་གནས། །ཚོགས་རྒྱུན་ཤ་དང་ཁྲག་ལ་རོལ། །མཆོད་དང་མཾ་ས་ཟས་སུ་རོལ༑ ༑ཞེས་སོགས་གསུངས་པ་རྣམས་སྤྱོད་དོ། །གཉིས་པ་དོན་དམ་པའི་སྤྱོད་པ་ནི། འཇམ་དཔལ་ཁྲོ་བོ་གསང་བའི་རྒྱུད་ཀྱི་ལེའུ་བདུན་པར། ཆོས་རྣམས་མ་ལུས་ཀུན་གྱི་གཞི། །སྔགས་འཆང་གོ་འཕང་བསྒྲུབ་པའི་སྲོག །ངོ་བོ་ཆོས་སྐུ་བྱང་ཆུབ་སེམས། །འཁོར་འདས་ལྷུན་གྲུབ་ངང་དུ་རྫོགས། །ཞེས་དང༌། ཟླ་གསང་མེ་ལྕེ་འབར་བའི་རྒྱུད་ལས། ཨེ་མ་ཧོཿ འཁོར་བ་ཉིད་ན་མྱ་ངན་འདས། །རྒྱུ་ཉིད་འབྲས་བུ་དག་པའི་དོན། །སྲིད་པ་མྱ་ངན་ཉིད་འདས་པས། །བདག་ཅག་གྲོལ་བར་དེང་གྱུར་ཏོ། །ཞེས་སོགས་རྒྱ་ཆེར་གསུངས་པ་རྣམས་སོ༑ ༑དེ་ལྟར་བཤད་པའི་སྨིན་གྲོལ་བསྐྱེད་རྫོགས་ཀྱི་ལམ་ཚང་ལ་མ་ནོར་བ་འདི་རྣམས་ཆེས་དཀོན་ཞིང་ཉམས་སུ་བླངས་ནས་གདམས་ངག་གཞན་ལས་ཕན་ཡོན་ནུས་སྟོབས་ཆེ་བའང༌། འཇམ་དཔལ་དྲི་མ་མེད་པའི་གསང་བའི་རྒྱུད་ཀྱི་ལེའུ་ཉེར་གཉིས་པ་ལས། སྙིང་རྗེའི་སེམས་དང་མ་བྲལ་ཞིང༌། །བྱམས་པ་ལ་སོགས་མ་བྲལ་ན། །རང་སེམས་རྣམ་པར་དག་གྱུར་ཏེ། །ཡིད་བཞིན་ནོར་བུ་ལྟ་བུར་འགྱུར། །དངོས་གྲུབ་སྟེར་བར་རང་སེམས་ཤེས། །ཞེས་དང༌། དེ་ཉིད་ལས། དེ་ལྟར་རང་སེམས་དག་པ་ལ། དུས་གསུམ་བདེ་གཤེགས་མངོན་ཕྱོགས་ཤིང༌། །དེ་བཞིན་ཆོས་སྐྱོང་མགོན་པོ་དང༌། །རྣལ་འབྱོར་མ་ཚོགས་མཁའ་འགྲོ་དང༌། །འཇིག་རྟེན་ལས་ཀྱི་མཐུ་ཆེན་རྣམས། །རིང་པོར་གནས་ནས་སྡོང་གྲོགས་བྱེད། །ཅེས་དང༌། འཇམ་དཔལ་རྩ་བའི་ཆོ་ག་ཞིབ་མོ་ཁྲོ་བོ་རྣམ་པར་རྒྱལ་བའི་རྒྱུད་ཀྱི་ལེའུ་དྲུག་པར། སྙིང་བརྩེ་བཟོད་དང་དེ་བཞིན་བྱམས། །རང་བཞིན་གྱི་ནི་སྙིང་པོ་ཅན། །ཇི་སྐད་བསྟན་པའི་སྔགས་པ་ནི། །བྱང་ཆུབ་སེམས་གཉིས་སེམས་བྱེད་ལ། །དེ་བཞིན་གཤེགས་པའི་དངོས་གྲུབ་ཀུན། །གདོན་མི་ཟ་བར་དེ་ལ་འགྲུབ། །ཅེས་དང༌།

དཔལ་རྡོ་རྗེ་འཇིགས་བྱེད་རྟོགས་པའི་རྒྱུད་ཀྱི་རྒྱལ་པོའི་སྦྱོར་བའི་ལེའུ་བཞི་པར། གང་ཞིག་ལྟོས་པ་མེད་པའི་མི། །གྲུབ་པ་མྱུར་དུ་འཚོལ་བྱེད་ན། །སེམས་ཀྱི་རང་བཞིན་རྣམ་དག་པར། །རྡོ་རྗེ་འཛིན་པ་དེ་འགྲུབ་འགྱུར། །དངོས་པོ་གང་དང་གང་སྤྱོད་ཡུལ། །དེ་དང་དེ་ཡི་རང་བཞིན་འགྲོ། །མཉམ་བཞག་མཉམ་པར་མི་བྱ་ལ། །དུས་རྣམས་རྟག་ཏུ་རྣལ་འབྱོར་པས། །ཤིན་ཏུ་མཉམ་པར་བཞག་པར་བྱ། །དེས་ནི་ཐར་པ་ཉིད་ཀྱི་རྒྱུ། །རྒྱུད་ཀྱི་རྒྱལ་པོ་འདི་ལས་ནི། །འདོད་པའི་དངོས་གྲུབ་མྱུར་བྱེད་དེ། །དཀའ་བ་མེད་པའི་ཐབས་འདི་ནི། །དཀའ་སྤྱོད་བརྟུལ་ཞུགས་རྣམས་སྤངས་ནས། །ཤིན་ཏུ་བདེ་བ་བསྒྲུབ་བའི་ཐབས། །སྡུག་བསྔལ་འཇིགས་མེད་བདུད་རྩིའི་རོ། །བློ་ལྡན་ལེགས་པར་བླང་བྱ་སྟེ། །ཤིན་ཏུ་འབད་པས་བསྒྲུབ་པར་བྱ། །མི་ཤེས་བློ་གྲོས་རྨོངས་པ་འགའ། །རྟོག་པའི་དྲ་བས་སྒྲིབ་པའི་ཚེ། །བསོད་ནམས་དང་ནི་སྡིག་པ་ཡི། །ཕུང་པོ་རྣམ་པ་གཉིས་སུ་བལྟ། །འོན་ཀྱང་འདོད་པ་ཐམས་ཅད་ནི། །རྒྱུད་མཆོག་འདི་ལས་འབྱུང་འགྱུར་ཕྱིར། །དམན་ཞིང་བརྩོན་པ་ཆུང་བ་འགའ། །འདི་ལ་ཞུགས་ན་མྱུར་དུ་འགྲུབ། །དེ་བས་ངོ་མཚར་རྒྱུད་འདི་ནི། །རྙེད་དཀའ་ཁྱད་པར་མཆོག་གྱུར་པ། །ཡི་གེའི་དབྱིབས་ཀྱང་མི་བསྟན་ན། །བཤད་ཅིང་འགྲོལ་བ་སྨོས་ཅི་དགོས། །ཞེས་སོ། །དེ་ལྟར་དབང་བཞི་དང་འབྲེལ་བའི་ཉམས་ལེན་རྩ་བ་ཡན་ལག་དང་བཅས་པ་རྣམས་ཀྱང་སློབ་དཔོན་མཉེས་པ་གསུམ་གྱིས་མཆོད་ནས་དེ་ཉིད་དགྱེས་པའི་གསུང་གི་གསང་བ་ཁོ་ན་ལས་རྟོགས་པར་བྱ་དགོས་ཀྱི། འདིར་ནི་རྩ་བའི་ཐོ་ས་བཅད་ཙམ་བཀོད་ནས་མན་ངག་གི་གནད་ཕལ་ཆེར་ཞལ་གྱི་པདྨོར་གབ་པ་ཁོ་ན་ཉིད་ཡིན་ཏེ། རྒྱུད་དེ་ཉིད་ལས། དབང་རྣམས་ལེགས་པར་མ་བླང་ཞིང༌། །བླ་མ་མཉེས་པར་མ་བྱས་ཚེ། །བསྟན་ཀྱང་ཐོབ་པར་མི་འགྱུར་རོ། །ཚ་བ་ལ་སོགས་འཁོར་བར་འཁོར། །ཞེས་སོ། །སློབ་དཔོན་མཉེས་པས་མན་ངག་མ་ཚང་མེད་པར་གནང་ཡང་རང་གིས་མ་བཅང་ཞིང་ཉམས་སུ་མ་བླང་བ་དང༌།

གཞན་སྣོད་མིན་མཚན་ཉིད་མེད་ཅིང་མ་སྨིན་པ་ལ་སྤེལ་ན་དངོས་གྲུབ་མི་འཐོབ་ལ། དེ་ནས་ལྡོག་པས་གྲུབ་པར་འགྱུར་བའང༌། དེ་ཉིད་ལས། རང་གིས་ཤིན་ཏུ་བཅངས་བྱས་ཤིང༌། དངོས་གྲུབ་ཉིད་བཞིན་མངོན་བྱས་ན། །སྡུག་བསྔལ་མཐའ་དག་ངེས་ཟད་ནས། །མྱུར་དུ་བླ་མེད་ཐོབ་པར་འགྱུར། །ཞེས་གསུངས་པ་ཁོ་ན་ཉིད་དོ། །དེ་ལྟར་འཇམ་དཔལ་གཤིན་རྗེའི་གཤེད་ཡང་ཟློག་མེའི་སྤུ་གྲིའི་རྫོགས་རིམ་དབང་བཞིའི་རྣལ་འབྱོར་ཞེས་བྱ་བ་འདིའང༌། རྩ་བ་གཤིན་རྗེའི་གཤེད་ཀྱི་རྒྱུད་ཟླ་གསང་ནག་པོ་སོགས་བཀའ་གཏེར་རྩ་བཤད་མན་ངག་གི་རྒྱུད་ཆེན་པོ་བཅོ་ལྔའི་ལྟ་སྒོམ་སྤྱོད་པ་རྫོགས་རིམ་གྱི་མན་ངག་གསུངས་པ་རྣམས་རྩ་བར་བཞག །གཤིན་རྗེའི་གཤེད་དམར་ནག་འཇིགས་གསུམ་སོགས་རྒྱུད་སྡེ་ནང་མཐུན་པ་རྣམས་ཀྱིས་ཁ་བསྐངས། གསང་འདུས་རིམ་ལྔ་སོགས་ཕ་རྒྱུད་རིགས་གཅིག་པ་བསྟུན་དུ་མི་རུང་བ་མ་ཡིན་པ་རྣམས་དང་ཡང་བསྟུན། གནས་སྐབས་སུ་རྗོད་བྱེད་ཚིག་ཉུང་ཞིང༌། བརྗོད་བྱ་གསང་སྔགས་ཕ་རྒྱུད་ཀྱི་རྫོགས་རིམ་གྱི་གནད་མ་ཚང་བ་མེད་པ་ཤིན་ཏུ་རྒྱ་ཆེ་ཞིང་ཟབ་པར་བགྱིས་པའང༌། དབུར་སྟོད་འབྲི་གུང་པ་སྐྱུ་རའི་གདུང་ལས་གཤིན་རྗེའི་གཤེད་ཀྱི་ལམ་རིམ་པ་གཉིས་ལ་དབང་འབྱོར་བ། ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་བའི་སྡེས། རང་གི་དྲན་པ་གསོ་བ་དང༌། གཞན་འགའ་ཞིག་ལ་ཕན་པའི་བློས་མེ་གླང་ཟླ་བ་གསུམ་པའི་ཡར་ཚེས་བཅུ་ལ། འབྲི་དམ་པ་ཆོས་ཕྱུག་ཀླུང་གི་ཕོ་བྲང་བཀྲ་ཤིས་ཚུགས་ཀྱི་རེའུ་མིག་ལྕང་ལོ་ཅན་དུ་འབད་པས་བཀོད་པ་ཡིན་གྱི། འདི་ལ་རང་བཟོ་དང་འཁྲུལ་པའི་དྲི་མ་ཡོད་པར་མི་སེམས་ཀྱང་རྨོངས་པའི་འཁྲུལ་བློ་འགའ་ཞིག་མཆིས་ན་མཆོག་གསུམ་རྩ་བརྒྱུད་བླ་མ་ཡི་དམ་ཆོས་སྲུང་རྒྱ་མཚོའི་སྤྱན་སྔར་མཐོལ་ཞིང་བཤགས་པར་བགྱི་ལ། མན་ངག་འདི་དབང་མ་ཐོབ་པ་དང༌། ལམ་འདིར་མི་མོས་པ་དང༌། ཐོབ་གྲངས་བརྩི་ཞིང་ཉམས་སུ་མི་ལེན་པ་དང༌། རང་མ་གྲོལ་བར་འཕྱོར་ཆས།

ཁེངས་གྲགས། རྙེད་བརྩོན་གྱིས་གཞན་ལ་སྟོན་པའི་ཕྱིར་ཞུ་བ་སོགས་དམ་མེད་སྣོད་མིན་འཆལ་པོ་ཁ་མཁས་སྙིང་རིང་ཅན་རྣམས་ལ་བསྟན་ན་ལས་ཀྱི་གཤིན་རྗེ་དྲེགས་པའི་ཚོགས་དང་བཅས་པས་ཉམས་པའི་སློབ་དཔོན་དང་སློབ་མ་དེ་དག་གི་མགོ་བོ་ཚལ་པར་ཁོས་ཤིག །སྙིང་ཁྲག་ཐང་ལ་ཕོས་ཤིག །ས་མ་ཡ་ན་རཀྐན། །ཡི་གེ་པ་ནི་རྗེ་ཉིད་ཀྱི་གྲྭ་འབངས་ཀྱི་ཐ་ཤལ་འཕྱོངས་རྒྱས་པ་ངག་དབང་བདག་གིས་དད་འདུན་ཁོ་ནས་བྲིས་པ་ལགས།། །།མངྒ་ལ་ཤྲཱི་ཛྭ་ལ་ཛམྦུ་དྭཱིཔ་ཨ་ལངྐཱར་ཨཱ་གཙྪཿ ཤུ་བྷཾ་སྟུ་སརྦ་ཛ་ག་ཏཾ།།