༄༅། །བཅོམ་ལྡན་འདས་ངན་སོང་ཡོངས་སུ་སྦྱོང་བ་གཙུག་ཏོར་དགུའི་ཆོ་ག་རྒྱ་མཚོ་དགའ་བའི་སྙེ་མ་ཞེས་བྱ་བ་བཞུགས་སོ།།

།བཅོམ་ལྡན་འདས་ངན་སོང་ཡོངས་སུ་སྦྱོང་བ་གཙུག་ཏོར་དགུའི་ཆོ་ག་རྒྱ་མཚོ་དགའ་བའི་སྙེ་མ་ཞེས་བྱ་བ།་་་་་བླ་མ་དང་ལྷག་པའི་ལྷ་ལ་ཕྱག་འཚལ་ལོ།་་༌།མ་རིག་འཁྲུལ་པའི་བསེར་བུས་རབ་བསྐྱོད་ནས། །ངན་འགྲོ་བྱིན་ཟའི་བསྟིར་མེད་ཀྱིས་གདུངས་རྣམས། །ཕན་བདེའི་མཁའ་ལ་ཐུབ་པའི་ཤར་ཐིག་གིས། །བསིལ་ཕྲེང་འོད་བརྒྱ་སྤྲོ་ལ་གུས་ཕྱག་འཚལ། །སྐལ་བཟང་བློ་ལྡན་རྐང་དྲུག་གཞོན་ནུ་རྣམས། །མྱོས་ལྡན་མངར་བའི་རོ་ལ་མ་སེམས་པར། །འདབ་བརྒྱ་བཞད་བྱེད་གཙུག་དགུའི་ཟིལ་མངར་གྱི། །ལག་ལེན་བཱ་དྷུའི་དགའ་སྟོན་སྤེལ་གྱི་ལོངས། །ལས་ཉོན་ཤེས་སྒྲིབ་ཀྱིས་མནར་བའི་གང་ཟག་བདག་ཅག་རྣམས་དང༌། ལྔ་པར་གྱུར་པའི་ལུས་ཅན་བར་མ་དོར་འཁྱམས་པའི་སྐལ་ངན་རྣམས་གནས་ངན་ལེན་དེ་དང་དེ་དག་ལས་ཐར་བར་བགྱི་བའི་ཕྱིར། སྦྱོང་རྒྱུད་གཙུག་དགུའི་ཆོ་ག་སློབ་དཔོན་ཆེན་པོ་འཇིགས་མེད་འབྱུང་གནས་སྦས་པའི་ཞབས་ཀྱི་ཞལ་སྔ་ནས་བསྩལ་བའི་རྣལ་འབྱོར་རྫོགས་ཕྲེང་ཆག་ལོ་ཙཱ་བ་ཆོས་རྗེ་དཔལ་གྱིས་བསྒྱུར་བ་དེའི་རྗེས་སུ་འབྲངས་ཤིང༌། དེ་ཉིད་རྣལ་འབྱོར་རྒྱུད་དུ་བཞུགས་པ་ལ་རུང་མཐུན་དུ་གཤིན་པོ་རྗེས་འཛིན་དང་འབྲེལ་བ་དག་གང་ཟག་དབང་པོ་རིགས་གསུམ་ཐུན་མོང་གི་དོན་དུ་མདོར་བསྡུས་ཤིང༌། རྟོགས་སླ་བའི་ཚུལ་གྱིས་བརྗོད་པ་ནི་འདི་ལྟ་སྟེ། ལམ་འདི་ཉིད་ལ་མོས་ཤིང་རྡོ་རྗེ་སློབ་དཔོན་མཚན་ཉིད་དང་ལྡན་པ་ལས་འདིའི་དབང་བསྐུར་ལེགས་པར་མནོས་ཤིང༌། གསང་བ་སྔགས་ཀྱི་ཐེག་པའི་ལག་ལེན་མན་ངག་དང་བཅས་པ་ལ་འོལ་ཚོད་དང་གཟུ་ལུམ་དུ་མ་གྱུར་པའི་ངེས་པ་བརྟན་པོ་ཐོབ་པར་བྱས་ཏེ། འོག་ནས་འབྱུང་བ་ལྟར་གྱི་ཡོ་བྱད་གཤིན་གསོན་རྗེས་འཛིན་སྐབས་སུ་བབ་པ་གང་དག་དེའི་ཡོ་བྱད་མ་ཚང་བ་མེད་པ་འདུ་བྱས་ཤིང༌། སྐྱབས་སེམས་སྔོན་དུ་འགྲོ་བས། སྔོན་འགྲོའི་གཏོར་མ་ཆུས་སྦྱངས་ལ། བདག་དང་སེམས་ཅན་ཐམས་ཅད་རྡོ་རྗེ་འཛིན་པ་ཉིད་ཐོབ་པར་འདོད་པའི་སྤྲོ་བ་དང་ལྡན་པས།

ཕུང་པོ་དང་ཁམས་དང་སྐྱེ་མཆེད་ལ་སོགས་པ་གཟུགས་བརྙན་གྱི་རང་བཞིན་སྟོང་པ་ཉིད་དང་རོ་གཅིག་པར་ངེས་པར་བྱས་ནས་འོད་གསལ་བར་རབ་ཏུ་ཞུགས་པའི་ངང་ནས། རང་ཉིད་སྐད་ཅིག་གིས་རྡོ་རྗེ་གནོད་སྦྱིན་ནག་པོ་མཆེ་བ་ཞལ་གྱི་གྲྭ་གཉིས་སུ་འཛིན་པ། སྦོམ་ཞིང་ཐུང་བ་སྟག་ལྤགས་ཀྱི་སྨད་དཀྲིས་ཅན་དོར་སྟབས་ཀྱིས་པད་ཉིའི་གདན་ལ་གནས་པར་གྱུར་པར་དམིགས་ཏེ། རྡོ་རྗེ་ཁུ་ཚུར་གྱི་མཆེ་བ་ཁའི་ཟུར་དུ་འཛིན་པའི་རྒྱས༑ ཨོཾ་བཛྲ་ཡཀྵ་ཧཱུྂ་གིས་བསངས། རྡོ་རྗེ་མེའི་ཕྱག་རྒྱ་བསྟན་ལ། ཨོཾ་བཛྲ་ཛྭ་ལ་ཨ་ན་ལ་ཧ་ན་ད་ཧ་པ་ཙ་མ་ཐཱ་བྷཉྫ་ར་ཎ་ཧཱུྂ་ཕཊ་ཀྱིས་གཟི་བྱིན་བསྐྱེད། ཐལ་མོ་ཁོང་སྟོང་གིས་རྒྱས༑ ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ་གིས་སྦྱངས། སྟོང་པའི་ངང་ལས་བྷྲཱུཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ཨོཾ་ཨཱཿཧཱུྂ་ཞུ་བ་ལས་བྱུང་བའི་གཏོར་མ་དྭངས་ཤིང་ཐོགས་པ་མེད་པ་ཟག་པ་མེད་པའི་བདེ་བ་ཁྱད་པར་ཅན་བསྐྱེད་པ་ནམ་མཁའ་དང་མཉམ་པར་གྱུར་པར་དམིགས་ཏེ། པདྨ་ཁ་བྱེ་བའི་རྒྱས། ཨོཾ་ཨ་ཀཱ་རོ་མུ་ཁཾ་སརྦ་དྷརྨ་ཎཱཾ་ཨཱདྱ་ནུཏྤནྣ་ཏྭཱཏ་ཨོཾ་ཨཱཿཧཱུྂ། གསུམ་གྱིས་བྱིན་བརླབས་ལ། རང་གི་ཐུགས་ཀའི་ས་བོན་གྱི་འོད་ཀྱིས་འཇིག་རྟེན་སྐྱོང་བ་འཁོར་བཅས་སྤྱན་དྲངས། པད་ཀོར་དང་འགུགས་པའི་རྒྱས། ཨོཾ་བྷཱུ་མི་པ་ཏི་ཀྵེ་ཏྲ་པཱ་ལ་ས་པ་རི་ཝཱ་ར་བཛྲ་ས་མཱ་ཛཿ ཞེས་དང༌། པད་ཀོར་གདན་དབུལ་བའི་རྒྱས། གོང་གི་སྔགས་ཀྱི་ས་པ་རིཝཱ་རའི་མཇུག་ཏུ། པདྨ་ཀ་མ་ལཱ་ཡེ་སྟྭཾ། ཞེས་གོང་གི་སྔགས་མཇུག་ཏུ། ན་མཿསརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷྱཿསརྦ་ཐཱ་ཁཾ་ཨུདྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲྀཧྞེ་དཾ་བ་ལིཾ་སྭཱ་ཧཱ། གསུམ་བརྗོད། ཨོཾ་བྷཱུ་མི་པ་ཏི་ཀྵེ་ཏྲ་པཱ་ལ་ས་པ་རི་ཝཱ་ར་ཨརྒྷཾ་ནས། ཤཔདའི་བར་མཆོད་ལ། དྲིལ་བུ་གསིལ་ཞིང༌། གང་ཡང་འདིར་གནས་ལྷ་དང་ཀླུ། །གནོད་སྦྱིན་སྲིན་པོའམ་གཞན་དག་ལ། །ས་འདི་བདག་གིས་བསླང་བར་བགྱི། །དཀྱིལ་འཁོར་དོན་དུ་བསྩལ་དུ་གསོལ། །མཆོད་སྦྱིན་གཏོར་མ་འདི་སྣོམས་ལ། །ཁྱོད་རྣམས་གཞན་དུ་འགྲོ་བར་གྱིས། །ང་ནི་རང་ཉིད་རྡོ་རྗེ་ཅན། །རྡོ་རྗེ་སེམས་དཔའ་རང་ཉིད་ང༌། །ང་ནི་སངས་རྒྱས་རྒྱལ་པོ་ཆེ། །ང་ནི་སྟོབས་ཆེན་རྡོ་རྗེ་ཅན། །ང་ནི་རྣལ་འབྱོར་དབང་ཕྱུུག་རྒྱལ། །ཕྱག་ན་རྡོ་རྗེ་བརྟན་པ་ང༌། །ང་ནི་བདག་པོ་རྡོ་རྗེ་ཆེ། །བྱིན་གྱིས་བརླབས་པ་མི་འདོར་རོ། །ཞེས་བརྗོད་ཅིང་གཏོར་མ་གཙང་སར་དོར།

སླར་ཡང་ཁྲོ་བོའི་ང་རྒྱལ་དང་ལྡན་པས། རྡོ་རྗེ་གསོར་ཞིང༌། གང་སུ་དག་དཀྱིལ་འཁོར་ཆེན་པོའི་ས་ཕྱོགས་སུ་གནས་པའི་ལྷ་ཀླུ་ལ་སོགས་པ་སའི་བདག་པོ་ཁྱོད་རྣམས་མྱུར་དུ་དེངས་ཤིག །སའི་ཕྱོགས་འདིར་རྡོ་རྗེ་སློབ་དཔོན་བདག་གིས་སེམས་ཅན་ཐམས་ཅད་བླ་ན་མེད་པའི་ཡེ་ཤེས་ཐོབ་པར་བྱ་བའི་ཕྱིར་དང༌། སློབ་མའམ། ཚེ་ལས་འདས་པ་འདིའམ། བདག་ཅག་གིས་མངོན་པར་རྫོགས་པ་བྱང་ཆུབ་པ་རྫོགས་པར་བྱ་བའི་དོན་དུ་བཅོམ་ལྡན་འདས་ངན་སོང་སྦྱོང་བའི་དཀྱིལ་འཁོར་ཆེན་པོ་བརྩམ་པར་བྱའོ། །དེའི་ཕྱིར་རྡོ་རྗེ་འཆང་ཆེན་པོའི་བཀའ་ཐོས་ནས་མྱུར་དུ་དེངས་ཤིག །གང་དག་མི་འགྲོ་བ་དེའི་མགོ་བོ་བདག་གི་ཁྲོ་བོའི་རྡོ་རྗེ་འབར་བ་གསོར་ཞིང༌། རབ་ཏུ་གསོར་བའི་ཡེ་ཤེས་ཀྱི་རྡོ་རྗེ་ཆེན་པོ་འདིས་རྣམ་པ་བརྒྱར་འགས་པར་བྱའོ། །ཞེས་གསུམ་མམ་གཅིག་བརྗོད་ཅིང༌། ལུས་ངག་ཡིད་ལ་གནས་པ་ཡི། །བགེགས་ཀྱི་ཚོགས་ཀུན་ཡང་དག་ཉོན། །ང་ནི་དཔལ་ལྡན་རྡོ་རྗེ་འཆང༌། །བཀའ་ཡི་འཁོར་ལོ་སྦྱོར་བ་པོ། །རྡོ་རྗེ་འབར་བའི་གཟུགས་ཀྱིས་ནི། །ལུས་གསུམ་ལས་བྱུང་འགས་པར་བྱེད། །གལ་ཏེ་ཁ་ཅིག་བདག་ལས་འདའ། །འདིར་ནི་འཇིགས་འགྱུར་གཞན་དུ་མིན། །ཞེས་དང༌། ཧཱུྂ་བཞིའི་སྔགས་ཀྱིས་བསྐྲད་དོ། །མཆོད་པ་རྣམས་སྔར་ལྟར་བསངས་སྦྱངས་ལ། སྟོང་པའི་ངང་ལས༑ ་བྷྲཱུཾ་ལས་རིན་པོ་ཆེའི་སྣོད་ཟབ་ཅིང་རྒྱ་ཆེ་བའི་ནང་དུ། ཨོཾ་ཨཱཿཧཱུྂ་གི་ཚོགས་ཞུ་བ་ལས་བྱུང་བའི་རྡོ་རྗེའི་ཞབས་བསིལ། བསང་གཏོར། འཐོར་འཐུང༌། མཆོད་ཡོན། མེ་ཏོག །བདུག་སྤོས། མར་མེ། དྲི་ཆབ། ཞལ་ཟས། རོལ་མོ་ལ་སོགས་པ་རྣམ་པ་ལྷ་རྫས་ལས་གྲུབ་པ། ངོ་བོ་སྟོང་པ། བྱེད་ལས་དབང་པོ་དྲུག་གི་སྤྱོད་ཡུལ་དུ་ཟག་པ་མེད་པའི་བདེ་བ་ཁྱད་པར་ཅན་བསྐྱེད་པ། ཆོས་དབྱིངས་རབ་འབྱམས་ནམ་མཁའི་ཁྱོན་ཐམས་ཅད་ཡོངས་སུ་གང་བ་འཕགས་པ་ཀུན་ཏུ་བཟང་པོའི་མཆོད་སྤྲིན་ལྟར་བསམ་གྱིས་མི་ཁྱབ་པའི་རང་བཞིན་དུ་གྱུར་པར་དམིགས་ལ།

སོ་སོའི་རྒྱ་འོག་ནས་བཤད་པ་ལྟར་པད་ཀོར་དང་བཅས་པས། ཨོཾ་བཛྲ་པཱ་དྱཾ་ཨཱཿཧཱུྂ་སྭཱ་ཧཱ། དེ་བཞིན་དུ། པྲོཀྵ་ཎཾ། ཨཱ་ཙ་མཱ་ནཾ། ཨརྒྷཾ། པུུཥྤཾ། དྷཱུ་པཾ། ཨཱ་ལོ་ཀཾ གནྡྷེ། ནཻ་ཝི་དྱཾ། ཤཔད་སྦྱར་བས་བྱིན་གྱིས་བརླབས༑ ༑ཚོགས་བསགས་པ་ནི། རང་གི་ཐུགས་ཀའི་ས་བོན་གྱི་འོད་ཀྱིས་ཕྱོགས་བཅུའི་རྒྱལ་བ་འཁོར་དང་བཅས་པ་བཅོམ་ལྡན་འདས་ངན་སོང་སྦྱོང་བ་གཙུག་ཏོར་དགུའི་དཀྱིལ་འཁོར་གྱི་རྣམ་པར་མདུན་གྱི་ནམ་མཁར་སྐད་ཅིག་གིས་སྤྱན་དྲངས་པར་མོས་ལ། ཨོཾ་སརྦ་ཏ་ཐཱ་ག་ཏ་ས་པ་རི་ཝཱ་ར་པཱ་དྱཾ་པྲ་ཏཱིཙྪ་སྭཱ་ཧཱ། དེ་བཞིན། ཤཔདའི་བར་གྱིས་མཆོད་ནས། གང་ཞིག་ཐོག་མེད་སྲིད་པའི་ཆུ་ཀླུང་དུ། །མ་ལུས་ཀུན་རྟོག་གིས་བསགས་རྙོག་པ་རྣམས། །ཐུགས་རྗེ་ཆེ་ལྡན་སྤྱན་སྔར་དེ་དག་ནི། །ཆོ་ག་བཞིན་དུ་ཐམས་ཅད་བཤགས་པར་བགྱི། །རྫོགས་སངས་རྒྱས་དང་བྱང་ཆུབ་སེམས་དཔའ་དང༌། །འཕགས་པ་གཞན་གྱིས་དགེ་བ་གང་མཛད་པ། །དེ་དག་ཀུན་ལ་ཡང་དག་ཡི་རང་ཞིང༌། །བྱང་ཆུབ་ཏུ་ནི་ཡོངས་སུ་བསྔོ་བར་བགྱི། །ཡིད་ཀྱི་རོལ་པ་དྲི་མེད་ཟླ་འདྲས་སྒྲུབ། །སྙིང་རྗེ་དམ་པ་མཐའ་ཡས་པ་ཡི་ཐབས། །རང་གི་ཡིད་ལ་གནས་པར་གྱུར་པ་ཡིས། །བདེ་གཤེགས་རྣམས་ལ་རྟག་ཏུ་སྐྱབས་སུ་མཆི། །རྟོག་པ་མ་ལུས་པ་ལས་ངེས་གྲོལ་ཞིང༌། །སེམས་དཔའ་དམ་པ་ཀུན་གྱི་ཕུན་ཚོགས་གཞི། །དངོས་པོ་ཐམས་ཅད་རོ་གཅིག་ངོ་བོ་ཉིད། །དམ་པའི་ཆོས་ལ་རྟག་ཏུ་སྐྱབས་སུ་མཆི། །འཆིང་བ་རྣམས་ལས་ཡང་དག་གྲོལ་གྱུར་ཅིང༌། །སྙིང་རྗེ་མཆོག་གིས་བསྐྲུན་པའི་དཔལ་དང་ལྡན། །རབ་ཏུ་དགའ་སོགས་ས་ལ་རབ་བཞུགས་པའི། །བརྟུལ་ཞུགས་དབང་པོའི་ཚོགས་ལ་སྐྱབས་སུ་མཆི། །བསམ་དང་རྣམ་པར་སྨིན་པ་དག་གྱུར་པས། །སྒྲིབ་པ་ཀུན་གྱི་བག་ཆགས་ཡང་དག་འབྱིན། །ལྷག་པར་མོས་པའི་རྣམ་པར་བརྒྱན་པ་ཡིས། །སེམས་ནི་བྱང་ཆུབ་དམ་པ་བསྐྱེད་པར་བགྱི། །བདེ་གཤེགས་སྲས་བཅས་རྣམས་ཀྱི་ལམ་གཅིག་པུ། །སྦྱིན་སོགས་རྣམ་བཅུ་དཀར་པོའི་ཡོན་ཏན་ཚུལ། །རྫོགས་སངས་རྒྱས་བདག་མ་ལུས་ངོ་བོའི་བློས། །ཡང་དག་ཉིད་དུ་བདག་ཉིད་གནས་པར་བགྱི། །ཞེས་གསུམ་གྱིས་ཚོགས་གཉིས་བསགས་ལ།

ཚོགས་ཞིང་རྣམས་རང་གི་སྙིང་ཁར་ཐིམ་པར་གྱུར་པར་དམིགས་ལ། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག །སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག །སྡུག་བསྔལ་མེད་པའི་བདེ་བ་བླ་ན་མེད་པ་དང་མི་འབྲལ་བར་གྱུར་ཅིག །ཉེ་རིང་ཆགས་སྡང་གཉིས་དང་བྲལ་བའི་བཏང་སྙོམས་ཆེན་པོ་ལ་ཡུན་རིང་དུ་གནས་པར་གྱུར་ཅིག །ཅེས་གསུམ་བརྗོད་ཅིང་དོན་དྲན་པའི་ངང་ནས། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཁམས་གསུམ་པོ་ཐམས་ཅད་རང་གི་སེམས་ཉིད་ཀྱི་རྣམ་པར་རོལ་པ་ལས་མ་འདས་པ་ཉིད་དེས་ན་དེའི་ངོ་བོ་རང་བཞིན་གྱིས་མ་གྲུབ་པ་སྟོང་ཞིང་བདག་མེད་པར་གྱུར། ་་་ཨོཾ་ཙིཏྟ་བི་ཏ་བེ་ཏངྐ་རོ་མི། སྡིག་པ་དག་པའི་དཀྱིལ་འཁོར་ཆེ། །ནམ་མཁའ་ལྟ་བུ་དྲི་མ་མེད། །གནས་ངན་ལེན་གྱི་གནས་ལས་གྲོལ། །རྟོག་པ་ཀུན་ལས་རབ་ཏུ་གྲོལ། །ཨོཾ་བོ་དྷི་ཙིཏྟ་ཨུཏྤཱ་ད་ཡཱ་མི། ཨོཾ་ཙིཏྟ་པྲ་ཏིཥྛ་བཛྲ་ཨོཾ་བཛྲ་ཨཱཏྨ་ཀོ྅ཧཾ། ཞེས་ཐེག་པ་བླ་མེད་ཀྱི་སྔགས་སུ་སེམས་བསྐྱེད་ཅིང་དོན་དྲན་པར་བྱའོ། །དེའི་ངང་ནས་ཐུན་མོང་གི་སྲུང་འཁོར་བསྒོམ་པ་ནི། སྟོང་པའི་ངང་ལས་འོག་གི་མཐར་ཐུག་ཅིང་རྒྱ་ཆེ་བར་ཧཱུྂ་ལས་བྱུང་བའི་རྡོ་རྗེའི་ས་གཞི་དང༌། ས་འོག་ནས་སྟེང་གི་བར་དུ་ཤིན་ཏུ་མཐོ་བའི་རྡོ་རྗེའི་ར་བ་དང༌། སྟེང་དུ་རྡོ་རྗེའི་མདའི་དྲ་བ་དང་འོག་ཏུ་རྡོ་རྗེའི་བླ་བྲེས་བརྒྱན་པའི་རྡོ་རྗེའི་གུར་ཏེ། ཐམས་ཅད་ཀྱང་སྲ་ཞིང་མཁྲེགས་ལ་བར་མཚམས་མེད་པ་དུམ་བུ་གཅིག་ཏུ་གྱུར་པ་བསྐལ་པའི་མེ་ལྟར་འབར་ཞིང་འོད་ཟེར་འཁྲུགས་པར་གྱུར། ཐུན་མོང་མ་ཡིན་པའི་སྲུང་འཁོར་ནི།་་་་་དེའི་ནང་དུ་སྣ་ཚོགས་པད་ཉིར་འཁོར་ལོ་སེར་པོ་རྩིབས་ཕྱོགས་མཚམས་དང༌། སྟེང་འོག་གཉིས་ཏེ་བཅུ་པའི་ཤར་དུ་གཤིན་རྗེ་མཐར་བྱེད་ནག་དཀར་དམར་བའི་ཞལ་་་་་་འདི་ནས་བཟུང་སྐུ་མདོག་མ་སྨོས་པ་ཐམས་ཅད་རྩ་ཞལ་གྱི་མདོག་གིས་བསྟན་ཅིང༌།

རྩ་ཞལ་ཡང་མདོག་ཐོག་མར་གང་སྨོས་བ་དེ་ཉིད་རྩ་ཞལ་དང༌༑ བར་དུ་སྨོས་པ་གཡས་ཞལ། ཐ་མར་སྨོས་པ་གཡོན་ཞལ་གྱིས་མདོག་ཏུ་བསྟན་པར་རིགས་པར་བྱའོ། །ཕྱག་འོག་མ་བཞི་རྡོ་རྗེའི་ཐོ་བ། རལ་གྲི། ནོར་བུ། པདྨ། ལྷོར་ཤེས་རབ་མཐར་བྱེད་དཀར་ནག་དམར་བའི་ཞལ། རྡོ་རྗེའི་དབྱུག་པ། རལ་གྲི། ནོར་བུ། པདྨ། ནུབ་ཏུ་པདྨ་མཐར་བྱེད་དམར་སྔོ་དཀར་བའི་ཞལ། པདྨ། རལ་གྲི། ནོར་བུ། འཁོར་ལོ། བྱང་དུ་བགེགས་མཐར་བྱེད་ནག་དཀར་དམར་བའི་ཞལ། ཁྲོ་བོའི་རྡོ་རྗེ། རལ་གྲི། ནོར་བུ། པདྨ། མེར་འདོད་རྒྱལ་སྔོ་དཀར་དམར་བའི་ཞལ། ལྕགས་ཀྱུ། རལ་གྲི། ནོར་བུ། པདྨ། སྲིན་པོར་དབྱུག་སྔོན་ཅན་ནག་དཀར་དམར་པའི་ཞལ། དབྱུག་པ། རལ་གྲི། ནོར་བུ། པདྨ། རླུང་དུ་སྟོབས་ཆེན་ནག་དཀར་དམར་བའི་ཞལ། རྩེ་གསུམ། རལ་གྲི། ནོར་བུ། པདྨ། དབང་ལྡན་དུ་མི་གཡོ་བ་སྔོ་དཀར་དམར་བའི་ཞལ། རལ་གྲི། རྡོ་རྗེ། ནོར་བུ། པདྨ། སྟེང་དུ་གཙུག་ཏོར་འཁོར་སྒྱུར་སེར་སྔོ་དམར་བའི་ཞལ། འཁོར་ལོ། རལ་གྲི། ནོར་བུ། པདྨ། འོག་ཏུ་གནོད་མཛེས་སྔོ་དཀར་དམར་བའི་ཞལ། རྡོ་རྗེ། རལ་གྲི། ནོར་བུ། པདྨ། ཐམས་ཅད་ཀྱང་ཕྱག་དང་པོ་གཉིས་ཀྱིས་རང་འདྲའི་ཤེས་རབ་མ་ལ་འཁྱུད་པ། གཙུག་ཏོར་འདོད་རྒྱལ་མི་གཡོ་བ་གནོད་མཛེས་བཞི༑ རིན་པོ་ཆེའི་ཅོད་པན་དང་རྒྱན་སྣ་ཚོགས་ཀྱིས་བརྒྱན་ཅིང་བསྒྱིངས་པ་མཆེ་བ་ཅུང་ཟད་གཙིགས་པའི་ཁྲོ་ཚུལ་སྨ་ར་དང་བཅས་པའོ། །གཞན་དྲུག་ནི་མི་སྡུག་པའི་གཟུགས་ཅན་སྨ་ར་སྨིན་མ་དམར་སེར་གྱེན་དུ་བརྫེས་པ། ཞལ་གདངས་ཤིང་མཆེ་གཙིགས་ལྗགས་འདྲིལ་གད་རྒྱངས་དང་བཅས་པ་ཀླུ་བརྒྱད་ཀྱིས་བརྒྱན་ཅིང་སྦོམ་ཐུང་གསུས་པ་འཕྱང་བ་བཅུ་ཀའང་ཞལ་རེ་རེ་ལ་དམར་ལ་ཟླུམ་པའི་སྤྱན་གསུམ་གསུམ་པ། ཞབས་གཡས་བསྐུམ་གཡོན་བརྐྱང་གིས་རྩིབས་ལ་མ་རེག་ཙམ་དུ་པད་ཉིའི་གདན་ལ་གནས་པ། སྐུ་ལ་ཡེ་ཤེས་ཀྱི་མེ་འོད་བསྐལ་མེ་ལྟར་འབར་བ་རང་གི་སྤྲུལ་པ་དཔག་ཏུ་མེད་པས་ཀྱང་ཁམས་གསུམ་པའི་བགེགས་ཚོགས་མ་ལུས་པ་བརླག་པར་བྱེད་པ།

འཁོར་ལོའང་རྒྱུན་མི་འཆད་པར་གཡས་སྐོར་གྱིས་དྲག་ཏུ་འཁོར་ཞིང་འབར་བའི་ཚོགས་དཔག་ཏུ་མེད་པ་འཕྲོ་བའོ། ཨོཾ་བཛྲ་མ་ཧཱ་ཀྲོ་དྷ་ཛྭ་ལ་ཨཱ་ན་ན་ཝ་དི་སརྦ་བཛྲ་རཀྵ་ཀུ་རུ་ཧཱུྂ་ཧཱུྂ་ཧཱུྂ་ཧཱུྂ་ཧཱུྂ་ཧཱུྂ་ཧཱུྂ་ཧཱུྂ་ཧཱུྂ་ཧཱུྂ། ཞེས་སྲུང་འཁོར་བསྒོམ། དེ་ནས་བདག་གི་རྣལ་འབྱོར་གྱི་རིམ་པ་རྟེན་དང་བརྟེན་པར་བཅས་པ་བསྒོམ་པ་ནི། དེ་ལྟ་བུའི་དབུས་སུ་ཆོས་འབྱུང་དཀར་པོ་ནམ་མཁའི་ཚུལ་ཅན་འོག་ཕྲ་ཞིང་སྟེང་ཡངས་པ་ལ་གནས་པའི་རླུང་མེ་ཆུ་སའི་རི་རབ་ཀྱི་སྟེང་དུ་སྣ་ཚོགས་པདྨའི་ལྟེ་བར་སྣ་ཚོགས་རྡོ་རྗེ་ཕྱོགས་ཀྱི་རྭ་རྣམས་དང༌། དབུས་དེ་བཞིན་གཤེགས་པ་ལྔའི་ཁ་དོག་ཅན། དེའི་ལྟེ་བར་བྷྲཱུཾ་ལས་རིན་པོ་ཆེ་སྣ་ལྔ་ལས་གྲུབ་པའི་ཐུབ་པའི་དབང་པོའི་དཀྱིལ་འཁོར་འོད་འཕྲོ་བའི་གཞལ་ཡས་ཁང་གྲུ་བཞི་པ། ཤར་དཀར། ལྷོ་སྔོ། ནུབ་དམར། བྱང་ལྗང༌། དབུས་སྔོ་བའི་ཕྱི་ནས་དཀར་སྔོ་དམར་ལྗང་སེར་བའི་རྩིག་པ་ལྔ་དང་ལྡན་པའི་སྟེང་དུ་རིན་པོ་ཆེའི་སྣམ་བུ་དམར་པོ་ལ་ཟུར་གསུམ་དང༌། གྲུ་བཞི་དང༌། ཟླུམ་པོའི་ནོར་བུས་སྤྲས་པ། དེའི་སྟེང་དུ་དྲ་བའི་སྣམ་བུ་གསེར་གྱི་སྐ་རགས་བཞིའི་ཕྱི་ངོས་སུ་ཆུ་སྲིན་མ་ཀ་རའི་ཁ་ནས་བྱུང་བའི་མུ་ཏིག་གི་དོ་ཤལ་དང་དོ་ཤལ་ཕྱེད་པ་ནོར་བུ་དང་དྲིལ་བུ་རྔ་ཡབ་ཀྱིས་མཛེས་པར་འཕྱང་བ། དོ་ཤལ་གྱི་ནང་དུ་པད་ཟླ་དང་ཉི་མ་རིན་པོ་ཆེ་ཕྱེད་པས་མཚན་པ། དེའི་སྟེང་དུ་བྱ་འདབ་ལས་ཐུར་དུ་འཕྱང་བའི་རིན་པོ་ཆེའི་ཤར་བུ་དཀར་པོ་རིལ་བ་མགོ་ཐུར་དུ་བསྟན་པ་ལྟ་བུ། དེའི་སྟེང་གི་ཕྱོགས་རྣམས་སུ་པདྨ་ཕྱེད་པའི་དབྱིབས་ཅན་གྱི་མདའ་ཡབ་ལ་རིན་པོ་ཆེའི་བུམ་པར་གནས་པའི་རྒྱལ་མཚན་དང༌། བ་དན་བརྒྱད་ཀྱི་རྩེ་མོར་སེང་གེ་དང་མཁའ་ལྡིང་སོགས་ཀྱིས་མཚན་པ། རླུང་གིས་སྐྱོད་པའི་ཚེ་སུམ་ཁུགས་སུ་འཁྱོག་ཅིང་དྲིལ་ཆུང་གི་སྒྲ་འཁྲོལ་བ། མདའ་ཡབ་ཀྱི་གྲྭ་བཞིར་རིན་པོ་ཆེའི་གདུགས་བཞིས་མཛེས་པ། རྩིག་པའི་ཕྱི་རོལ་གྱི་རྩ་བའི་སྟེགས་བུ་རིན་པོ་ཆེ་པདྨ་རཱ་གའི་རང་བཞིན་ཅན་གྱིས་གྲྭ་དང་སྒོ་དང༌།

སྒོ་ཁྱུད་ཀྱི་མཚམས་སུ་ཟླ་ཕྱེད་རྡོ་རྗེས་སྤྲས་ཤིང་མཆོད་པའི་ལྷ་མོ་དུ་མས་བཅོམ་ལྡན་འདས་ལ་འདུད་ཅིང་མཆོད་པ། སྒོ་བཞིའི་སྟེང་དུ་ཀ་བ་བཞི་བཞིས་བཏེག་པའི་རྟ་བབས་སྣམ་བུ་གསེར་དང་ཤར་བུ་རིན་ཆེན་རྨིག་པ་མུན་པ་ཝ་རཎྜ་མུན་པ་ཤར་བུ་རིན་པོ་ཆེ་རྨིག་པ་ཀྲ་མ་ཤིརྵ་སྟེ། སྣམ་བུ་བཅུ་གཅིག་དང་ལྡན་པའི་ནང་གི་གུ་ཎ་ཧ་རིའི་ཕྱོགས་ཀྱི་མདོག་ཅན་ལ་རྣམ་པར་བཀྲ་བའི་བླ་བྲེ་དང་དོ་ཤལ། ཕྱི་རོལ་དུ་སྣ་ཚོགས་པའི་དར་དཔྱངས་དང་རྔ་ཡབ་བ་དན་དང་རྒྱལ་མཚན། སྟེང་དུ་པད་ཟླ་ལ་གནས་པའི་ཆོས་ཀྱི་འཁོར་ལོ་སེར་པོ་རྩིབས་བཅུ་གཉིས་པ་དེའི་གཡས་གཡོན་དུ་རི་དྭགས་གསེར་མདོག་ཕོ་མོ་འགྲམ་པ་བཏེག་པའི་མིག་གིས་འཁོར་ལོའི་རྩེ་མོ་ལ་ལྟ་བ། དེ་དག་གི་འཁོར་དུ་སྤྲེའུས་བཟུང་བའི་ཟླ་ཚེས་རྡོ་རྗེའི་རྩེ་མོ་ཅན་གྱི་གདུགས་དཀར་དམར་རྣམས་ཀྱིས་མཛེས་པ། རྟ་བབས་ཀྱི་གཞོགས་རྣམས་སུ་བུམ་བཟང་ལས་ཐོན་པའི་དཔག་བསམ་གྱི་ཤིང༌། རིན་པོ་ཆེ་སྣ་བདུན་གྱི་སྤྲས་པས་བརྒྱན་པའི་བར་བར་དུ་གྲུབ་པ་ཐོབ་པ་རྣམས་དང༌། མེ་ཏོག་གི་ཕྲེང་བ་བཟུང་བ་སྤྲིན་གྱི་སྦུབས་ནས་བྱུང་བའི་ལྷའི་བུ་དང་བུ་མོ་མང་པོས་མངོན་པར་དགའ་བ། གཞལ་ཡས་ཁང་གི་ནང་དུ་ཀ་བ་ཕྱོགས་ཀྱི་མདོག་ཅན་བརྒྱད་བརྒྱད་ཀྱིས་བཏེག་པའི་རྡོ་རྗེའི་གདུང་གིས་མཛེས་པར་ཕུབ་པའི་ཐོག་གི་དབུས་བྱུར་བུར་གྱུར་པའི་རྩེ་མོར་རྡོ་རྗེ་ནོར་བུའི་ཏོག་གིས་སྤྲས་པའི་ནང་དུ། ཆ་ཆེན་གཅིག་གི་ཁྱམས་དང་ལྷ་སྣམ་དེའི་ནང་དུ་ཆ་ཕྲན་རེ་རེའི་འོད་ཕྲེང་ལྔ་དང༌། རྡོར་ཕྲེང་སྔོན་པོས་བསྐོར་བའི་དབུས་སུ་འཁོར་ལོ་སེར་པོ་རྩིབས་བརྒྱད་དང༌། ལྟེ་བ་གསེར་གྱི་མདོག་ཅན། ལྷ་སྣམ་གྱི་ཕྱིའི་ཁྱམས་དང་སྒོའི་ནང་གི་གཡས་གཡོན་དུ་བདུད་རྩིས་གང་བའི་གསེར་བུམ་གཉིས་གཉིས་ཀྱིས་ཀུན་ནས་མཛེས་པ། གཞལ་ཡས་ཁང་གི་ཕྱི་རོལ་དུ་སྣ་ཚོགས་པདྨའི་ར་བ། དེའི་ཕྱི་རོལ་དུ་ཁོར་ཡུག་དཀར་པོ། དེའི་ཕྱི་རོལ་དུ་རྡོ་རྗེ་སྔོན་པོའི་ཕྲེང་བ་དང༌།

དེའི་ཕྱི་རོལ་དུ་ཡེ་ཤེས་ཀྱི་མེ་ཁ་དོག་སྣ་ཚོགས་འཁྲུགས་པའི་ཟེར་ཕྲེང་ཕྱོགས་མཚམས་དང་སྟེང་འོག་ཀུན་ཏུ་འཕྲོ་བའི་རང་བཞིན་ཅན་དུ་གྱུར། དེ་ལྟ་བུའི་གཞལ་ཡས་ཁང་གི་དབུས་ཀྱི་འཁོར་ལོའི་ལྟེ་བར་སྣ་ཚོགས་པདྨ་ལ་གནས་པའི་སེང་གེའི་ཁྲིའི་སྟེང་དུ་སྣ་ཚོགས་པདྨ་དང་ཟླ་བའི་གདན་ལ། རང་ཉིད་སྐད་ཅིག་གིས་བཅོམ་ལྡན་འདས་ཤཱཀྱ་སེང་གེ་རྣམ་པར་སྣང་མཛད་ཆེན་པོ་་་་་་སྒྱུ་འཕྲུལ་དྲ་བའི་རྒྱུད་ལས། རྣམ་པ་ཀུན་གྱི་མཆོག་ལྡན་པའི། །སྤྲོ་དང་སྡུད་པའི་བྱེད་པ་པོ། །ཡེ་ཤེས་སྐད་ཅིག་གིས་རྫོགས་པ། །རྫོགས་པའི་རྣལ་འབྱོར་ཞེས་བརྗོད་དོ། །ཞེས་གསུངས་པའི་དོན་ནོ། །ཤིན་ཏུ་གསེར་གྱི་མདོག་ཅན་འཁོར་ལོས་སྒྱུར་བའི་ཆ་ལུགས་དང་ལྡན་པ་ཆོས་འཁོར་གྱི་ཕྱག་རྒྱ་མཛད་པ་རིན་པོ་ཆེའི་དབུ་རྒྱན་དང༌། སྙན་རྒྱན་དང༌། མགུལ་རྒྱན་དང༌། དོ་ཤལ་དང༌། སེ་མོ་དོ་དང༌། སྐ་རགས་དང༌། ཕྱག་གདུབ། ཞབས་གདུབ་ལ་སོགས་པས་བརྒྱན་པ། དར་སྣ་ཚོགས་ཀྱི་སྟོད་གཡོགས་སྨད་གཡོགས་ཅན་ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། རྩིབས་དབང་པོར་རྡོ་རྗེ་གཙུག་ཏོར་དཀར་པོ་གཡས་ས་གནོན། གཤིན་རྗེར་རིན་ཆེན་གཙུག་ཏོར་སྔོན་པོ་གཡས་མཆོག་སྦྱིན། ཆུར་པདྨ་གཙུག་ཏོར་དམར་པོ་གཡས་མཉམ་བཞག ༑ལུས་ངན་དུ་སྣ་ཚོགས་གཙུག་ཏོར་ལྗང་གུ་གཡས་སྐྱབས་སྦྱིན་ཏེ། དེ་བཞི་ཀའང་གཡོན་མཉམ་བཞག །མེར་གཙུག་ཏོར་གཟི་བརྗིད་དམར་སྐྱ་གཡས་ཉི་མ་དང་གཡོན་དཀུར་བརྟེན་པ༑ སྲིན་པོར་གཙུག་ཏོར་རྒྱལ་མཚན་དཀར་ནག་འདྲེས་པ་ནོར་བུའི་རྒྱལ་མཚན། རླུང་དུ་གཙུག་ཏོར་རྣོན་པོ་སྔོ་བསངས་གཡས་རལ་གྲི་དང་གཡོན་པོ་ཏི། དབང་ལྡན་དུ་གཙུག་ཏོར་གདུགས་དཀར་དཀར་པོ་གདུགས། ཐམས་ཅད་ཀྱང་རིན་པོ་ཆེའི་རྒྱན་དང་དར་གྱི་ན་བཟའ་མཛེས་པ། ཞབས་རྡོ་རྗེའི་སྐྱིལ་ཀྲུང་གིས་སྣ་ཚོགས་པདྨ་དང་ཟླ་བའི་གདན་ལ་བཞུགས་པའོ། །རྡོར་ཕྲེང་གི་ཕྱི་རོལ་གྱི་གྲྭ་བཞིར། མེར་སྒེག་མོ་དཀར་མོ་རྡོ་རྗེ་རྩེ་ལྔ་པ་གཉིས་དཀུར་བརྟེན་པ།

སྲིན་པོར་ཕྲེང་བ་མ་སེར་པོ་རིན་པོ་ཆེའི་ཕྲེང་བ། རླུང་དུ་གླུ་མ་དམར་མོ་པི་ཝང་བསྒྲེངས་པ། དབང་ལྡན་དུ་གར་མ་སྣ་ཚོགས་མདོག་རྡོ་རྗེ་རྩེ་གསུམ་པ་གཉིས་བཟུང་ནས་གར་བྱེད་པ། ལྷ་སྣམ་གྱི་ཤར་སྟོད་དུ་བྱམས་པ་སེར་པོ་གཡས་ཀླུ་ཤིང་གི་མེ་ཏོག་དང་གཡོན་སྤྱི་བླུགས། མཐོང་བ་དོན་ཡོད་སེར་པོ་སྤྱན་གྱིས་སྤྲས་པའི་པདྨ། ཤར་སྨད་དུ་ངན་སོང་ཀུན་འདྲེན་དཀར་པོ་ཕྱག་གཉིས་ལྕགས་ཀྱུ། མྱ་ངན་དང་མུན་པ་ཐམས་ཅད་ངེས་འཇོམས་བློ་གྲོས་སེར་སྐྱ་དབྱུག་པ། ལྷོ་སྟོད་དུ་སྤོས་གླང་ལྗང་དཀར་དྲིའི་དུང་ཆོས། དཔའ་བར་འགྲོ་བ་དཀར་པོ་རལ་གྲི། ལྷོ་སྨད་དུ་ནམ་མཁའ་མཛོད་དཀར་སེར་པདྨར་གནས་པའི་ཆོས་ཀྱི་མཛོད། ཡེ་ཤེས་ཏོག་སྔོན་པོ་ནོར་བུའི་རྒྱལ་མཚན༑ ནུབ་སྟོད་དུ་བདུད་རྩི་འོད་དཀར་པོ་ཅོད་པན་གྱི་སྟེང་དུ་བདུད་རྩིས་གང་བའི་བུམ་པ། ཟླ་འོད་དཀར་པོ་པདྨར་གནས་པའི་ཟླ་བ། ནུབ་སྨད་དུ་བཟང་སྐྱོང་དཀར་པོ་རིན་པོ་ཆེ་འབར་བ་དང་བཅས་པ། དྲ་བ་ཅན་གྱི་འོད་དམར་པོ་རྡོ་རྗེའི་གུར། བྱང་སྟོད་དུ་རྡོ་རྗེ་སྙིང་པོ་སྔོ་སྐྱ་རྡོ་རྗེ་དང་བཅས་པའི་ཨུཏྤལ། བློ་གྲོས་མི་ཟད་པ་དཀར་པོ་ཕྱག་གཉིས་བདུད་རྩིས་གང་བའི་བུམ་པ། བྱང་སྨད་དུ་སྤོབས་པ་བརྩེགས་པ་དམར་པོ་པདྨར་གནས་པའི་རིན་པོ་ཆེའི་བརྩེགས་པ། ཀུན་བཟང་གསེར་མདོག་རིན་པོ་ཆེའི་སྙེ་མ་བསྣམས་པ་རྣམས་སོ། །དེ་དག་གི་བྱམས་པ། ངན་སོང་ཀུན་འདྲེན། བློ་གྲོས་མི་ཟད་པ་གསུམ་མ་གཏོགས་བཅུ་གསུམ་པོ་ཐམས་ཅད་གཡས་རང་རང་གི་ཕྱག་མཚན་འཛིན་ཅིང་གཡོན་དཀུར་བརྟེན་པ། ལྷ་སྣམ་དེ་དག་གི་མེར་མེ་ཏོག་མ་དཀར་མོ་མེ་ཏོག་གི་ཕྲེང་བ། སྲིན་པོར་བདུག་སྤོས་མ་ནག་མོ་སྤོས་སྣོད། རླུང་དུ་མར་མེ་མ་དམར་མོ་མར་མེའི་ཀོང་བུ། དབང་ལྡན་དུ་དྲི་ཆབ་མ་ལྗང་ཁུ་དྲིའི་དུང་ཆོས། ཤར་སྒོར་རྡོ་རྗེ་ལྕགས་ཀྱུ་དཀར་པོ་རྡོ་རྗེའི་ལྕགས་ཀྱུ། ལྷོ་སྒོར་རྡོ་རྗེ་ཞགས་པ་སེར་པོ་རྡོ་རྗེའི་ཞགས་པ། ནུབ་སྒོར་རྡོ་རྗེ་ལྕགས་སྒྲོག་དམར་པོ་རྡོ་རྗེའི་ལྕགས་སྒྲོག

།བྱང་སྒོར་རྡོ་རྗེ་འབེབས་པ་ལྗང་གུ་རྡོ་རྗེས་སྤྲས་པའི་དྲིལ་བུ་འཛིན་པ། དེ་ལྟར་ལྷ་ཉེར་བརྒྱད་པོ་ཐམས་ཅད་ཀྱང་དར་སྣ་ཚོགས་པའི་གོས་དང་རིན་པོ་ཆེའི་རྒྱན་དུ་མས་སྤྲས་པ་རིན་པོ་ཆེ་སྣ་ཚོགས་པའི་ཅོད་པན་ཅན། ཞལ་གཅིག་པ་ཕྱག་དང་སྤྱན་གཉིས་གཉིས་པ། ཟླ་བའི་གདན་ལ་སེམས་དཔའི་སྐྱིལ་མོ་ཀྲུང་གིས་ཞི་ཞིང་འཛུམ་བག་དང་དུལ་བའི་ངང་ཚུལ་བཟང་པོས་གནས་པའོ། །ཕྱིའི་ཁོར་ཡུག་དཀར་པོ་ལ་དབང་ལྡན་ནས་གཡས་སྐོར་དུ། གླང་ལ་མགྲིན་པ་སྔོན་པོ་དཀར་པོ་་་་་་མགྲོན་ཐབས་འདི་རྣམས་སློབ་དཔོན་གྱིས་དབང་བསྐུར་བའི་ཚེ་དང་སྒྲུབ་མཆོད་སོགས་ཀྱི་དུས་མ་གཏོགས་འཕྲལ་ཆོག་བཅའ་བདེ་བའི་ཚེ་སྔོན་པོ་ནས་མགྲོན་ཐབས་ཀྱི་ཚོགས་ལྔ་བཅུ་རྩ་དྲུག་ཞེས་པའི་བར། སོགས་ཁོང་བྱས་ཀྱང་འགལ་བ་མེད་ལ། ཡང་བདག་བསྐྱེད་ལ་མགྲོན་ཐབས་མེད་པ་དང་མདུན་བསྐྱེད་ལ་ཡོད་པར་བྱས་ཀྱང་འཐུས་སོ། །ལ་སོགས་པ་དེ་ལྟར་མགྲོན་ཐབས་ཀྱི་ཚོགས་ལྔ་བཅུ་རྩ་དྲུག་པོ་ཕྱོགས་རེ་རེར་བཅུ་བཞི་རེ་གནས་ཤིང༌། དེ་དག་གི་ལྷ་རྣམས་ནི་ཕྱག་གཡས་ན་རྡོ་རྗེ་རྩེ་གསུམ་པ་ཐོགས་པ། ལྷ་མིན་རྣམས་ནི་མདོག་སྣ་ཚོགས་གོ་ཆ་སྣ་ཚོགས་བགོས་ཤིང་རལ་གྲི་འཛིན་པ་རས་བལ་གྱི་སྟན་འཇམ་པ་ལ་གནས་པ། ཀླུ་རྣམས་ནི་ནོར་བུ་དང་ལྡན་པའི་གདེངས་ཀ་ཅན་བཙུན་མོར་བཅས་ཤིང་བཅོམ་ལྡན་འདས་ལ་འདུད་པའི་ཚུལ་གྱིས་ཐལ་མོ་སྦྱར་བ། བསྲུང་བའི་འཁོར་ལོའི་ཡེ་ཤེས་མེའི་ཕྱི་རོལ་གྱི་མེར་མནར་མེད་ལ་སོགས་པའི་དམྱལ་བ་རྣམས་དང༌། སྲིན་པོར་ཡི་དྭགས་རྣམས་དང༌། རླུང་དུ་དུད་འགྲོ་རྣམས་དང༌། དབང་ལྡན་དུ་མིའི་འགྲོ་བའི་ཚོགས་དང་བཅས་པ་སྐད་ཅིག་གིས་གསལ་བར་གྱུར། དེ་ལྟར་གྱུར་པའི་རྩ་བའི་ལྷ་རྣམས་ཀྱི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྂ་སྔོན་པོ་རྣམས་ལས་འོད་ཟེར་སྣ་ཚོགས་ཕྱོགས་བཅུར་འཕྲོས་པས་རང་བཞིན་གྱི་གནས་ནས་བསྒོམས་པ་དང་འདྲ་བའི་ཡེ་ཤེས་པའི་ཚོགས་དཔག་ཏུ་མེད་པ་སྤྱན་དྲངས་པར་མོས་ལ།

རྡོར་དྲིལ་འཛིན་པས་རྡོ་རྗེ་བསྡུ་བའི་རྒྱས། བཛྲ་ས་མཱ་ཛཿ མ་ལུས་སེམས་ཅན་ཀུན་གྱི་མགོན་གྱུར་ཅིང༌། །བདུད་སྡེ་དཔུང་བཅས་མི་བཟད་འཇོམས་མཛད་ལྷ། །དངོས་རྣམས་མ་ལུས་ཇི་བཞིན་མཁྱེན་གྱུར་པའི༑ ༑བཅོམ་ལྡན་འཁོར་བཅས་གནས་འདིར་གཤེགས་སུ་གསོལ། །བཅོམ་ལྡན་བསྐལ་པ་གྲངས་མེད་དུ་མ་རུ། །འགྲོ་ལ་བརྩེ་ཕྱིར་ཐུགས་རྗེས་རྣམ་སྦྱོང་ཞིང༌། །སྨོན་ལམ་རྒྱ་ཆེ་དགོངས་པ་ཡོངས་རྫོགས་པ། །ཁྱེད་བཞེད་འགྲོ་དོན་མཛད་དུས་འདིར་ལགས་ན། །དེ་ཕྱིར་ཆོས་དབྱིངས་ཕོ་བྲང་ལྷུན་གྲུབ་ནས། །རྫུ་འཕྲུལ་བྱིན་རླབས་སྣ་ཚོགས་སྟོན་མཛད་ཅིང༌། །མཐའ་ཡས་སེམས་ཅན་ཚོགས་རྣམས་བསྒྲལ་བའི་ཕྱིར། །ཡོངས་དག་འཁོར་དང་བཅས་ཏེ་གཤེགས་སུ་གསོལ། །ཞེས་བརྗོད་ལ་སྤྱན་དྲངས་ནས་དངོས་སུ་བྱོན་ཏེ་མདུན་དུ་བཞུགས་པར་དམིགས་ལ། ཨོཾ་སརྦ་ཏ་ཐཱ་ག་ཏ་ས་པ་རི་ཝཱ་ར་པཱ་དྱཾ་པྲ་ཏཱིཙྪ་སྭཱ་ཧཱ། ཞེས་ཆུ་བཞི་ཉེར་སྤྱོད་རོལ་མོ་སྦྱར་བས་མཆོད། བཅོམ་ལྡན་འཁོར་བཅས་བྱོན་པ་ལེགས། །བདག་ཅག་བསོད་ནམས་སྐལ་པར་ལྡན། །བདག་གི་མཆོད་ཚོགས་བཞེས་སླད་དུ༑ ༑ཇི་སྲིད་འཁོར་བཅས་བཞུགས་སུ་གསོལ། །ཛཿཧཱུྂ་བཾ་ཧོཿ ཞེས་བརྗོད་པས། ཡེ་ཤེས་པ་རྣམས་རང་རང་གི་དམ་ཚིག་པ་ལ་ཐིམ་པས་གཉིས་སུ་མེད་པར་གྱུར། མགྲོན་ཐབས་རྣམས་ཀྱང་རང་རང་གི་གནས་ནས་འོངས་ཏེ་རང་རང་གི་དམ་ཚིག་པ་ལ་ཐིམ། བཛྲ་ཨངྐུ་ཤ་ཛཿ བཛྲ་པཱ་ཤ་ཧཱུྂ། བཛྲ་སྥོ་ཊ་བཾ། བཛྲ་གྷཎྚེ་ཧོཿ ཞེས་བརྗོད་ལ་བསྟིམ། སླར་ཡང་ཐུགས་ཀའི་ས་བོན་གྱི་འོད་ཀྱིས་དབང་གི་ལྷ་རྒྱལ་བ་རིགས་ལྔ་འཁོར་བཅས་སྤྱན་དྲངས། ཨོཾ་པཉྩ་ཀུ་ལ་ས་པ་རི་ཝཱ་ར་པཱ་དྱཾ་པྲ་ཏཱིཙྪ་སྭཱ་ཧཱ། ཞེས་ཆུ་བཞི་ཉེར་སྤྱོད་རོལ་མོས་མཆོད་ལ། རྡོ་རྗེ་ཅན་གྱི་སངས་རྒྱས་ལ། །འགྲོ་བ་སྐྱོབ་པའི་ཆེད་དུ་དབང༌། །ཡོན་ཏན་འབྱུང་གནས་ཇི་ལྟར་བསྩལ། །དེ་ལྟར་འདི་ལའང་བསྩལ་དུ་གསོལ། །ཞེས་གསོལ་བ་བཏབ་པས་དབང་གི་ལྷས་དབང་རྫས་སོ་སོ་བསྣམས་ནས།

ཨོཾ་བཛྲ་ཀ་ལ་ཤ་ཨ་བྷི་ཥིཉྩ་ཧཱུྂ། ཨོཾ་རཏྣ་བཛྲ་མུ་ཀུ་ཊ་ཨ་བྷི་ཥིཉྩ་ཏྲཱཾ། ཨོཾ་པདྨ་བཛྲ་བཛྲི་ཨ་བྷི་ཥིཉྩ་ཧྲཱིཿ ཨོཾ་ཀརྨ་བཛྲ་གྷཎྚ་ཨ་བྷི་ཥིཉྩཿཨཱཿ། ཨོཾ་བུདྡྷ་བཛྲ་ནཱ་མ་ཨ་བྷི་ཥིཉྩ་ཨོཾ། ཞེས་རིགས་དབང་ལྔ། ཆུའི་བྱ་བ་རྗེས་འགྲོ་དང་བཅས་པས་དབང་བསྐུར། དབང་གི་ལྷ་རྣམས་འཁོར་ལོའི་དབང་ཕྱུག་ལ་ཐིམ་ཆུ་ལྷག་མ་གྱེན་དུ་འཁྱིལ་བ་ལས་གཙོ་བོ་ལ་རང་ཉིད་དང་མཚུངས་པའི་རྣམ་སྣང༌། རྡོ་རྗེ་གཙུག་ཏོར་སོགས་བཞི་ལ་རྣམ་སྣང་ཆེན་པོ་རྩ་བའི་ལྷ། ཤར་དང་མེའི་ལྷ་རྣམས་རྡོ་རྗེ་གཙུག་ཏོར། ལྷོ་དང་བདེན་བྲལ་གྱི་ལྷ་རྣམས་རིན་ཆེན་གཙུག་ཏོར། ནུབ་དང་རླུང་གི་ལྷ་རྣམས་པདྨ་གཙུག་ཏོར། བྱང་དང་དབང་ལྡན་གྱི་ལྷ་རྣམས་སྣ་ཚོགས་གཙུག་ཏོར། ཁོར་ཡུག་གི་མགྲོན་ཐབས་རྣམས་དཀྱིལ་འཁོར་གྱི་བདག་པོས་དབུ་བརྒྱན་པར་གྱུར། ཅེས་མོས་ལ། མཆོད་པ་གསར་པ་བཤམ་མམ་རྙིང་པ་ཁ་གསོས་པར་སྔར་ལྟར་བྱིན་གྱིས་བརླབས་ཏེ། རྡོ་རྗེ་ཁུ་ཚུར་གྱི་མཆེ་བ་ཁའི་ཟུར་དུ་འཛིན་པའི་རྒྱས། ཨོཾ་བཛྲ་ཡཀྵ་ཧཱུྂ་གིས་བསངས། རྡོ་རྗེ་མེའི་ཕྱག་རྒྱ་བསྟན་ལ། ཨོཾ་བཛྲ་ཛྭ་ལ་ཨ་ན་ལ་ཧ་ན་ད་ཧ་པ་ཙ་མ་ཐཱ་བྷཉྫ་ར་ཎ་ཧཱུྂ་ཕཊ་ཀྱིས་གཟི་བྱིན་བསྐྱེད། ཐལ་མོ་ཁོང་སྟོང་གི་རྒྱས། ཨོཾ་སྭ་བྷཱ་ཝས་སྦྱངས། སྟོང་པའི་ངང་ལས་བྷྲཱུཾ་ལས་རིན་པོ་ཆེའི་སྣོད་ཟབ་ཅིང་རྒྱ་ཆེ་བའི་ནང་དུ་ཨོཾ་ཨཱཿཧཱུྂ་གི་ཚོགས་ཞུ་བ་ལས་བྱུང་བའི་རྡོ་རྗེའི་ཞབས་བསིལ། བསང་གཏོར། འཐོར་འཐུང༌། མཆོད་ཡོན། མེ་ཏོག །བདུག་སྤོས། མར་མེ། དྲི་ཆབ། ཞལ་ཟས། རོལ་མོ་ལ་སོགས་པ་རྣམ་པ་ལྷ་རྫས་ལས་གྲུབ་པ་ངོ་བོ་སྟོང་པ་བྱེད་ལས་དབང་པོ་དྲུག་གི་སྤྱོད་ཡུལ་དུ་ཟག་པ་མེད་པའི་བདེ་བ་ཁྱད་པར་ཅན་བསྐྱེད་པ་ཆོས་དབྱིངས་རབ་འབྱམས་ནམ་མཁའི་ཁྱོན་ཐམས་ཅད་ཡོངས་སུ་གང་བ་འཕགས་པ་ཀུན་ཏུ་བཟང་པོའི་མཆོད་སྤྲིན་ལྟར་བསམ་གྱིས་མི་ཁྱབ་པའི་རང་བཞིན་དུ་གྱུར་པར་དམིགས་ལ། སོ་སོའི་རྒྱ་འོག་ནས་བཤད་པ་ལྟར་པད་ཀོར་དང་བཅས་པས།

ཨོཾ་བཛྲ་པཱ་དྱཾ་ཨཱཿཧཱུྂ་སྭཱ་ཧཱ། དེ་བཞིན་དུ། པྲོཀྵ་ཎཾ། ཨཱ་ཙ་མཱ་ནཾ། ཨརྒྷཾ། པུཥྤཾ། དྷཱུ་པཾ། ཨཱ་ལོ་ཀཾ། གནྡྷེ། ནཻ་ཝི་དྱཾ། ཤཔད་སྦྱར་བས་བྱིན་གྱིས་བརླབས་ཏེ། རྣམ་དག་ཡིད་དུ་འོང་བའི་ཞབས་བསིལ་འདི། །རྣམ་ཀུན་མཆོག་ལྡན་རྒྱལ་བ་འཁོར་བཅས་ལ། །རྣམ་པ་ཀུན་ཏུ་དད་པས་བདག་དབུལ་གྱི། །རྣམ་འདྲེན་གོ་འཕང་དམ་པའི་དངོས་གྲུབ་སྩོལ། །ཨོཾ་སརྦ་ཏ་ཐཱ་ག་ཏ་ས་པ་རི་ཝཱ་ར་པཱ་དྱཾ་པྲ་ཏཱིཙྪ་སྭཱ་ཧཱ། དེ་བཞིན་དུ། བསང་གཏོར༑ པྲོཀྵ་ཎཾ། འཐོར་འཐུང༌། ཨཱ་ཙ་མཱ་ནཾ། མཆོད་ཡོན། ཨརྒྷཾ། མེ་ཏོག །པུཥྤཾ། བདུག་སྤོས། དྷཱུ་པཾ། མར་མེ། ཨཱ་ལོ་ཀཾ དྲི་ཆབ། གནྡྷེ། ཞལ་ཟས། ནཻ་ཝི་དྱཾ། སྒྲ་སྙན། ཤཔད། ཞེས་རྐང་པ་དང་པོའི་ཞབས་བསིལ་གྱི་གནས་སུ་བསང་གཏོར་ཞེས་བསྒྱུར་བ་དང༌། དེ་བཞིན་རང་རང་གི་སྔགས་རྒྱ་དང་བཅས་པས་མཆོད་ལ། རྡོར་དྲིལ་འཛིན་ཅིང་རིགས་ལྔའི་རྒྱ་དང་བཅས་པས་བསྟོད་པ་ནི། འགྲོ་བ་རྒྱུད་ལྔ་འཁོར་བའི་དཀྱིལ་འཁོར་དུ། །སྡུག་བསྔལ་འཁྲུལ་འཁོར་གྱིས་གཟིར་འགྲོ་གཟིགས་ནས། །ཐུགས་རྗེས་སྡུག་བསྔལ་འཁྲུལ་འཁོར་འཇོམས་མཛད་པ། །ཐུགས་རྗེའི་བདག་ཉིད་ཁྱོད་ལ་ཕྱག་འཚལ་ལོ། །སེམས་ཅན་སྨིན་ཅིང་གྲོལ་བར་བྱ་བའི་ཕྱིར། །སེམས་ཅན་ཁམས་ན་བཞུགས་ཤིང་སྤྱོད་གྱུར་ཀྱང༌། །ཆགས་པས་མ་གོས་པདྨ་ལྟར་དག་པ། །འདོད་ཆགས་དག་པའི་བདག་ཉིད་ཁྱོད་ལ་འདུད། །སེམས་ཅན་བཀྲེན་པ་ཆོས་ཀྱིས་ཕོངས་གྱུར་པ། །མ་རིག་འཐིབས་པོའི་ནང་དུ་སོང་བ་རྣམས། །འཕགས་པའི་ནོར་བདུན་དག་གིས་ཚིམ་མཛད་པ༑ ༑ཡེ་ཤེས་སྒྲོན་མེ་ཁྱོད་ལ་ཕྱག་འཚལ་ལོ། །སེམས་ཅན་འཁོར་བའི་རྒྱ་མཚོར་ནུབ་པ་ལ། །ཐུགས་རྗེའི་ཐབས་དང་ཤེས་རབ་གྲུར་བཞག་ནས། །ཞི་བ་རིན་ཆེན་གླིང་དུ་སྐྱེལ་མཛད་པ། །ཀུན་གྱི་དེད་དཔོན་ཁྱོད་ལ་ཕྱག་འཚལ་ལོ། །སེམས་ཅན་ལས་ཀྱི་ཆུ་བོར་ནུབ་པ་ལ། །དམ་ཆོས་བདུད་རྩིའི་ཟམ་པས་སྒྲོལ་མཛད་ཅིང༌། །འཕགས་ལམ་ཡན་ལག་བརྒྱད་ལ་སྦྱོར་མཛད་པ། །གསུང་གི་མངའ་བདག་ཁྱོད་ལ་ཕྱག་འཚལ་ལོ། །བསྟོད་པར་འོས་པ་ཐམས་ཅད་ལ། །ཞིང་རྡུལ་ཀུན་གྱི་གྲངས་སྙེད་ཀྱི། །ལུས་བཏུད་པ་ཡིས་རྣམ་ཀུན་ཏུ། །མཆོག་ཏུ་དད་པས་བསྟོད་པར་བགྱི༑ ༑ཞེས་བསྟོད། །བཟླས་པ་ནི།

འཁོར་ལོའི་དབང་ཕྱུག་གི་ཐུགས་ཀར་ཟླ་བའི་དབུས་སུ་མུཾ་གྱི་མཐར་མཚན་སྔགས་ཀྱིས་བསྐོར་བ་ལས་འོད་འཕྲོས། འཕགས་པ་འཁོར་བཅས་མཆོད་པས་མཉེས་པར་བྱས་ཤིང༌། སླར་སྤྲོས་པས་སེམས་ཅན་ཐམས་ཅད་ཀྱི་སྒྲིབ་གསུམ་བག་ཆགས་གནས་ངན་ལེན་གྱི་སྡིག་སྒྲིབ་དམ་ཚིག་ཉམས་ཆགས་ཉེས་ལྟུང་གི་ཚོགས་དང༌། རིགས་དྲུག་སྡུག་བསྔལ་གྱིས་མནར་བ་ཐམས་ཅད་སྦྱངས་ཏེ་ཞི་བར་བྱས། སླར་ཡང་འོད་ཀྱིས་རེག་པས་སེམས་ཅན་ཐམས་ཅད་བཅོམ་ལྡན་འདས་དཔལ་ཤཱཀྱ་སེང་གེ་རྣམ་སྣང་ཆེན་པོའི་གོ་འཕང་ལ་བཀོད་ནས། དེ་རྣམས་ཀྱིས་ཀྱང་རང་རང་གི་གདུལ་བྱ་ནམ་མཁའི་མཐས་ཀླས་པའི་འགྲོ་བ་རྣམས་ལ་མཛད་པ་བཅུ་གཉིས་ཀྱི་ཚུལ་གྱིས་འགྲོ་བའི་དོན་དཔག་ཏུ་མེད་པ་མཛད་པས་དེ་རྣམས་ཀྱང་ཤཱཀྱ་སེང་གེའི་གོ་འཕང་ལ་འགོད་ནུས་པའི་སྐལ་པ་ཅན་དུ་གྱུར་པར་དམིགས་ནས། ཨོཾ་མུ་ནི་མུ་ནི་མ་ཧཱ་མུ་ནི་སྭཱ་ཧཱ།་་་་་ཐུབ་པ་ཐུབ་པ་ཐུབ་པ་ཆེན་པོ་ལེགས་པར་བྱིན། ཞེས་གཙོ་བོའི་མཚན་སྔགས་བརྒྱ་སྟོང་ཁྲི་འབུམ་བྱེ་བ་ས་ཡ་དུང་སོགས་སྐབས་དུས་ཀྱི་ལོང་དང་བསྟུན་ལ་བཟླས་སོ། །འཁོར་གྱི་བཟླས་པ་ནི། རྩ་བའི་ལྷ་སོ་སོའི་ཐུགས་ཀར་ཟླ་བའི་དབུས་སུ་རང་རང་གི་མཚན་ཡིག་དང་པོ་ཐིག་ལེས་བརྒྱན་པའི་མཐར་རང་རང་གི་སྔགས་ཀྱིས་བསྐོར་བ་ལས་འོད་འཕྲོས། འཕགས་པ་མཆོད་ཅིང་འགྲོ་བའི་དོན་ཚད་མེད་པ་བྱས། སླར་འདུས་རང་རང་གི་ཐུགས་ཀའི་སྔགས་ཕྲེང་ལ་ཐིམ་པར་གྱུར་པར་དམིགས་ནས། ཨོཾ་བཛྲོཥྞཱི་ཥ་ཧཱུྂ།་་་་་རྡོ་རྗེ་གཙུག་ཏོར། ཨོཾ་རཏྣོཥྞཱི་ཥ་ཧཱུྂ།་་་་་རིན་ཆེན་གཙུག་ཏོར། ཨོཾ་པདྨོཥྞཱི་ཥ་ཧཱུྂ།་་་་་པདྨ་གཙུག་ཏོར། ཨོཾ་བི་ཤྭོཥྞཱི་ཥ་ཧཱུྂ།་་་་་སྣ་ཚོགས་གཙུག་ཏོར། ཨོཾ་ཏེ་ཛོཥྞཱི་ཥ་ཧཱུྂ།་་་་་གཙུག་ཏོར་གཟི་བརྗིད། ཨོཾ་དྷྭ་ཛོཥྞཱི་ཥ་ཧཱུྂ།་་་་་གཙུག་ཏོར་རྒྱལ་མཚན། ཨོཾ་ཏིཀྵ་ཎོཥྞཱི་ཥ་ཧཱུྂ།་་་་་གཙུག་ཏོར་རྣོན་པོ། ཨོཾ་ཚཱ་ཏྲ་ཤྭེ་ཏོཥྞཱི་ཥ་ཧཱུྂ།་་་་་གཙུག་ཏོར་གདུགས་དཀར།

ཨོཾ་བཛྲ་ལཱ་སྱེ་ཧཱུྂ།་་་་་རྡོ་རྗེ་སྒེག་མོ། ཨོཾ་བཛྲ་མཱ་ལེ་ཧཱུྂ།་་་་་རྡོ་རྗེ་ཕྲེང་བ་མ། ཨོཾ་བཛྲ་གཱི་ཏི་ཧཱུྂ།་་་་་རྡོ་རྗེ་གླུ་མ། ཨོཾ་བཛྲ་ནྲྀ་ཏྱེ་ཧཱུྂ།་་་་་རྡོ་རྗེ་གར་མ། ཨོཾ་མཻ་ཏྲི་ཧཱུྂ།་་་་་བྱམས་པ། ཨོཾ་ཨ་མོ་གྷ་དྲྀཥྚ་ཧཱུྂ།་་་་་མཐོང་བ་དོན་ཡོད། ཨོཾ་དུརྒ་ཏ་སརྦ་ནཱ་ཡ་ཀ་ཧཾའུ།་་་་་ངན་སོང་ཀུན་འདྲེན། ཨོཾ་དུརྒ་ལ་ནི་སྶ་ར་ཎ་ཧཱུྂ།་་་་་མྱ་ངན་ཀུན་འཇོམས། ཨོཾ་གནྡྷ་ཧསྟི་ཧཱུྂ།་་་་་སྤོས་གླང༌། ཨོཾ་ཤུ་རཾ་ག་མོ་ཧཱུྂ།་་་་་དཔའ་བར་འགྲོ་བ། ཨོཾ་ག་ག་ན་ཀོ་ཥ་ཧཱུྂ།་་་་་ནམ་མཁའ་མཛོད། ཨོཾ་ཛྙཱ་ན་ཀེ་ཏུ་ཧཱུྂ།་་་་་ཡེ་ཤེས་ཏོག །ཨོཾ་ཨ་མྲྀ་ཏ་པྲ་བྷ་ཧཱུྂ།་་་་་བདུད་རྩིའི་འོད། ཨོཾ་ཙནྡྲ་པྲ་བྷ་ཧཱུྂ།་་་་་ཟླ་བའི་འོད། ཨོཾ་སུ་པཱ་ལ་ཧཱུྂ།་་་་་བཟང་སྐྱོང༌། ཨོཾ་ཛཱ་ལི་ནི་པྲ་བྷ་ཧཱུྂ།་་་་་དྲ་བ་ཅན་གྱི་འོད། ཨོཾ་ག་ཡ་གརྦཧ་ཧཱུྂ།་་་་་རྡོ་རྗེ་སྙིང་པོ། ཨོཾ་ཨཀྵ་ཡ་མ་ཏི་ཧཱུྂ།་་་་་བློ་གྲོས་མི་ཟད་པ། ཨོཾ་པྲ་ཏི་བྷཱན་ཀུ་ཊ་ཧཱུྂ།་་་་་སྤོབས་པ་བརྩེགས་པ། ཨོཾ་ས་མནྟ་བྷ་དྲ་ཧཱུྂ།་་་་་ཀུན་ཏུ་བཟང་པོ། ཨོཾ་བཛྲ་པུཥྤེ་ཧཱུྂ།་་་་་རྡོ་རྗེ་མེ་ཏོག་མ། ཨོཾ་བཛྲ་དྷཱུ་པེ་ཧཱུྂ།་་་་་རྡོ་རྗེ་བདུག་སྤོས་མ། ཨོཾ་བཛྲ་ཨཱ་ལོ་ཀེ་ཧཱུྂ།་་་་་རྡོ་རྗེ་སྣང་གསལ་མ། ཨོཾ་བཛྲ་གནྡྷེ་ཧཱུྂ༑་་་་་རྡོ་རྗེ་དྲི་ཆབ་མ། ཨོཾ་བཛྲ་ཨངྐུ་ཤ་ཛཿ་་་་་རྡོ་རྗེ་ལྕགས་ཀྱུ་མ། ཨོཾ་བཛྲ་པཱ་ཤ་ཧཱུྂ།་་་་་རྡོ་རྗེ་ཞགས་པ་མ། ཨོཾ་བཛྲ་སྥོ་ཊ་བཾ།་་་་་རྡོ་རྗེ་ལྕགས་སྒྲོག་མ། ཨོཾ་བཛྲ་ཨཱ་ཝེ་ཤ་ཡ་ཧོཿ་་་་་རྡོ་རྗེ་འབེབས་པ། ཞེས་པའི་བཟླས་པ་བརྒྱ་སྟོང་སོགས་ཅི་རིགས་པ་བཟླས་སོ། །དེ་ནས་གཙོ་འཁོར་ཐམས་ཅད་ཐུན་མོང་དུ་རྩ་བའི་རིག་པ་ནི། ཨོཾ་ན་མོ་བྷ་ག་ཝ་ཏེ་སརྦ་དུརྒ་ཏི་པ་རི་ཤོ་དྷ་ནི་རཱ་ཛཱ་ཡ།་་་ཏ་ཐཱ་ག་ཏཱ་ཡ།་་་ཨརྷ་ཏེ་ས་མྱཀྶཾ་བུདྡྷཱ་ཡ། ཏདྱཐཱ། ཨོཾ་ཤོ་དྷ་ནི་ཤོ་དྷ་ནི་སརྦ་པཱ་པཾ་བི་ཤོ་དྷ་ནི།

ཤུདྡྷེ་བི་ཤུདྡྷེ་སརྦ་ཀརྨ་ཨཱ་ཝ་ར་ཎ་བི་ཤོ་དྷ་ནེ་སྭཱ་ཧཱ། ཞེས་མང་དུ་བཟླ། ་་་ཁོར་ཡུག་གི་མགྲོན་ཐབས་སོ་སོའི་ཐུགས་ཀར་རང་རང་གི་མིང་ཡིག་དང་པོ་ཐིག་ལེས་བརྒྱན་པ་རེ་རེ་གསལ་བར་གྱུར་པར་དམིགས་ཏེ། རྩ་རིག་ཅི་འགྲུབ་བཟླ་བར་བྱའོ། །དེ་དག་ནི་བདག་གི་རྣལ་འབྱོར་བསྒོམ་པའི་རིམ་པའོ།། །། ༈ །གཉིས་པ་བུམ་པ་བསྒྲུབ་པ་ནི། གསེར་དངུལ་ཟངས་ལ་སོགས་པ་ལས་གྲུབ་པའི་བུམ་པ་ཚད་དང་ལྡན་པ་རབ་ལྷ་གྲངས་དང་མཉམ་པའམ། འབྲིང་གཙུག་དགུ་ལས་བུམ་དང་བཅས་པ། ཐ་མ་གཙོ་བུམ་དང་ལས་ཐམས་ཅད་པ་སྟེ་དེ་ལྟར་གང་འཛོམ་ཡང་གུ་གུལ་གྱིས་བདུག །ཡུངས་ཀར་གྱིས་བྲབས་ཏེ་བགེགས་བསྐྲད་ལ། འོ་མ་དང་བསྲེས་པའི་ཆུས་སུམ་གཉིས་དགང་ལ་ལྔ་ཚན་ལྔའི་རྫས་དང་ལྡན་པ་འབྲས་ཅན་གྱི་ཤིང་གིས་ཁ་བརྒྱན། དར་དམར་རམ། སེར་པོའམ། དཀར་པོ་གང་རུང་གི་མགུལ་ཆིངས། རྣམ་རྒྱལ་ལ་ཟེ་པྲོག་དགུ་བདུན་ལྔ་སོགས་དང་ལས་ཐམས་ཅད་པ་ལ་ཟེ་པྲོག་གསུམ་གཉིས་གང་རུང་ཅན་ནམ། ཡང་ན་གཉིས་ཀ་ཁ་ཚར་མ་ཉམས་པའི་རས་ཟུང་གིས་མགུལ་དཀྲིས་པའི་སྟེང་དུ་ཧཱུྂ་བདུན་བཟླས་པའི་སྲད་བུ་དཀར་པོས་ལན་བདུན་དཀྲིས་ལ། ཨོཾ་བཛྲ་ཤི་ཥ་རེ་རུ་ཊ་མ་ཊ་དི་ཤཾ་བྷནྡྷ་བྷནྡྷ་ཧཱུྂ། རྡོ་རྗེ་རྩེ་མོས་ཕྱོགས་རྣམས་ཆིངས་ཆིངས། ཞེས་དཀྲིས་ལ་རྣམ་རྒྱལ་བུམ་པ་ལ་གུར་གུམ་སོགས་དྲིའི་ཆུས་རྩ་ལྷ་རྣམས་ཀྱི་ས་བོན་ནམ། རིགས་ལྔའི་ས་བོན་ནམ། ཟླ་བའི་ལྟེ་བར་མུཾ་དང༌། ལས་ཐམས་ཅད་པ་ལ་ཉི་མའི་དབུས་སུ་ཀྵཾ་བྲིས་པ་དག་རྣམ་རྒྱལ་ཤར་སྒོའི་གཡས་དང་ལས་ཐམས་ཅད་པ་ཤར་སྒོའི་གཡོན་ནམ་ཡང་ན་སློབ་དཔོན་གྱི་ཉེ་ལོགས་སུ་མཆོད་པ་དང་བཅས་པ་བཤམ། རྣམ་རྒྱལ་གཙོ་བོ་ཡིན་པ་དང་བྱ་བ་མང་བའི་ཕྱིར་རྣམ་རྒྱལ་གྱི་སྟེང་དུ་ལྔ་ཚན་ལྔའི་རྫས་ཀྱིས་སྦགས་པའི་དྲི་ཆུ། ཨོཾ་བཛྲོ་ཨ་མྲྀ་ཏོད་ཀ་ཋ་ཧཱུྂ།་་་་་རྡོ་རྗེ་བདུད་རྩིའི་ཆུ། ཨོཾ་ཨཱཿཧཱུྂ་ཡེ་ཤེས་ཀྱི་བདུད་རྩིར་བྱས་པའི་རྡོ་རྗེའི་རྡུལ་ཕྲ་རབ་ཀྱི་རང་བཞིན་དང་ལྡན་པར་གྱུར།

ཅེས་བརྗོད་ཅིང་དུང་ཆོས་སམ་པད་སྣོད་དུ་བསྩལ་བ་རྣམ་རྒྱལ་གྱི་སྟེང་དུ་བཀོད་པ་འདི་ལ་རྒྱལ་བའི་བུམ་པ་ཞེས་པའི་ཐ་སྙད་ཀྱང་འདོགས་སོ། །དེའི་སྟེང་དུ་མེ་ཏོག་གི་ཕྲེང་བ་དང༌། ཁ་དོག་ལྔ་ལྡན་གྱི་སྲད་བུ་བཏགས་པའི་རྡོ་རྗེ་ཧཱུྂ་གིས་བསྔགས་པ་བཞག་ལ། བུམ་པ་གཉིས་བསངས་གཟི་སྦྱངས་ལ། སྟོང་པའི་ངང་ལས་པཾ་ལས་བྱུང་བའི་རིན་པོ་ཆེའི་བུམ་པ་ཁ་གཡེལ་བ། མཆུ་འཕྱངས་པ། མགྲིན་པ་རིང་ཞིང་ལྟོ་བ་ལྡིར་ལ་ཞབས་ཞུམ་པ། མཚན་ཉིད་ཐམས་ཅད་ཡོངས་སུ་རྫོགས་པ་འབྲས་ཅན་གྱི་ཤིང་གིས་ཁ་བརྒྱན་པ་ལྷའི་གོས་བཟང་པོས་བཀླུབས་པ་གཉིས་ཀྱི་ནང་དུ་ཨོཾ་ཏཔྟེ་ཏཔྟེ་མ་ཧཱ་ཏཔྟེ་སྭཱ་ཧཱ།་་་་་དྲོས་མ་དྲོས་མ་ཆེར་དྲོས་མ། ཞེས་བྱ་བས་དྲངས་པའི་ལྷའི་གངྒཱའི་ཆུའི་ངོ་བོས་གང་བའི་རྣམ་རྒྱལ་བུམ་པའི་ནང་དུ་ལྷ་སྣམ་གྲུ་བཞི་པའི་ལྟེ་བར་འོད་ཕྲེང་ལྔ་དང༌། རྡོ་རྗེ་སྔོན་པོའི་ར་བའི་ནང་དུ་འཁོར་ལོ་རྩིབས་བརྒྱད་པ་ལྟེ་བ་དང་བཅས་པ་གསེར་མདོག་ལྟ་བུའི་ལྟེ་བར་སྣ་ཚོགས་པདྨ་ལ་གནས་པའི་སེང་གེའི་ཁྲིའི་སྟེང་དུ། བཅོམ་ལྡན་འདས་ཤཱཀྱ་སེང་གེ་རྣམ་པར་སྣང་མཛད་ཆེན་པོ་ཤིན་ཏུ་གསེར་གྱི་མདོག་ཅན་འཁོར་ལོས་སྒྱུར་བའི་ཆ་ལུགས་དང་ལྡན་པ། ཆོས་འཁོར་གྱི་ཕྱག་རྒྱ་མཛད་པ། རིན་པོ་ཆེའི་དབུ་རྒྱན་དང༌། སྙན་རྒྱན་དང༌། དོ་ཤལ་དང༌། སེ་མོ་དོ་དང༌། སྐ་རགས་དང༌། ཕྱག་གདུབ། ཞབས་གདུབ་ལ་སོགས་པས་བརྒྱན་པ། དར་སྣ་ཚོགས་ཀྱི་སྟོད་གཡོགས་དང་སྨད་གཡོགས་ཅན་ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། རྩིབས་དབང་པོར་རྡོ་རྗེ་གཙུག་ཏོར་དཀར་པོ་གཡས་ས་གནོན། གཤིན་རྗེར་རིན་ཆེན་གཙུག་ཏོར་སྔོན་པོ་གཡས་མཆོག་སྦྱིན། ཆུར་པདྨ་གཙུག་ཏོར་དམར་པོ་གཡས་མཉམ་བཞག །ལུས་ངན་དུ་སྣ་ཚོགས་གཙུག་ཏོར་ལྗང་གུ་གཡས་སྐྱབས་སྦྱིན་ཏེ། དེ་བཞི་ཀའང་གཡོན་མཉམ་བཞག །མེར་གཙུག་ཏོར་གཟི་བརྗིད་དམར་སྐྱ་གཡས་ཉི་མ་དང་གཡོན་དཀུར་བརྟེན་པ། སྲིན་པོར་གཙུག་ཏོར་རྒྱལ་མཚན་དཀར་ནག་འདྲེས་པ་ནོར་བུའི་རྒྱལ་མཚན།

རླུང་དུ་གཙུག་ཏོར་རྣོན་པོ་སྔོ་སངས་གཡས་རལ་གྲི་དང་གཡོན་པོ་ཏི། དབང་ལྡན་དུ་གཙུག་ཏོར་གདུགས་དཀར་དཀར་པོ་གདུགས། ཐམས་ཅད་ཀྱང་རིན་པོ་ཆེའི་རྒྱན་དང་དར་གྱི་ན་བཟའ་མཛེས་པ། ཞབས་རྡོ་རྗེའི་སྐྱིལ་ཀྲུང་གིས་སྣ་ཚོགས་པདྨ་དང་ཟླ་བའི་གདན་ལ་བཞུགས་པའོ། །རྡོར་ཕྲེང་གི་ཕྱི་རོལ་གྱི་གྲྭ་བཞིའི་མེར་སྒེག་མོ་དཀར་མོ་རྡོ་རྗེ་རྩེ་ལྔ་པ་གཉིས་དཀུར་བརྟེན་པ། སྲིན་པོར་ཕྲེང་བ་མ་སེར་མོ་རིན་པོ་ཆེའི་ཕྲེང་བ། རླུང་དུ་གླུ་མ་དམར་མོ་པི་ཝང་བསྒྲེངས་པ། དབང་ལྡན་དུ་གར་མ་སྣ་ཚོགས་མདོག་རྡོ་རྗེ་རྩེ་གསུམ་པ་གཉིས་བཟུང་ནས་གར་བྱེད་པ། ལྷ་སྣམ་གྱི་ཤར་སྟོད་དུ་བྱམས་པ་སེར་པོ་གཡས་ཀླུ་ཤིང་གི་མེ་ཏོག་དང་གཡོན་སྤྱི་བླུགས། མཐོང་བ་དོན་ཡོད་སེར་པོ་སྤྱན་གྱིས་སྤྲས་པའི་པདྨ། ཤར་སྨད་དུ་ངན་སོང་ཀུན་འདྲེན་དཀར་པོ་ཕྱག་གཉིས་ལྕགས་ཀྱུ། མྱ་ངན་དང་མུན་པ་ཐམས་ཅད་ངེས་འཇོམས་བློ་གྲོས་སེར་སྐྱ་དབྱུག་པ། ལྷོ་སྟོད་དུ་སྤོས་གླང་ལྗང་དཀར་དྲིའི་དུང་ཆོས། དཔའ་པར་འགྲོ་བ་དཀར་པོ་རལ་གྲི། ལྷོ་སྨད་དུ་ནམ་མཁའ་མཛོད་དཀར་སེར་པདྨར་གནས་པའི་ཆོས་ཀྱི་མཛོད། ཡེ་ཤེས་ཏོག་སྔོན་པོ་ནོར་བུའི་རྒྱལ་མཚན། ནུབ་སྟོད་དུ་བདུད་རྩིའི་འོད་དཀར་པོ་ཅོད་པན་གྱི་སྟེང་དུ་བདུད་རྩིས་གང་བའི་བུམ་པ། ཟླ་འོད་དཀར་པོ་པདྨ་ལ་གནས་པའི་ཟླ་བ། ནུབ་སྨད་དུ་བཟང་སྐྱོང་དཀར་པོ་རིན་པོ་ཆེ་འབར་བ་དང་བཅས་པ། དྲ་བ་ཅན་གྱི་འོད་དམར་པོ་རྡོ་རྗེའི་གུར། བྱང་སྟོད་དུ་རྡོ་རྗེ་སྙིང་པོ་སྔོ་སྐྱ་རྡོ་རྗེ་དང་བཅས་པའི་ཨུཏྤལ། བློ་གྲོས་མི་ཟད་པ་དཀར་པོ་ཕྱག་གཉིས་བདུད་རྩིས་གང་བའི་བུམ་པ། བྱང་སྨད་དུ་སྤོབས་པ་བརྩེགས་པ་དམར་པོ་པདྨར་གནས་པའི་རིན་པོ་ཆེའི་བརྩེགས་པ། ཀུན་བཟང་གསེར་མདོག་རིན་པོ་ཆེའི་སྙེ་མ་བསྣམས་པ་རྣམས་སོ། །དེ་དག་གི་བྱམས་པ། ངན་སོང་ཀུན་འདྲེན། བློ་གྲོས་མི་ཟད་པ་གསུམ་མ་གཏོགས་བཅུ་གསུམ་པོ་ཐམས་ཅད་གཡས་རང་རང་གི་ཕྱག་མཚན་འཛིན་ཅིང་གཡོན་དཀུར་བརྟེན་པ།

ལྷ་སྣམ་དེ་དག་གི་མེར་མེ་ཏོག་མ་དཀར་མོ་མེ་ཏོག་གི་ཕྲེང་བ། སྲིན་པོར་བདུག་སྤོས་མ་ནག་མོ་སྤོས་སྣོད། རླུང་དུ་མར་མེ་མ་དམར་མོ་མར་མེའི་ཀོང་བུ། དབང་ལྡན་དུ་དྲི་ཆབ་མ་ལྗང་གུ་དྲིའི་དུང་ཆོས། ཤར་དུ་རྡོ་རྗེ་ལྕགས་ཀྱུ་དཀར་པོ་རྡོ་རྗེའི་ལྕགས་ཀྱུ། ལྷོ་རུ་རྡོ་རྗེ་ཞགས་པ་སེར་པོ་རྡོ་རྗེའི་ཞགས་པ། ནུབ་ཏུ་རྡོ་རྗེ་ལྕགས་སྒྲོག་དམར་པོ་རྡོ་རྗེའི་ལྕགས་སྒྲོག །བྱང་དུ་རྡོ་རྗེ་འབེབས་པ་ལྗང་གུ་རྡོ་རྗེས་སྤྲས་པའི་དྲིལ་བུ་འཛིན་པ། དེ་ལྟར་ལྷ་ཉེར་བརྒྱད་པོ་ཐམས་ཅད་ཀྱང་དར་སྣ་ཚོགས་པའི་གོས་དང༌། རིན་པོ་ཆེའི་རྒྱན་དུ་མས་སྤྲས་པ། རིན་པོ་ཆེ་སྣ་ཚོགས་པའི་ཅོད་པན་ཅན་ཞལ་གཅིག་པ་ཕྱག་དང་སྤྱན་གཉིས་གཉིས་པ་ཟླ་བའི་གདན་ལ་སེམས་དཔའི་སྐྱིལ་མོ་ཀྲུང་གིས་ཞི་ཞིང་འཛུམ་བག་དང་དུལ་བའི་ངང་ཚུལ་བཟང་པོས་གནས་པའོ། །བུམ་མཚན་རྣམས་ཀྱང་བཅོམ་ལྡན་འདས་ངན་སོང་སྦྱོང་བ་གཙུག་ཏོར་དགུ་རྩ་བའི་ལྷ་རྣམས་སྐུ་མདོག་རྒྱན་ཆ་ལུགས་གདན་དང་བཅས་པ་ཡོངས་སུ་རྫོགས་པ་གསལ་བར་གྱུར། ལས་ཐམས་ཅད་པའི་བུམ་པའི་ནང་དུ་པད་ཉིའི་གདན་ལ་རྡོ་རྗེ་གནོད་སྦྱིན་སྐུ་མདོག་ནག་པོ་ཁྲོ་བོའི་ཆ་ལུགས་ཅན་སྦོམ་ཐུང་གསུས་པ་འཕྱང་ཞིང་རལ་པ་བརྫེས་པ། སྟག་ལྤགས་ཀྱིས་སྨད་དཀྲིས་པ་ཕྱག་གཉིས་རྡོ་རྗེ་ཁུ་ཚུར་དང་བཅས་པས་ཁྲོ་བོའི་རྡོ་རྗེ་རྩེ་ལྔ་པས་མཚན་པའི་མཆེ་བ་ཞལ་གྱི་གྲྭ་གཉིས་སུ་འཛིན་པ་སེམས་སྐྱིལ་གྱིས་བཞུགས་པར་གྱུར༑ བུམ་མཚན་ཡང་རྡོ་རྗེ་གནོད་སྦྱིན་གྱི་སྐུར་སྐད་ཅིག་གིས་གསལ་བར་གྱུར་ཅེས་མོས། དེ་ལྟར་གྱུར་པའི་རྩ་བའི་ལྷ་རྣམས་ཀྱི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྂ་སྔོན་པོས་མཚན་པ་རང་གི་སྙིང་གའི་ས་བོན་གྱི་འོད་ཟེར་གྱིས་ཡེ་ཤེས་ཀྱི་འཁོར་ལོ་མདུན་གྱི་ནམ་མཁར་སྤྱན་དྲངས། ཞེས་མོས་ལ། བཛྲ་ས་མཱ་ཛཿ མ་ལུས་སེམས་ཅན་ཀུན་གྱི་མགོན་གྱུར་ཅིང༌། །བདུད་སྡེ་དཔུང་བཅས་མི་བཟད་འཇོམས་མཛད་ལྷ། །དངོས་རྣམས་མ་ལུས་ཇི་བཞིན་མཁྱེན་གྱུར་པ། །བཅོམ་ལྡན་འཁོར་བཅས་གནས་འདིར་གཤེགས་སུ་གསོལ། །བཅོམ་ལྡན་བསྐལ་པ་གྲངས་མེད་དུ་མ་རུ། །འགྲོ་ལ་བརྩེ་ཕྱིར་ཐུགས་རྗེས་རྣམ་སྦྱོང་ཞིང༌། །སྨོན་ལམ་རྒྱ་ཆེན་དགོངས་པ་ཡོངས་རྫོགས་པ། །ཁྱེད་བཞེད་འགྲོ་དོན་མཛད་དུས་འདིར་ལགས་ན། །དེ་ཕྱིར་ཆོས་དབྱིངས་ཕོ་བྲང་ལྷུན་གྲུབ་ནས། །རྫུ་འཕྲུལ་བྱིན་རླབས་སྣ་ཚོགས་སྟོན་མཛད་ཅིང༌། །མཐའ་ཡས་སེམས་ཅན་ཚོགས་རྣམས་བསྒྲལ་བྱའི་ཕྱིར། །ཡོངས་དག་འཁོར་དང་བཅས་ཏེ་གཤེགས་སུ་གསོལ། །ཞེས་བརྗོད་ལ་སྤྱན་དྲངས་ནས་དངོས་སུ་བྱོན་ཏེ་མདུན་དུ་བཞུགས་པར་མོས་ལ།

ཨོཾ་སརྦ་ཏ་ཐཱ་ག་ཏ་ས་པ་རི་ཝཱ་ར་པཱ་དྱཾ་པྲ་ཏཱིཙྪ་སྭཱ་ཧཱ། ཞེས་ཆུ་བཞི་ཉེར་སྤྱོད་རོལ་མོ་སྦྱར་བས་མཆོད། བཅོམ་ལྡན་འཁོར་བཅས་བྱོན་པ་ལེགས། །བདག་ཅག་བསོད་ནམས་སྐལ་པར་ལྡན། །བདག་གི་མཆོད་ཚོགས་བཞེས་སླད་དུ། །ཇི་སྲིད་འཁོར་བཅས་བཞུགས་སུ་གསོལ། །ཛཿཧཱུྂ་བཾ་ཧོཿ ཞེས་བརྗོད་པས། ཡེ་ཤེས་པ་རྣམས་རང་རང་གི་དམ་ཚིག་པ་ལ་ཐིམ་པས་གཉིས་སུ་མེད་པར་གྱུར། སླར་ཡང་ཐུགས་ཀའི་ས་བོན་གྱི་འོད་ཀྱིས་དབང་གི་ལྷ་རྒྱལ་བ་རིགས་ལྔ་འཁོར་བཅས་སྤྱན་དྲངས། ཨོཾ་པཉྩ་ཀུ་ལ་ས་པ་རི་ཝཱ་ར་པཱ་དྱཾ་པྲ་ཏཱིཙྪ་སྭཱ་ཧཱ། ཞེས་ཆུ་བཞི་ཉེར་སྤྱོད་རོལ་མོས་མཆོད་ལ། རྡོ་རྗེ་ཅན་གྱི་སངས་རྒྱས་ལ། །འགྲོ་བ་སྐྱོབ་པའི་ཆེད་དུ་དབང༌། །ཡོན་ཏན་འབྱུང་གནས་ཇི་ལྟར་བསྩལ། །དེ་ལྟར་འདི་ལའང་བསྩལ་དུ་གསོལ། །ཞེས་གསོལ་བ་བཏབ་པས་དབང་གི་ལྷས་དབང་རྫས་སོ་སོ་བསྣམས་ནས། ཨོཾ་བཛྲ་ཀ་ལ་ཤ་ཨ་བྷི་ཥིཉྩ་ཧཱུྂ། ཨོཾ་རཏྣ་བཛྲ་མུ་ཀུ་ཊ་ཨ་བྷི་ཥིཉྩ་ཏྲཱཾ། ཨོཾ་པདྨ་བཛྲ་བཛྲི་ཨ་བྷི་ཥིཉྩ་ཧྲཱིཿ ཨོཾ་ཀརྨ་བཛྲ་གྷཎྚ་ཨ་བྷི་ཥིཉྩ་ཨཱཿ ཨོཾ་བུདྡྷ་བཛྲ་ནཱ་མ་ཨ་བྷི་ཥིཉྩ་ཨོཾ། ཞེས་རིགས་དབང་ལྔ། ཆུའི་བྱ་བ་རྗེས་འགྲོ་དང་བཅས་པའི་དབང་བསྐུར། དབང་གི་ལྷ་རྣམས་འཁོར་ལོའི་དབང་ཕྱུག་ལ་ཐིམ་ཆུ་ལྷག་མ་གྱེན་དུ་འཁྱིལ་བ་ལས་གཙོ་བོ་ལ་རང་ཉིད་དང་མཚུངས་པའི་རྣམ་སྣང༌། རྡོ་རྗེ་གཙུག་ཏོར་སོགས་བཞི་ལ་རྣམ་སྣང་ཆེན་པོ་རྩ་བའི་ལྷ། ཤར་དང་མེའི་ལྷ་རྣམས་རྡོ་རྗེ་གཙུག་ཏོར། ལྷོ་དང་བདེན་བྲལ་གྱི་ལྷ་རྣམས་རིན་ཆེན་གཙུག་ཏོར། ནུབ་དང་རླུང་གི་ལྷ་རྣམས་པདྨ་གཙུག་ཏོར། བྱང་དང་དབང་ལྡན་གྱི་ལྷ་རྣམས་དང་ལས་ཐམས་ཅད་པའི་རྡོ་རྗེ་གནོད་སྦྱིན་སྣ་ཚོགས་གཙུག་ཏོར་གྱིས་དབུ་བརྒྱན་པར་གྱུར། ཅེས་མོས་ལ། མཆོད་པ་གསར་དུ་བཤམ་མམ་རྙིང་པ་ཁ་གསོས་ཏེ། རྡོ་རྗེ་ཁུ་ཚུར་གྱི་མཆེ་བ་ཁའི་ཟུར་དུ་འཛིན་པའི་རྒྱས། ཨོཾ་བཛྲ་ཡཀྵ་ཧཱུྂ། གིས་བསངས། ཨོཾ་བཛྲ་ཛྭ་ལ་ཨ་ན་ལ་ཧ་ན་ད་ཧ་པ་ཙ་མ་ཐཱ་བྷཉྫ་ར་ཎ་ཧཱུྂ་ཕཊ་ཀྱིས་གཟི་བྱིན་བསྐྱེད།

ཐལ་མོ་ཁོང་སྟོང་གི་རྒྱས། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ་གིས་སྦྱངས། སྟོང་པའི་ངང་ལས་བྷྲཱུཾ་ལས་རིན་པོ་ཆེའི་སྣོད་ཟབ་ཅིང་རྒྱ་ཆེ་བ་རྣམས་ཀྱི་ནང་དུ་ཨོཾ་ཨཱཿཧཱུྂ་གི་ཚོགས་ཞུ་བ་ལས་བྱུང་བའི་རྡོ་རྗེའི་ཞབས་བསིལ། བསང་གཏོར། འཐོར་འཐུང༌། མཆོད་ཡོན། བདུག་སྤོས། མར་མེ། དྲི་ཆབ། ཞལ་ཟས། རོལ་མོ་ལ་སོགས་པ་རྣམ་པ་ལྷ་རྫས་ལས་གྲུབ་པ། ངོ་བོ་སྟོང་པ། བྱེད་ལས་དབང་པོ་དྲུག་གི་སྤྱོད་ཡུལ་དུ་ཟག་པ་མེད་པའི་བདེ་བ་ཁྱད་པར་ཅན་བསྐྱེད་པ་ཆོས་དབྱིངས་རབ་འབྱམས་ནམ་མཁའི་ཁྱོན་ཐམས་ཅད་ཡོངས་སུ་གང་བ། འཕགས་པ་ཀུན་ཏུ་བཟང་པོའི་མཆོད་སྤྲིན་ལྟར་བསམ་གྱིས་མི་ཁྱབ་པའི་རང་བཞིན་དུ་གྱུར་པར་དམིགས་ལ། སོ་སོའི་རྒྱ་འོག་ནས་བཤད་པ་ལྟར་པད་ཀོར་དང་བཅས་པས། ཨོཾ་བཛྲ་པཱ་དྱཾ་ཨཱཿཧཱུྂ་སྭཱ་ཧཱ། དེ་བཞིན་དུ། པྲོཀྵ་ཎཾ། ཨཱ་ཙ་མཱ་ནཾ། ཨརྒྷཾ། པུཥྤཾ། དྷཱུ་པཾ། ཨཱ་ལོ་ཀཾ། གནྡྷེ། ནཻ་ཝི་དྱཾ། ཤཔད། སྦྱར་བས་བྱིན་གྱིས་བརླབས། ཆོས་དབྱིངས་ཡེ་ཤེས་རང་བཞིན་རྣམ་དག་ལས། །སྒྱུ་མའི་རྣམ་སྤྲུལ་ལྷ་མོ་ཞབས་བསིལ་མ། །བཅོམ་ལྡན་བུམ་པའི་ལྷ་ཚོགས་མཆོད་ཕྱིར་འབུལ༑ ༑རྡོ་རྗེ་ཞབས་བསིལ་མ་ཡིས་མཉེས་གྱུར་ཅིག །ཨོཾ་སརྦ་ཏ་ཐཱ་ག་ཏ་ས་པ་རི་ཝཱ་ར་པཱ་དྱཾ་པྲ་ཏཱིཙྪ་སྭཱ་ཧཱ། དེ་བཞིན་དུ། བསང་གཏོར། པྲོཀྵ་ཎཾ། འཐོར་འཐུང༌། ཨཱ་ཙ་མཱ་ནཾ། མཆོད་ཡོན། ཨརྒྷཾ། མེ་ཏོག །པུཥྤཾ། བདུག་སྤོས། དྷཱུ་པཾ། མར་མེ། ཨཱ་ལོ་ཀཾ། དྲི་ཆབ། གནྡྷེ། ཞལ་ཟས། ནཻ་ཝི་དྱཾ། སྒྲ་སྙན། ཤཔད། ཞེས་ཞབས་བསིལ་གྱི་གནས་སུ་བསང་གཏོར་ཞེས་བསྒྱུར་བ་དང༌། དེ་བཞིན་རང་རང་གི་སྔགས་རྒྱ་དང་བཅས་པས་མཆོད་ལ། རྡོར་དྲིལ་འཛིན་ཅིང་རིགས་ལྔའི་རྒྱ་དང་བཅས་པས་བསྟོད་པ་ནི། མཆོག་སྦྱིན་རྡོ་རྗེ་མཆོག་ཁྱོད་འདུད། །ཡང་དག་མཐར་གྱུར་ཁྱོད་ལ་འདུད། །སྟོང་ཉིད་ལས་བྱུང་ཁྱོད་ལ་འདུད། །སངས་རྒྱས་བྱང་ཆུབ་ཁྱོད་ལ་འདུད། །སངས་རྒྱས་ཆགས་པ་ཁྱོད་ལ་འདུད། །སངས་རྒྱས་འདོད་ལ་ཕྱག་འཚལ་འདུད། །སངས་རྒྱས་དགྱེས་པ་ཁྱོད་ལ་འདུད༑ ༑སངས་རྒྱས་རོལ་ལ་ཕྱག་འཚལ་འདུད། །སངས་རྒྱས་འཛུམ་པ་ཁྱོད་ལ་འདུད། །སངས་རྒྱས་བཞད་ལ་ཕྱག་འཚལ་འདུད། །སངས་རྒྱས་གསུང་ཉིད་ཁྱོད་ལ་འདུད། །སངས་རྒྱས་ཐུགས་ལ་ཕྱག་འཚལ་འདུད། །མེད་པ་ལས་བྱུང་ཁྱོད་ལ་འདུད། །སངས་རྒྱས་འབྱུང་བ་ཁྱོད་ལ་འདུད། །ནམ་མཁའ་ལས་བྱུང་ཁྱོད་ལ་འདུད། །ཡེ་ཤེས་ལས་བྱུང་ཁྱོད་ལ་འདུད། །སྒྱུ་འཕྲུལ་དྲ་བ་ཁྱོད་ལ་འདུད། །སངས་རྒྱས་རོལ་སྟོན་ཁྱོད་ལ་འདུད། །ཐམས་ཅད་ཐམས་ཅད་ཁྱོད་ལ་འདུད། །ཡེ་ཤེས་སྐུ་ཉིད་ཁྱོད་ལ་འདུད། །བསྟོད་པར་འོས་པ་ཐམས་ཅད་ལ། །ཅེས་སོགས་ཀྱིས་བསྟོད།

ལས་ཐམས་ཅད་པ་ལ། སོ་སོར་ཀུན་རྟོག་ཕྲིན་ལས་བདག །རྡོ་རྗེ་གནོད་སྦྱིན་སྐུ་མདོག་ནག །ཕྱག་གཉིས་རྡོ་རྗེ་མཆེ་བ་འཛིན། །ཕྱག་འཚལ་རྡོ་རྗེ་དྲག་པོ་ལ། །ཞེས་བསྟོད་ཅིང་བུམ་མཚན་རྣམས་ཀྱང་སྔར་བསྐྱེད་པ་ལྟ་བུའི་ལྷར་མོས་ལ། ཧཱུྂ་བརྗོད་ཅིང་རྡོ་རྗེ་དང་བཅས་པའི་མེ་ཏོག་གི་ཕྲེང་བས་སྤྲས་པའི་གཟུང་ཐག་གཡོན་པའི་ཁུ་ཚུར་གྱིས་བཟུང་ལ། རྣམ་རྒྱལ་བུམ་པའི་ལྷ་གཙོ་འཁོར་གྱི་ཐུགས་ཀར་ཟླ་བའི་དབུས་སུ་རང་རང་གི་ས་བོན་གྱི་མཐར་སོ་སོའི་མཚན་སྔགས་ཀྱིས་བསྐོར་བ་ལ་རང་གི་ཐུགས་ཀ་ནས་འོད་འཕྲོས་པ་གཟུང་ཐག་ལ་བརྒྱུད་དེ་སོང་བ་སོ་སོའི་ཐུགས་ཀར་རེག་པས་སྔགས་ཕྲེང་ས་བོན་དང་བཅས་པ་ལས་འོད་འཕྲོས་དོན་གཉིས་བྱས། སླར་འདུས་ཏེ་སོ་སོར་ཐིམ་ཞིང་ས་བོན་དང་སྔགས་ཕྲེང་སོ་སོ་ནས་བདུད་རྩི་བབ་པས་བུམ་པ་གང་བར་གྱུར། ཅེས་དམིགས་ནས། ཨོཾ་མུ་ནི་མུ་ནི་མ་ཧཱ་མུ་ནི་སྭཱ་ཧཱ། གཙོ་བོའི་སྔགས་འདི་བརྒྱ་སྟོང་ཁྲི་འབུམ་ཅི་འགྲུབ་བཟླས་པའི་མཐར། ཨོཾ་བཛྲོད་ཀ་ཧཱུྂ། ཞེས་བརྒྱ་རྩ་བརྒྱད་སོགས་བཟླ། ཨོཾ་བཛྲོཥྞཱི་ཥ་ཧཱུྂ། ཨོཾ་རཏྣོཥྞཱི་ཥ་ཧཱུྂ། ཨོཾ་པདྨོཥྞཱི་ཥ་ཧཱུྂ། ཨོཾ་བི་ཤྭོཥྞཱིཥ་ཧཱུྂ། ཨོཾ་ཏེ་ཛོཥྞཱི་ཥ་ཧཱུྂ། ཨོཾ་དྷྭ་ཛོཥྞཱི་ཥ་ཧཱུྂ། ཨོཾ་ཏིཀྵ་ཎོཥྞཱི་ཥ་ཧཱུྂ། ཨོཾ་ཚཱ་ཏྲ་ཤྭེ་ཏོཥྞཱི་ཥ་ཧཱུྂ། ཨོཾ་བཛྲ་ལཱ་སྱེ་ཧཱུྂ། ཨོཾ་བཛྲ་མཱ་ལེ་ཧཱུྂ། ཨོཾ་བཛྲ་གཱི་ཏི་ཧཱུྂ། ཨོཾ་བཛྲ་ནྲྀ་ཏྱེ་ ཧཱུྂ༑ ཨོཾ་མཻ་ཏྲི་ཧཱུྂ། ཨོཾ་ཨ་མོ་གྷ་དྲྀཥྚ་ཧཱུྂ། ཨོཾ་དུརྒ་ཏ་སརྦ་ནཱ་ཡ་ཀ་ཧཱུྂ། ཨོཾ་དུརྒ་ལ་ནི་སྶ་ར་ཎ་ཧཱུྂ། ཨོཾ་གནྡྷ་ཧསྟི་ཧཱུྂ། ཨོཾ་ཤུ་རཾ་ག་མོ་ཧཱུྂ། ཨོཾ་ག་ག་ན་ཀོ་ཥ་ཧཱུྂ། ཨོཾ་ཛྙཱ་ན་ཀེ་ཏུ་ཧཱུྂ། ཨོཾ་ཨ་མྲྀ་ཏ་པྲ་བྷ་ཧཱུྂ། ཨོཾ་ཙནྡྲ་པྲ་བྷ་ཧཱུྂ། ཨོཾ་སུ་པཱ་ལ་ཧཱུྂ། ཨོཾ་ཛཱ་ལི་ནི་པྲ་བྷ་ཧཱུྂ། ཨོཾ་ག་ཡ་གརྦཧ་ཧཱུྂ། ཨོཾ་ཨཀྵ་ཡ་མ་ཏི་ཧཱུྂ། ཨོཾ་པྲ་ཏི་བྷཱན་ཀུ་ཊ་ཧཱུྂ། ཨོཾ་ས་མནྟ་བྷ་དྲ་ཧཱུྂ། ཨོཾ་བཛྲ་པུཥྤེ་ཧཱུྂ། ཨོཾ་བཛྲ་དྷཱུ་པེ་ཧཱུྂ།

ཨོཾ་བཛྲ་ཨཱ་ལོ་ཀེ་ཧཱུྂ། ཨོཾ་བཛྲ་གནྡྷེ་ཧཱུྂ། ཨོཾ་བཛྲ་ཨངྐུ་ཤ་ཛཿ ཨོཾ་བཛྲ་པཱ་ཤ་ཧཱུྂ། ཨོཾ་བཛྲ་སྥོ་ཊ་བཾ། ཨོཾ་བཛྲ་ཨཱ་ཝེ་ཤ་ཡ་ཧོཿ ཞེས་པ་བརྒྱ་སྟོང་སོགས་ཅི་རིགས་བཟླས་སོ༑ ༑དེ་ནས་གཙོ་འཁོར་ཐམས་ཅད་ཐུན་མོང་དུ་རྩ་བའི་རིག་པ་ནི། ཨོཾ་ན་མོ་བྷ་ག་ཝ་ཏེ་སརྦ་དུརྒ་ཏི་པ་རི་ཤོ་དྷ་ནི་རཱ་ཛཱ་ཡ། ཏ་ཐཱ་ག་ཏཱ་ཡ། ཨརྷ་ཏེ་ས་མྱཀྶཾ་བུདྡྷཱ་ཡ། ཏདྱཐཱ། ཨོཾ་ཤོ་དྷ་ནི་ཤོ་དྷ་ནི་སརྦ་པཱ་པཾ་བི་ཤོ་དྷ་ནི། ཤུདྡྷེ་བི་ཤུདྡྷེ་སརྦ་ཀརྨ་ཨཱ་ཝ་ར་ཎ་བི་ཤོ་དྷ་ནེ་སྭཱ་ཧཱ། ཞེས་བརྒྱ་སྟོང་སོགས་ཅི་རིགས་པ་བཟླས་སོ། །དེ་ནས་ལས་ཐམས་ཅད་པ་ལ་དམིགས་ཏེ། གཟུང་ཐག་རྡོ་རྗེ་དེའི་སྟེང་དུ་སྤོས་ལ། རང་གི་ཐུགས་ཀའི་འོད་ཕྲེང་གཟུང་ཐག་ལ་བརྒྱུད་དེ་རྡོ་རྗེ་གནོད་སྦྱིན་གྱི་ཐུགས་ཀར་ཉི་མའི་དབུས་སུ་ཀྵཾ་གི་མཐར་མཚན་སྔགས་ཀྱིས་བསྐོར་བ་ལ་རེག་པས་ཕྲིན་ལས་ཐམས་ཅད་སྒྲུབ་པར་གྱུར་པར་དམིགས་ནས། ཨོཾ་བཛྲ་ཡཀྵ་ཧཱུྂ། ཞེས་ཅི་འགྲུབ་བཟླའོ། །རྡོ་རྗེའི་ལས་སྔགས་བཟླས་པའི་མེ་ཏོག་དཀར་པོ་གསུམ་རྣམ་རྒྱལ་གྱི་ལྷ་ལ་མཆོད་ནས་བསྲུང་བའི་དོན་དུ་ལས་ཐམས་ཅད་པའི་བུམ་པའི་བུམ་ཆུས་འཐོར་ཞིང་བསངས་ནས། ཨོཾ་སརྦ་ཏ་ཐཱ་ག་ཏ་ས་པ་རི་ཝཱ་ར་ཨཱཿཧྲཱིཿཔྲ་ཝ་ར་སཏྐཱ་རཾ་ཨརྒྷཾ་པྲ་ཏཱིཙྪ་སྭཱ་ཧཱ།་་་་་དེ་བཞིན་གཤེགས་པ་འཁོར་དང་བཅས་པ་ཐམས་ཅད་རབ་མཆོག་བསྙེན་བཀུར་བའི་མཆོད་ཡོན་སོ་སོར་བཞེས། ཞེས་དུང་ཆོས་ཀྱི་མཆོད་ཡོན་རྣམ་རྒྱལ་གྱི་ལྷ་ལ་ཕུལ་ནས། ལྷ་རྣམས་བྱང་ཆུབ་སེམས་ཀྱི་བདེ་བ་ཆེན་པོས་ཞུ་བ་བུམ་པའི་ཆུ་དང་རོ་གཅིག་ཏུ་གྱུར། བུམ་མཚན་ལྷར་གྱུར་པ་རྣམས་ཀྱང་སླར་བུམ་མཚན་གྱི་རྣམ་པར་གྱུར། ཅེས་མོས་ལ་ཉེར་སྤྱོད་ལྔས་མཆོད། རྡོ་རྗེ་གནོད་སྦྱིན་གྱིས་འདིར་ཇི་སྲིད་དཀྱིལ་འཁོར་ཆེན་པོའི་བྱ་བ་མ་རྫོགས་ཀྱི་བར་དུ་བགེགས་རྣམས་བཟློག་པར་མཛོད་ཅིག །ཅེས་ཕྲིན་ལས་བཅོལ། བསང་གཏོར་གྱི་དོན་དུ་བུམ་པ་གཉིས་ཀྱི་ཆུ་ཅུང་ཟད་རེ་དཀྱིལ་འཁོར་གྱི་མཆོད་པའི་བསང་གཏོར་གྱི་ནང་དུ་བསྲེ་ཞིང༌།

དུང་ཆོས་སུ་རྣམ་རྒྱལ་གྱི་ཆུ་ཅུང་ཟད་སླར་བླུགས་པ་རྣམ་རྒྱལ་གྱི་སྟེང་དུ་བཀོད་པ་བཞག་སྟེ་དབང་གི་ཚེ་མནའ་ཆུའི་ཆེད་དུ་བྱ་བར་གསུངས་སོ། །དེ་དག་ནི་བུམ་པ་བཟླས་པའི་རིམ་པ་དག་གོ།། །། ༈ །དེ་ནས་མདུན་བསྐྱེད་སྒྲུབ་ཅིང་མཆོད་པ་ནི། རྡུལ་ཚོན་བགྱི་བར་སྤྲོ་ན་ས་བརྟག་པ་ནས་བཟུང་དཀྱིལ་འཁོར་སྒྲུབ་ཅིང་མཆོད་པའི་བར་རྣམས་ལྷན་ཐབས་དཔག་བསམ་སྙེ་མ་ལྟར་བྱ་ཞིང་འདིར་རས་བྲིས་ཀྱི་དབང་དུ་བྱས་ཏེ། དེའང་རས་བྲིས་ཀྱི་མཐར་མཆོད་པའི་བྱེ་བྲག་དགོད་པ་དང༌། སློབ་མའམ། ཚེ་འདས་རྗེས་འཛིན། སྦྱིན་སྲེག །རབ་གནས་སོགས་གང་ཡིན་གྱི་ཡོ་བྱད་རྣམས་ཆད་ལྷག་དང་ནོར་འཁྲུལ་འོད་ཚོད་སྤངས་ཏེ་འདུ་བྱ་ཞིང༌། དེ་དག་གཤོམ་པའི་ཚེའང་རྒྱུད་ཀྱི་དགོངས་པ་མཐོང་རྒྱུད་ལག་ལེན་གྱིས་བརྒྱན་པ་ཁོ་ན་ལས་རང་བཟོ་དང་སྤྱི་བརྟོལ་སྤངས་ནས་བཀོད་ལེགས་པར་བཤམས་ལ། མདུན་གྱི་དཀྱིལ་འཁོར་ལས་ཐམས་ཅད་པའི་ཨོཾ་བཛྲ་ཡཀྵ་ཧཱུྂ་གིས་བསངས། ཨོཾ་བཛྲ་ཛྭ་ལ་ཨ་ན་ལ་སོགས་ཀྱིས་གཟི་བྱིན་བསྐྱེད། ཨོཾ་སྭ་བྷཱ་ཝས་སྦྱངས། སྟོང་པའི་ངང་ལས་སྲུང་འཁོར་གྱི་དབུས་སུ་ཆོས་འབྱུང་དཀར་པོ་ནམ་མཁའི་ཚུལ་ཅན་འོག་ཕྲ་ཞིང་སྟེང་ཡངས་པ་ལ་གནས་པའི་རླུང་མེ་ཆུ་སའི་རི་རབ་ཀྱི་སྟེང་དུ་སྣ་ཚོགས་པདྨའི་ལྟེ་བར་སྣ་ཚོགས་རྡོ་རྗེ་ཕྱོགས་ཀྱི་རྭ་རྣམས་དང༌། དབུས་དེ་བཞིན་གཤེགས་པ་ལྔའི་ཁ་དོག་ཅན། དེའི་ལྟེ་བར་བྷྲཱུཾ་ལས་རིན་པོ་ཆེ་སྣ་ལྔ་ལས་གྲུབ་པའི་ཐུབ་པའི་དབང་པོའི་དཀྱིལ་འཁོར་འོད་འཕྲོ་བའི་གཞལ་ཡས་ཁང་གྲུ་བཞི་པ། ཤར་དཀར། ལྷོ་སྔོ། ནུབ་དམར། བྱང་ལྗང༌། དབུས་སྔོ་བའི་ཕྱི་ནས་དཀར་སྔོ་དམར་ལྗང་སེར་བའི་རྩིག་པ་ལྔ་དང་ལྡན་པའི་སྟེང་དུ་རིན་པོ་ཆེའི་སྣམ་བུ་དམར་པོ་ལ་ཟུར་གསུམ་དང་གྲུ་བཞི་དང་ཟླུམ་པོའི་ནོར་བུས་སྤྲས་པ། དེའི་སྟེང་དུ་དྲ་བའི་སྣམ་བུ་གསེར་གྱི་སྐ་རགས་བཞིའི་ཕྱི་ངོས་སུ་ཆུ་སྲིན་མ་ཀ་རའི་ཁ་ནས་བྱུང་བའི་མུ་ཏིག་གི་དོ་ཤལ་དང་དོ་ཤལ་ཕྱེད་པ་ནོར་བུ་དང་དྲིལ་བུ་རྔ་ཡབ་ཀྱིས་མཛེས་པར་འཕྱང་བ།

དོ་ཤལ་གྱི་ནང་དུ་པད་ཟླ་དང་ཉི་མ་རིན་པོ་ཆེས་ཕྱེད་པས་མཚན་པ། དེའི་སྟེང་དུ་བྱ་འདབ་ལས་ཐུར་དུ་འཕྱང་བའི་རིན་པོ་ཆེའི་ཤར་བུ་དཀར་པོ་རིལ་པ་མགོ་ཐུར་དུ་བསྟན་པ་ལྟ་བུ། དེའི་སྟེང་གི་ཕྱོགས་རྣམས་སུ་པདྨ་ཕྱེད་པའི་དབྱིབས་ཅན་གྱི་མདའ་ཡབ་ལ་རིན་པོ་ཆེའི་བུམ་པར་གནས་པའི་རྒྱལ་མཚན་དང་བ་དན་བརྒྱད་ཀྱི་རྩེ་མོར་སེང་གེ་དང་མཁའ་ལྡིང་སོགས་ཀྱིས་མཚན་པ། རླུང་གིས་སྐྱོད་པའི་ཚེ་སུམ་ཁུགས་སུ་འཁྱོག་ཅིང་དྲིལ་ཆུང་གི་སྒྲ་འཁྲོལ་བ། མདའ་ཡབ་ཀྱི་གྲྭ་བཞིར་རིན་པོ་ཆེའི་གདུགས་བཞིས་མཛེས་པ་རྩིག་པའི་ཕྱི་རོལ་གྱི་རྩ་བའི་སྟེགས་བུ་རིན་པོ་ཆེ་པདྨ་རཱ་གའི་རང་བཞིན་ཅན་གྱི་གྲྭ་དང་སྒོ་དང་སྒོ་ཁྱུད་ཀྱི་མཚམས་སུ་ཟླ་ཕྱེད་རྡོ་རྗེས་སྤྲས་ཤིང་མཆོད་པའི་ལྷ་མོ་དུ་མས་བཅོམ་ལྡན་འདས་ལ་འདུད་ཅིང་མཆོད་པ། སྒོ་བཞིའི་སྟེང་དུ་ཀ་བ་བཞིས་བཞིས་བཏེག་པའི་རྟ་བབས་སྣམ་བུ་གསེར་དང་ཤར་བུ་རིན་ཆེན་རྨིག་པ་མུན་པ་ཝ་རཎྜ་མུན་པ་ཤར་བུ་རིན་པོ་ཆེ་རྨིག་པ་ཀྲ་མ་ཤིརྵ་སྟེ། སྣམ་བུ་བཅུ་གཅིག་དང་ལྡན་པའི་ནང་གི་གུ་ཎ་ཧ་རི་ཕྱོགས་ཀྱི་མདོག་ཅན་ལ་རྣམ་པར་བཀྲ་བའི་བླ་བྲེ་དང་དོ་ཤལ། ཕྱི་རོལ་དུ་སྣ་ཚོགས་པའི་དར་དཔྱངས་དང་རྔ་ཡབ་བ་དན་དང་རྒྱལ་མཚན་སྟེང་དུ་པད་ཟླ་ལ་གནས་པའི་ཆོས་ཀྱི་འཁོར་ལོ་སེར་པོ་རྩིབས་བཅུ་གཉིས་པ། དེའི་གཡས་གཡོན་དུ་རི་དྭགས་གསེར་མདོག་ཕོ་མོ་འགྲམ་པ་བཏེག་པའི་མིག་གིས་འཁོར་ལོའི་རྩེ་མོ་ལ་བལྟ་བ་དེ་དག་གི་འཁོར་དུ་སྤྲེའུས་བཟུང་བའི་ཟླ་ཚེས་རྡོ་རྗེ་རྩེ་མོ་ཅན་གྱི་གདུགས་དཀར་དམར་རྣམས་ཀྱིས་མཛེས་པ། རྟ་བབས་ཀྱི་གཞོགས་རྣམས་སུ་བུམ་བཟང་ལས་ཐོན་པའི་དཔག་བསམ་གྱི་ཤིང་རིན་པོ་ཆེ་སྣ་བདུན་གྱིས་སྤྲས་པས་བརྒྱན་པའི་བར་བར་དུ་གྲུབ་པ་ཐོབ་པ་རྣམས་དང༌། མེ་ཏོག་གི་ཕྲེང་བ་བཟུང་བ་སྤྲིན་གྱི་སྦུབས་ནས་བྱུང་བའི་ལྷའི་བུ་དང་བུ་མོ་མང་པོས་མངོན་པར་དགའ་བ། གཞལ་ཡས་ཁང་གི་ནང་དུ་ཀ་བ་ཕྱོགས་ཀྱི་མདོག་ཅན་བརྒྱད་བརྒྱད་ཀྱིས་བཏེག་པའི་རྡོ་རྗེའི་གདུང་གིས་མཛེས་པར་ཕུབ་པའི་ཐོག་གི་དབུས་བྱུར་བུས་གྱུར་པའི་རྩེ་མོར་རྡོ་རྗེ་ནོར་བུའི་ཏོག་གིས་སྤྲས་པའི་ནང་དུ་ཆ་ཆེན་གཅིག་གི་ཁྱམས་དང་ལྷ་སྣམ་དེའི་ནང་དུ་ཆ་ཕྲན་རེ་རེའི་འོད་ཕྲེང་ལྔ་དང༌༑

རྡོར་ཕྲེང་སྔོན་པོས་བསྐོར་བའི་དབུས་སུ་འཁོར་ལོ་སེར་པོ་རྩིབས་བརྒྱད་དང་ལྟེ་བ་གསེར་གྱི་མདོག་ཅན། ལྷ་སྣམ་གྱི་ཕྱིའི་ཁྱམས་ཀྱི་སྒོའི་ནང་གི་གཡས་གཡོན་དུ་བདུད་རྩིས་གང་བའི་གསེར་བུམ་གཉིས་གཉིས་ཀྱིས་ཀུན་ནས་མཛེས་པ། གཞལ་ཡས་ཁང་གི་ཕྱི་རོལ་དུ་སྣ་ཚོགས་པདྨའི་ར་བ། དེའི་ཕྱི་རོལ་དུ་ཁོར་ཡུག་དཀར་པོ། དེའི་ཕྱི་རོལ་དུ་རྡོ་རྗེ་སྔོན་པོའི་ཕྲེང་བ་དང༌། དེའི་ཕྱི་རོལ་དུ་ཡེ་ཤེས་ཀྱི་མེ་ཁ་དོག་སྣ་ཚོགས་འཁྲུགས་པའི་ཟེར་ཕྲེང་ཕྱོགས་མཚམས་དང་སྟེང་འོག་ཀུན་ཏུ་འཕྲོ་བའི་རང་བཞིན་ཅན་དུ་གྱུར། དེ་ལྟ་བུའི་གཞལ་ཡས་ཁང་གི་དབུས་ཀྱི་འཁོར་ལོའི་ལྟེ་བར་སྣ་ཚོགས་པདྨ་གནས་པའི་སེང་གེའི་ཁྲིའི་སྟེང་དུ་སྣ་ཚོགས་པདྨ་དང་ཟླ་བའི་གདན་ལ་བཅོམ་ལྡན་འདས་ཤཱཀྱ་སེང་གེ་རྣམ་པར་སྣང་མཛད་ཆེན་པོ་ཤིན་ཏུ་གསེར་གྱི་མདོག་ཅན་འཁོར་ལོས་སྒྱུར་བའི་ཆ་ལུགས་དང་ལྡན་པ། ཆོས་འཁོར་གྱི་ཕྱག་རྒྱ་མཛད་པ། རིན་པོ་ཆེའི་དབུ་རྒྱན་དང༌། སྙན་རྒྱན་དང༌། མགུལ་རྒྱན་དང༌། དོ་ཤལ་དང༌། སེ་མོ་དོ་དང༌། སྐ་རགས་དང༌། ཕྱག་གདུབ། ཞབས་གདུབ་ལ་སོགས་པས་བརྒྱན་པ། དར་སྣ་ཚོགས་ཀྱི་སྟོད་གཡོགས་དང་སྨད་གཡོགས་ཅན་ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། རྩིབས་དབང་པོར་རྡོ་རྗེ་གཙུག་ཏོར་དཀར་པོ་གཡས་ས་གནོན། གཤིན་རྗེར་རིན་ཆེན་གཙུག་ཏོར་སྔོན་པོ་གཡས་མཆོག་སྦྱིན། ཆུར་པདྨ་གཙུག་ཏོར་དམར་པོ་གཡས་མཉམ་བཞག །ལུས་ངན་དུ་སྣ་ཚོགས་གཙུག་ཏོར་ལྗང་གུ་གཡས་སྐྱབས་སྦྱིན་ཏེ། དེ་བཞི་ཀའང་གཡོན་མཉམ་བཞག །མེར་གཙུག་ཏོར་གཟི་བརྗིད་དམར་སྐྱ་གཡས་ཉི་མ་གཡོན་དཀུར་བརྟེན་པ། སྲིན་པོར་གཙུག་ཏོར་རྒྱལ་མཚན་དཀར་ནག་འདྲེས་པ་ནོར་བུའི་རྒྱལ་མཚན། རླུང་དུ་གཙུག་ཏོར་རྣོན་པོ་སྔོ་སངས་གཡས་རལ་གྲི་དང་གཡོན་པོ་ཏི། དབང་ལྡན་དུ་གཙུག་ཏོར་གདུགས་དཀར་དཀར་པོ་གདུགས༑ ཐམས་ཅད་ཀྱང་རིན་པོ་ཆེའི་རྒྱན་དང་དར་གྱི་ན་བཟའ་མཛེས་པ་ཞབས་རྡོ་རྗེའི་སྐྱིལ་ཀྲུང་གིས་སྣ་ཚོགས་པདྨ་དང་ཟླ་བའི་གདན་ལ་བཞུགས་པའོ། །རྡོར་ཕྲེང་གི་ཕྱི་རོལ་གྱི་གྲྭ་བཞིའི་མེར་སྒེག་མོ་དཀར་མོ་རྡོ་རྗེ་རྩེ་ལྔ་པ་གཉིས་དཀུར་བརྟེན་པ།

སྲིན་པོར་ཕྲེང་བ་མ་སེར་མོ་རིན་པོ་ཆེའི་ཕྲེང་བ། རླུང་དུ་གླུ་མ་དམར་མོ་པི་ཝང་བསྒྲེངས་པ། དབང་ལྡན་དུ་གར་མ་སྣ་ཚོགས་མདོག་རྡོ་རྗེ་རྩེ་གསུམ་པ་གཉིས་བཟུང་ནས་གར་བྱེད་པ། ལྷ་སྣམ་གྱི་ཤར་སྟོད་དུ་བྱམས་པ་སེར་པོ་གཡས་ཀླུ་ཤིང་གི་མེ་ཏོག་དང་གཡོན་སྤྱི་བླུགས། མཐོང་བ་དོན་ཡོད་སེར་པོ་སྤྱན་གྱིས་སྤྲས་པའི་པདྨ། ཤར་སྨད་དུ་ངན་སོང་ཀུན་འདྲེན་དཀར་པོ་ཕྱག་གཉིས་ལྕགས་ཀྱུ། མྱ་ངན་དང་མུན་པ་ཐམས་ཅད་ངེས་འཇོམས་བློ་གྲོས་སེར་སྐྱ་དབྱུག་པ། ལྷོ་སྟོད་དུ་སྤོས་གླང་ལྗང་དཀར་དྲིའི་དུང་ཆོས། དཔའ་བར་འགྲོ་བ་དཀར་པོ་རལ་གྲི། ལྷོ་སྨད་དུ་ནམ་མཁའ་མཛོད་དཀར་སེར་པདྨར་གནས་པའི་ཆོས་ཀྱི་མཛོད། ཡེ་ཤེས་ཏོག་སྔོན་པོ་ནོར་བུའི་རྒྱལ་མཚན། ནུབ་སྟོད་དུ་བདུད་རྩིའི་འོད་དཀར་པོ་ཅོད་པན་གྱི་སྟེང་དུ་བདུད་རྩིས་གང་བའི་བུམ་པ། ཟླ་འོད་དཀར་པོ་པདྨར་གནས་པའི་ཟླ་བ། ནུབ་སྨད་དུ་བཟང་སྐྱོང་དཀར་པོ་རིན་པོ་ཆེ་འབར་བ་དང་བཅས་པ། དྲ་བ་ཅན་གྱི་འོད་དམར་པོ་རྡོ་རྗེའི་གུར། བྱང་སྟོད་དུ་རྡོ་རྗེ་སྙིང་པོ་སྔོ་སྐྱ་རྡོ་རྗེ་དང་བཅས་པའི་ཨུཏྤལ། བློ་གྲོས་མི་ཟད་པ་དཀར་པོ་ཕྱག་གཉིས་བདུད་རྩིས་གང་བའི་བུམ་པ། བྱང་སྨད་དུ་སྤོབས་པ་བརྩེགས་པ་དམར་པོ་པདྨར་གནས་པའི་རིན་པོ་ཆེ་བརྩེགས་པ། ཀུན་བཟང་གསེར་མདོག་རིན་པོ་ཆེའི་སྙེ་མ་བསྣམས་པ་རྣམས་སོ། །དེ་དག་གི་བྱམས་པ། ངན་སོང་ཀུན་འདྲེན། བློ་གྲོས་མི་ཟད་པ་གསུམ་མ་གཏོགས་བཅུ་གསུམ་པོ་ཐམས་ཅད་གཡས་རང་རང་གི་ཕྱག་མཚན་འཛིན་ཅིང་གཡོན་དཀུར་བརྟེན་པ། ལྷ་སྣམ་དེ་དག་གི་མེར་མེ་ཏོག་མ་དཀར་མོ་མེ་ཏོག་གི་ཕྲེང་བ། སྲིན་པོར་བདུག་སྤོས་མ་ནག་མོ་སྤོས་སྣོད། རླུང་དུ་མར་མེ་མ་དམར་མོ་མར་མེའི་ཀོང་བུ། དབང་ལྡན་དུ་དྲི་ཆབ་མ་ལྗང་གུ་དྲིའི་དུང་ཆོས། ཤར་སྒོར་རྡོ་རྗེ་ལྕགས་ཀྱུ་དཀར་པོ་རྡོ་རྗེའི་ལྕགས་ཀྱུ། ལྷོ་སྒོར་རྡོ་རྗེ་ཞགས་པ་སེར་པོ་རྡོ་རྗེའི་ཞགས་པ། ནུབ་སྒོར་རྡོ་རྗེ་ལྕགས་སྒྲོག་དམར་པོ་རྡོ་རྗེའི་ལྕགས་སྒྲོག

།བྱང་སྒོར་རྡོ་རྗེ་འབེབས་པ་ལྗང་གུ་རྡོ་རྗེས་སྤྲས་པའི་དྲིལ་བུ་འཛིན་པ། དེ་ལྟར་ལྷ་བརྒྱད་པོ་ཐམས་ཅད་ཀྱང་དར་སྣ་ཚོགས་པའི་གོས་དང་རིན་པོ་ཆེའི་རྒྱན་དུ་མས་སྤྲས་པ་རིན་པོ་ཆེ་སྣ་ཚོགས་པའི་ཅོད་པན་ཅན་ཞལ་གཅིག་པ་ཕྱག་དང་སྤྱན་གཉིས་གཉིས་པ་ཟླ་བའི་གདན་ལ་སེམས་དཔའི་སྐྱིལ་མོ་ཀྲུང་གིས་ཞི་ཞིང་འཛུམ་བག་དང་དུལ་བའི་ངང་ཚུལ་བཟང་པོས་གནས་པའོ། །ཕྱིའི་ཁོར་ཡུག་དཀར་པོ་ལ་དབང་ལྡན་ནས་གཡས་སྐོར་དུ༑ གླང་ལ་མགྲིན་པ་སྔོན་པོ་དཀར་པོ་མཆོད་ཕྱིར་ཐོགས་པ་ཅན་ཕྱག་བཞིར་རྡོ་རྗེ། མཆོག་སྦྱིན། རྩེ་གསུམ། རལ་གྲི། མཁའ་ལྡིང་ལ་ཁྱབ་འཇུག་ནག་པོ་དང་གསེར་གྱི་རྡོ་རྗེ་མ་གསེར་མདོག་གཉིས་ཀ་ཕྱག་བཞིར་དབྱུག་ཏོ། རྡོ་རྗེ། དུང༌། འཁོར་ལོ། རྨ་བྱ་ལ་རྡོ་རྗེ་དྲིལ་བུ་དང་རྡོ་རྗེ་གཞོན་ནུ་མ་དམར་མོ་ཞལ་དྲུག་ཕྱག་བཞིར་ཤཀྟི། རྡོ་རྗེ། ཁྱིམ་བྱ། དྲིལ་བུ། ངང་པ་ལ་མི་སྨྲ་རྡོ་རྗེ་ཞི་བ་མ་སེར་མོ་ཞལ་བཞི་ཕྱག་བཞིར་རྡོ་རྗེ། མདའ་ཕྲེང༌། དབྱུག་པ། སྤྱི་བླུགས། གླང་ཆེན་དཀར་པོ་མཆེ་བ་དྲུག་པ་ལ་རྡོ་རྗེ་མཚོན་ཆ་དང་ཟླ་བ་ལ་རྡོ་རྗེ་ཁུ་ཚུར་མ་དཀར་མོ་རོལ་པའི་ཀུན་ཏུ་བསྐྱོད་པས་གནས་པ་གཡས་རྡོ་རྗེ་དང་གཡོན་རྡོ་རྗེ་དཀུར་བརྟེན་པ། རྟ་བདུན་གྱི་ཤིང་རྟ་ལ་རྡོ་རྗེ་འཁྱིལ་བ་ཁྲོ་བོ་དང་རྡོ་རྗེ་བདུད་རྩི་མ་དམར་མོ་གཡས་པདྨ་དང་གཡོན་པད་ཉི། ངང་པ་ལ་རྡོ་རྗེ་འོད་ཁྲོ་བོ་དང་རྡོ་རྗེ་མདོག་མ་དཀར་མོ་གཡས་རྡོ་རྗེ་དང་གཡོན་པད་ཟླ། ར་སྐྱེས་ལ་རྡོ་རྗེ་དམར་སེར་ཁྲོ་བོ་དང་རྡོ་རྗེ་སྐ་རགས་མ་དམར་མོ་གཡས་རྡོ་རྗེ་དང་གཡོན་མི་བཟུང་ནས་ཟ་ཚུལ། པདྨ་ལ་རྡོ་རྗེ་ཞི་བ་ཁྲོ་བོ་དང་རྡོ་རྗེ་ཞི་བ་མ་སེར་མོ་མདའ་དང་གཞུ། སྦལ་པ་ལ་རྡོ་རྗེ་ཁྲོ་བོ་བླ་མ་དང་རྡོ་རྗེ་བླ་མ་མ་སེར་མོ་བགྲང་ཕྲེང་དང་སྤྱི་བླུགས། པད་མ་ལ་རྡོ་རྗེ་པ་ཝ་སངས་ཁྲོ་བོ་དང་རྡོ་རྗེ་པ་ཝ་སངས་མ་དཀར་མོ་བགྲང་ཕྲེང་དང་སྤྱི་བླུགས། རུས་སྦལ་ལ་རྡོ་རྗེ་དབྱུག་པ་ཁྲོ་བོ་དང་རྡོ་རྗེ་དབྱུག་པ་མ་ནག་མོ་རྡོ་རྗེ་དང་དབྱུག་པ།

རྡོ་རྗེ་སྒྲ་གཅན་ཁྲོ་བོ་དང་རྡོ་རྗེ་ལྷ་མིན་མ་དམར་ནག་ཟླ་བ་དང་ཉི་མ། རྡོ་རྗེ་མཇུག་རིང་ཁྲོ་བོ་དང་རྡོ་རྗེ་གླུ་མ་ནག་མོ་རལ་གྲི་དང་སྦྲུལ་ཞགས། གླང་ཆེན་ལ་རྡོ་རྗེ་གླང་སྣ་དང་རྡོ་རྗེ་འདུལ་བ་མ་དཀར་མོ་རྡོ་རྗེ་དང་ཐོང་གཤོལ་ཡུམ་གྱི་གཡོན་ཁ་ཊྭཱཾ། བྱ་ཀོ་ཀི་ལའི་ཤིང་རྟ་ལ་རྡོ་རྗེ་ཕྲེང་བ་ཅན་དང་རྡོ་རྗེ་གདན་མ་ལྗང་གུ་རྡོ་རྗེ་དང་ཡབ་ཀྱྀ་གཡོན་མེ་ཏོག་གི་ཕྲེང་བ་དང་ཡུམ་གྱི་མདུང་ཐུང༌། ནེ་ཙོའི་ཤིང་རྟ་ལ་རྡོ་རྗེ་དབང་ཅན་སེར་པོ་དང་རྡོ་རྗེ་དབང་ཅན་མ་དམར་མོ་རྡོ་རྗེ་དང་ཆུ་སྲིན་རྒྱལ་མཚན། སྦལ་པ་ལ་རྣམ་པར་རྒྱལ་བ་དང་རྡོ་རྗེ་གདན་མ་དཀར་པོ་རྡོ་རྗེ་དང་རལ་གྲི། མེ་ཏོག་ལ་རྡོ་རྗེ་གཏུན་ཤིང་དང་རྡོ་རྗེ་ཕོ་ཉ་མོ་སེར་མོ་གཡས་རྡོ་རྗེ་དང༌། ཡབ་ཀྱི་གཡོན་གཏུན་ཤིང་དང༌། ཡུམ་གྱི་གཡོན་ཁ་ཊྭཱཾ་ག །ར་སྐྱེས་ལ་རྡོ་རྗེ་མེ་དང་རྡོ་རྗེ་འབར་བ་མ་དམར་མོ་ཕྱག་བཞིར་རྡོ་རྗེ། གོ་ཆ། དབྱུག་ཏོ། སྤྱི་བླུགས། མ་ཧེ་ལ་རྡོ་རྗེ་དུས་ནག་པོ་རྡོ་རྗེ་དང་ལྕགས་ཀྱུ། རོ་ལངས་ལ་རྡོ་རྗེ་ནག་མོ་ནག་པོ་རྡོ་རྗེ་དང་ཁ་ཊྭཱཾ། ཀླུ་ལྷག་མ་ཅན་ལ་རྡོ་རྗེ་ལྕགས་ཀྱུ་སྔོན་པོ་ཕག་ཞལ་ཅན་རྡོ་རྗེ་དང་ལྕགས་ཀྱུ། མི་ལ་རྡོ་རྗེ་གདོང་མ་སྔོན་མོ་ཕག་ཞལ་ཅན་རྡོ་རྗེ་དང་རལ་གྲི། ཆུ་སྲིན་ལ་རྡོ་རྗེ་ཀླུ་དང་རྡོ་རྗེ་ཆུ་སྲིན་མ་དཀར་མོ་སྦྲུལ་མགོ་བརྒྱད་ལྡན་གཡས་རྡོ་རྗེ་དང༌། ཡབ་ཀྱི་གཡོན་ཀླུ་ཞགས་དང༌། ཡུམ་གྱི་གཡོན་རྡོ་རྗེས་མཚན་པའི་ཆུ་སྲིན། རི་དྭགས་ལ་རྡོ་རྗེ་རླུང་དང་རྡོ་རྗེ་ཤུགས་ཅན་མ་སྔོན་མོ་རྡོ་རྗེ་དང་རླུང་སྒྲིབ་པའི་གོས། རོ་ལངས་ལ་རྡོ་རྗེ་འཇིགས་བྱེད་དང་རྡོ་རྗེ་རྣམ་བརྩེགས་མ་སྔོན་མོ་གཡས་རྡོ་རྗེ་དང༌། ཡབ་ཀྱི་གཡོན་དབྱུག་ཏོ་དང༌། ཡུམ་གྱི་གཡོན་ཞགས་པ། བྱི་བ་ལ་རྡོ་རྗེ་ལོག་འདྲེན་དཀར་པོ་གླང་པོའི་གདོང་ཅན་སྦྲུལ་གྱི་མཆོད་ཕྱིར་ཐོགས་པ་ཕྱག་བཞིར་རྡོ་རྗེ། དགྲ་སྟ། རྩེ་གསུམ།

དབྱུག་ཏོ། བྲ་བ་བྱི་བ་ལ་རྡོ་རྗེ་སྲུལ་མོ་སྔོན་མོ་རྡོ་རྗེ་དང་ཕྱག་ཤིང༌། སྡིག་མ་ལྗང་མོ་རྡོ་རྗེ་དང་རལ་གྲི་ཕེ་ཊ་ཀ །དཔལ་མོ་སེར་མོ་རྡོ་རྗེ་དང་པདྨ། དབྱངས་ཅན་མ་དཀར་མོ་རྡོ་རྗེ་དང་པི་ཝང༌། སེང་གེ་ལ་བགྲོད་དཀའ་མ་ལྗང་གུ་ཕྱག་བཞིར་རྡོ་རྗེ། འཁོར་ལོ། ལྡེ་མན། རལ་གྲི། ནུབ་ཏུ་རྡོ་རྗེ་ཀླུ་དང་ཉེ་བར་པདྨ་ལ་གནས་པའི་སའི་ལྷ་མོ་གསེར་མདོག་བདུད་རྩིས་གང་བའི་བུམ་པ་འཛིན་པ། དེ་ལྟར་མགྲོན་ཐབས་ཀྱི་ཚོགས་ལྔ་བཅུ་རྩ་དྲུག་པོ་ཕྱོགས་རེ་རེར་བཅུ་བཞི་རེ་གནས་ཤིང༌། དེ་དག་གི་ལྷ་རྣམས་ནི་ཕྱག་གཡས་ན་རྡོ་རྗེ་རྩེ་གསུམ་པ་ཐོགས་པ། ལྷ་མིན་རྣམས་ནི་མདོག་སྣ་ཚོགས་གོ་ཆ་སྣ་ཚོགས་བགོས་ཤིང་རལ་གྲི་འཛིན་པ་རས་བལ་གྱི་སྟན་འཇམ་པ་ལ་གནས་པ། ཀླུ་རྣམས་ནི་ནོར་བུ་དང་ལྡན་པའི་གདེངས་ཀ་ཅན་བཙུན་མོར་བཅས་ཤིང་བཅོམ་ལྡན་འདས་ལ་འདུད་པའི་ཚུལ་གྱིས་ཐལ་མོ་སྦྱར་བ། བསྲུང་བའི་འཁོར་ལོའི་ཡེ་ཤེས་མེའི་ཕྱི་རོལ་གྱི་མེར་མནར་མེད་ལ་སོགས་པའི་དམྱལ་བ་རྣམས་དང༌། སྲིན་པོར་ཡི་དྭགས་རྣམས་དང༌། རླུང་དུ་དུད་འགྲོ་རྣམས་དང༌། དབང་ལྡན་དུ་མིའི་འགྲོ་བའི་ཚོགས་དང་བཅས་པ་སྐད་ཅིག་གིས་གསལ་བར་གྱུར། དེ་ལྟར་གྱུར་པའི་རྩ་བའི་ལྷ་རྣམས་ཀྱི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྂ་སྔོན་པོ་རྣམས་ལས་འོད་ཟེར་སྣ་ཚོགས་ཕྱོགས་བཅུར་འཕྲོས་པས་རང་བཞིན་གྱི་གནས་ནས་བསྒོམས་པ་དང་འདྲ་བའི་ཡེ་ཤེས་པའི་ཚོགས་དཔག་ཏུ་མེད་པ་སྤྱན་དྲངས་པར་མོས་ལ། རྡོར་དྲིལ་འཛིན་པས་རྡོ་རྗེ་བསྡུ་བའི་རྒྱས། བཛྲ་ས་མཱ་ཛཿ མ་ལུས་སེམས་ཅན་ཀུན་གྱི་མགོན་གྱུར་ཅིང༌། །བདུད་སྡེ་དཔུང་བཅས་མི་བཟད་འཇོམས་མཛད་ལྷ། །དངོས་རྣམས་མ་ལུས་ཇི་བཞིན་མཁྱེན་གྱུར་པ། །བཅོམ་ལྡན་འཁོར་བཅས་གནས་འདིར་གཤེགས་སུ་གསོལ། །བཅོམ་ལྡན་བསྐལ་པ་གྲངས་མེད་དུ་མ་རུ། །འགྲོ་ལ་བརྩེ་ཕྱིར་ཐུགས་རྗེས་རྣམ་སྦྱོང་ཞིང༌། །སྨོན་ལམ་རྒྱ་ཆེན་དགོངས་པ་ཡོངས་རྫོགས་པ། །ཁྱོད་བཞེད་འགྲོ་དོན་མཛད་དུས་འདིར་ལགས་ན། །དེ་ཕྱིར་ཆོས་དབྱིངས་ཕོ་བྲང་ལྷུན་གྲུབ་ནས། །རྫུ་འཕྲུལ་བྱིན་རླབས་སྣ་ཚོགས་སྟོན་མཛད་ཅིང༌། །མཐའ་ཡས་སེམས་ཅན་ཚོགས་རྣམས་བསྒྲལ་བའི་ཕྱིར། །ཡོངས་དག་འཁོར་དང་བཅས་ཏེ་གཤེགས་སུ་གསོལ། །ཞེས་བརྗོད་ལ།

སྤྱན་དྲངས་ནས་དངོས་སུ་བྱོན་ཏེ་མདུན་དུ་བཞུགས་པར་དམིགས་ལ། ཨོཾ་སརྦ་ཏ་ཐཱ་ག་ཏ་ས་པ་རི་ཝཱ་ར་པཱ་དྱཾ་པྲ་ཏཱིཙྪ་སྭཱ་ཧཱ། ཞེས་ཆུ་བཞི་ཉེར་སྤྱོད་རོལ་མོ་སྦྱར་བས་མཆོད། བཅོམ་ལྡན་འཁོར་བཅས་བྱོན་པ་ལེགས། །བདག་ཅག་བསོད་ནམས་སྐལ་པར་ལྡན། །བདག་གི་མཆོད་ཚོགས་བཞེས་སླད་དུ། །ཇི་སྲིད་འཁོར་བཅས་བཞུགས་སུ་གསོལ། །ཛཿཧཱུྂ་བཾ་ཧོཿ ཞེས་བརྗོད་པས། ཡེ་ཤེས་པ་རྣམས་རང་རང་གི་དམ་ཚིག་པ་ལ་ཐིམ་པས་གཉིས་སུ་མེད་པར་གྱུར། མགྲོན་ཐབས་རྣམས་ཀྱང་རང་རང་གི་གནས་ནས་འོངས་ཏེ་རང་རང་གི་དམ་ཚིག་པ་ལ་ཐིམ། བཛྲ་ཨངྐུ་ཤ་ཛཿ བཛྲ་པཱ་ཤ་ཧཱུྂ། བཛྲ་སྥོ་ཊ་བཾ། བཛྲ་གྷཎྚེ་ཧོཿ ཞེས་བརྗོད་ལ་བསྟིམ། སླར་ཡང་ཐུགས་ཀའི་ས་བོན་གྱི་འོད་ཀྱིས་དབང་གི་ལྷ་རྒྱལ་བ་རིགས་ལྔ་འཁོར་བཅས་སྤྱན་དྲངས༑ ཨོཾ་པཉྩ་ཀུ་ལ་ས་པ་རི་ཝཱ་ར་པཱ་དྱཾ་པྲ་ཏཱིཙྪ་སྭཱ་ཧཱ། ཞེས་ཆུ་བཞི་ཉེར་སྤྱོད་རོལ་མོས་མཆོད་ལ། རྡོ་རྗེ་ཅན་གྱི་སངས་རྒྱས་ལ། །འགྲོ་བ་སྐྱོབ་པའི་ཆེད་དུ་དབང༌། །ཡོན་ཏན་འབྱུང་གནས་ཇི་ལྟར་བསྩལ། །དེ་ལྟར་འདི་ལའང་བསྩལ་དུ་གསོལ། །ཞེས་གསོལ་བ་བཏབ་པས་དབང་གི་ལྷས་དབང་རྫས་སོ་སོར་བསྣམས་ནས། ཨོཾ་བཛྲ་ཀ་ལ་ཤ་ཨ་བྷི་ཥིཉྩ་ཧཱུྂ། ཨོཾ་རཏྣ་བཛྲ་མུ་ཀུ་ཊ་ཨ་བྷི་ཥིཉྩ་ཏྲཱཾ། ཨོཾ་པདྨ་བཛྲ་བཛྲི་ཨ་བྷི་ཥིཉྩ་ཧྲཱིཿ ཨོཾ་ཀརྨ་བཛྲ་གྷཎྚ་ཨ་བྷི་ཥིཉྩ་ཨཱཿ ཨོཾ་བུདྡྷ་བཛྲ་ནཱ་མ་ཨ་བྷི་ཥིཉྩ་ཨོཾ། ཞེས་རིགས་དབང་ལྔ། ཆུའི་བྱ་བ་རྗེས་འགྲོ་དང་བཅས་པས་དབང་བསྐུར༑ དབང་གི་ལྷ་རྣམས་འཁོར་ལོའི་དབང་ཕྱུག་ལ་ཐིམ། ཆུ་ལྷག་མ་གྱེན་དུ་འཁྱིལ་བ་ལས་གཙོ་བོ་ལ་རང་ཉིད་དང་མཚུངས་པའི་རྣམ་སྣང༌། རྡོ་རྗེ་གཙུག་ཏོར་སོགས་བཞི་ལ་རྣམ་སྣང་ཆེན་པོ་རྩ་བའི་ལྷ། ཤར་དང་མེའི་ལྷ་རྣམས་རྡོ་རྗེ་གཙུག་ཏོར། ལྷོ་དང་བདེན་བྲལ་ལྷ་རྣམས་རིན་ཆེན་གཙུག་ཏོར། ནུབ་དང་རླུང་གི་ལྷ་རྣམས་པདྨ་གཙུག་ཏོར། བྱང་དང་དབང་ལྡན་གྱི་ལྷ་རྣམས་སྣ་ཚོགས་གཙུག་ཏོར། འཁོར་ཡུག་གི་མགྲོན་ཐབས་རྣམས་དཀྱིལ་འཁོར་གྱི་བདག་པོས་དབུ་བརྒྱན་པར་གྱུར།

ཅེས་མོས་ལ། མཆོད་པ་གསར་པ་བཤམ། རྙིང་པ་ཁ་གསོས་པར་སྔར་ལྟར། ཨོཾ་བཛྲ་ཡཀྵ་ཧཱུྂ་གིས་བསངས། ཨོཾ་བཛྲ་ཛྭ་ལ་ཨ་ན་ལ་སོགས་གཟི་བྱིན་བསྐྱེད། སྭ་བྷཱ་ཝས་སྦྱངས། སྟོང་པའི་ངང་ལས་བྷྲཱུཾ་ལས་རིན་པོ་ཆེའི་སྣོད་ཟབ་ཅིང་རྒྱ་ཆེ་བའི་ནང་དུ་ཨོཾ་ཨཱཿཧཱུྂ་གི་ཚོགས་ཞུ་བ་ལས་བྱུང་བའི་རྡོ་རྗེའི་ཞབས་བསིལ། བསང་གཏོར། འཐོར་འཐུང༌། མཆོད་ཡོན། མེ་ཏོག །བདུག་སྤོས། མར་མེ། དྲི་ཆབ། ཞལ་ཟས། རོལ་མོ་ལ་སོགས་པ་རྣམ་པ་ལྷ་རྫས་ལས་གྲུབ་པ། ངོ་བོ་སྟོང་པ། བྱེད་ལས་དབང་པོ་དྲུག་གི་སྤྱོད་ཡུལ་དུ་ཟག་པ་མེད་པའི་བདེ་བ་ཁྱད་པར་ཅན་བསྐྱེད་པ་ཆོས་དབྱིངས་རབ་འབྱམས་ནམ་མཁའི་ཁྱོན་ཐམས་ཅད་ཡོངས་སུ་གང་བ་འཕགས་པ་ཀུན་ཏུ་བཟང་པོའི་མཆོད་སྤྲིན་ལྟར་བསམ་གྱིས་མི་ཁྱབ་པའི་རང་བཞིན་དུ་གྱུར་པར་དམིགས་ལ། ཨོཾ་བཛྲ་པཱ་དྱཾ་ཨཱཿཧཱུྂ་སྭཱ་ཧཱ། དེ་བཞིན་དུ། པྲོཀྵ་ཎཾ། ཨཱ་ཙ་མཱ་ནཾ། ཨརྒྷཾ། པུཥྤཾ། དྷཱུ་པཾ། ཨཱ་ལོ་ཀཾ། གནྡྷེ༑ ནཻ་ཝི་དྱཾ། ཤཔད། སྦྱར་བས་བྱིན་གྱིས་བརླབས་ལ། རང་གི་ཐུགས་ཀའི་ས་བོན་ལས་མཆོད་པའི་ལྷ་མོ་དཔག་ཏུ་མེད་པ་སྤྲོས་ནས་དངོས་སུ་མཆོད་པར་གྱུར་པར་དམིགས་ཏེ། ཐོག་མར་ཆུ་བཞི་ནི༑་་་་་བདག་མདུན་བུམ་པ་སོགས་ཀྱི་མཆོད་པ་ཆུ་བཞི་ཉེར་སྤྱོད་རྣམས་ཀྱི་སོ་སོའི་རྫས་སྲེག་ཆོག་ཏུ་བཤད་པ་ལྟར་བྱ་ཞིང༌། རྒྱས་པར་ན་ཆུ་བཞི་ལ་དུང་ཞལ་དང་བཟེད་ཞལ་སོགས་ཀྱང་བྱ་དགོས་སོ། །དྲི་མེད་ཡིད་དུ་འོང་བ་ཡི། །ལྷ་རྫས་དམ་པའི་ཞབས་བསིལ་འདི། །བཅོམ་ལྡན་འཁོར་དང་བཅས་ལ་འབུལ། །བཞེས་ནས་བདག་ལ་དགྱེས་པར་མཛོད། །ཨོཾ་སརྦ་ཏ་ཐཱ་ག་ཏ་ས་པ་རི་ཝཱ་ར་ཨཱཿཧྲཱིཿཔྲ་ཝ་ར་སཏྐཱ་རཾ་པཱ་དྱཾ་པྲ་ཏཱིཙྪ་སྭཱ་ཧཱ། ཞེས་ཁུ་ཚུར་གཡས་འོག་ཏུ་ཕྱོགས་པའི་མཐེབ་མཛུབ་ཀྱི་སྐམ་པས་ཞབས་བསིལ་གྱི་ཆུ་དང་མེ་ཏོག་དངོས་སུ་ལེན་པའམ་དེར་མོས་ཏེ། བསྒྱིངས་པའི་ཚུལ་གྱིས་སོར་མོ་རྣམས་གཡས་སུ་བསྐོར་ཞིང་འོག་ཏུ་ཕྱོགས་པས་མཛུབ་མོ་དང་གུང་མོ་སྲིན་ལག་མཐེའུ་ཆུང་རྣམས་རིམ་གྱིས་བཀྲོལ་ནས་བཟེད་ཞལ་དུ་ལན་གསུམ་དོར་བའམ།

དེ་ལྟར་མོས་ལ་དངོས་སུ་བྱེད་ན་གཡོན་པས་དེའི་སྣོད་འཛིན་ཅིང༌། དེར་མོས་ན་གཡོན་པའི་མཐེབ་མཛུབ་སྦྱར་ཞིང་སོར་མོ་གཞན་རྣམས་བརྐྱང་བ་དུང་ཞལ་གྱི་རྒྱ་གྱེན་དུ་བསྟན་པ་བྱ་དགོས་ཏེ། གཡོན་པའི་རྒྱ་འདི་ནི་ཆུ་བཞི་ཀར་རིགས་འགྲེའོ། །དེ་ལྟར་ཞབས་བསིལ་ནི་ལྷ་ཐམས་ཅད་ཞབས་བཀྲུ་བའི་ཆེད་དུའོ། །དེ་བཞིན་དུ་རྐང་པ་གཉིས་པའི་མཐའི་ཞབས་བསིལ་གྱི་གནས་སུ། བསང་གཏོར། འཐོར་འཐུང༌༑ མཆོད་ཡོན། ཞེས་བཅུག་ཅིང༌། པཱ་དྱཾ་གི་གནས་སུ། པྲོཀྵ་ཎཾ། ཨཱ་ཙ་མཱ་ནཾ། ཨརྒྷཾ། ཞེས་བསྒྱུར་ལ། ལག་གཡས་ཀུ་ཤའི་རྩེ་མོས་དྲིའི་ཆུ་ལན་གསུམ་འཐོར་ཚུལ་བྱེད་པ་བསང་གཏོར་གྱི་ཕྱག་རྒྱ་སྟེ་སྐུ་ལ་འབུལ། གཡས་པའི་ཁུ་ཚུར་གན་རྐྱལ་དུ་བྱས་པའི་མཐེབ་མཛུབ་ཀྱི་སྐམ་པས་ཆུ་དང་བཟེད་ཞལ་དུ་ལན་གསུམ་འབུལ་ལམ་འབུལ་ཚུལ་བྱེད་པ་འཐོར་འཐུང་གི་ཕྱག་རྒྱ་སྟེ་ཞལ་ལམ་ཕྱག་ཏུ་འབུལ། དུང་ཆོས་དངོས་སུ་ཐོགས་པའམ་ལག་གཡས་ཀྱང་གཡོན་པ་ལྟར་བྱས་ཏེ་དུང་ཆོས་ཀྱི་རྒྱས་བཟེད་ཞལ་དུ་ལན་གསུམ་འབུལ་ལམ་དེའི་ཚུལ་བྱེད་པ་མཆོད་ཡོན་གྱི་ཕྱག་རྒྱ་སྟེ་མདུན་དུ་འབུལ། དེ་ནས་ཉེར་སྤྱོད་ལྔ་ནི། མེ་ཏོག་འདི་རྣམས་བཟང་ཞིང་དགེ། །དག་པའི་སྐྱེ་གནས་ལས་དག་པ། །བདག་གི་དད་པས་འབུལ་ལགས་ཀྱི། །བཞེས་ནས་བདག་ལ་དགྱེས་པར་མཛོད། །ཨོཾ་སརྦ་ཏ་ཐཱ་ག་ཏ་ས་པ་རི་ཝཱ་ར་པུཥྤཾ་པྲ་ཏཱིཙྪ་སྭཱ་ཧཱ། ཞེས་རྡོ་རྗེ་ཁུ་ཚུར་གཉིས་ཁ་སྦུབ་སྟེ་སྟེང་དུ་ཕྱོགས་པས་མེ་ཏོག་འཐོར་བའི་ཚུལ་ཏེ། མེ་ཏོག་འབུལ་ལོ། །ནགས་ཚལ་ལས་བྱུང་དྲི་ཡི་མཆོག །གང་ཞིག་དྲི་ཡི་བདུག་སྤོས་མཆོག །བདག་གི་དད་པས་འབུལ་ལགས་ཀྱི། །བཞེས་ནས་བདག་ལ་དགྱེས་པར་མཛོད། །དྷཱུ་པཾ༴ ཞེས་རྡོ་རྗེ་ཁུ་ཚུར་གཉིས་ཐུར་དུ་སྦུབ་པ་སྤོས་བདུག་པའི་ཚུལ་བདུག་སྤོས་ཏེ་མདུན་དུའོ། །སྲིན་པོ་འཇོམས་ཤིང་དག་བྱེད་ལ། །དགེ་ཞིང་མུན་པ་རྣམ་སེལ་བ། །བདག་གི་དད་པས་འབུལ་ལགས་ཀྱི། །བཞེས་ནས་བདག་ལ་དགྱེས་པར་མཛོད། །ཨཱ་ལོ་ཀཾ༴

ཞེས་རྡོ་རྗེ་ཁུ་ཚུར་གྱིས་མཐེ་བོང་གཉིས་གཤིབས་ཏེ་སྒྲེང་ཞིང་བསྐོར་བ་མར་མེ་སྟེ་མདུན་དུའོ། །ལྷན་ཅིག་སྐྱེས་དང་སྦྱར་བའི་དྲི། །ཤངས་ལ་ཚིམ་བྱེད་དག་པ་འདི། །བདག་གི་དད་པས་འབུལ་ལགས་ཀྱི། །བཞེས་ནས་བདག་ལ་དགྱེས་པར་མཛོད། །གནྡྷེ༴ ཞེས་རྡོ་རྗེ་ཁུ་ཚུར་གཉིས་བརྐྱངས་ནས་སྙིང་གར་བྱུག་ཚུལ་ནི་དྲི་ཆབ་སྟེ་ཐུགས་ཀར་རོ། །ལྷ་བཤོས་གཙང་མ་ཐམས་ཅད་ནི༑ ༑བཟའ་དང་བཅའ་བའི་བྱེ་བྲག་བཅས། །ཁ་དོག་དྲི་དང་རོར་ལྡན་པ། །འབུལ་གྱི་སོ་སོར་བཞེས་སུ་གསོལ། །ནཻ་ཝི་དྱ༴ ཞེས་ཐལ་མོ་གཉིས་བརྐྱངས་པ་ཁ་གྱེན་དུ་ཕྱོགས་ཏེ་མདུན་དུ་བཞག་པ་ལྷ་བཤོས་ཏེ་ཞལ་དུའོ། །སིལ་སྙན་ལ་སོགས་རོལ་མོའི་ཚོགས། །དབྱངས་ཀྱི་ང་རོ་ལྡན་པ་འདི། །བདག་གི་དད་པས་འབུལ་ལགས་ཀྱི། །བཞེས་ནས་བདག་ལ་དགྱེས་པར་མཛོད༑ ༑ཤཔད༴ རྡོ་རྗེ་ཁུ་ཚུར་གཉིས་པི་ཝང་རྡུང་པའི་ཚུལ་ལམ་རོལ་མོ་བྱའོ། །འདི་ཐམས་ཅད་ལ་པད་ཀོར་སྔོན་དུ་འགྲོ་ཞིང་རང་རང་གི་སྔགས་དང་ཕྱག་རྒྱ་བསྟུན་ལ་བྱའོ། །དེ་ནས་འདོད་ཡོན་ལྔ་ནི། ཡིད་འོང་མི་འོང་བར་མ་གཟུགས་ཀྱི་ཚོགས། །མོས་བློས་དཀྱིལ་འཁོར་ལྷ་ལ་བདག་འབུལ་གྱི། །བཞེས་ནས་དངོས་གྲུབ་དམ་པའི་བཀའ་དྲིན་གྱིས། །སྣང་སྟོང་མཐའ་བྲལ་ངང་དུ་གྲོལ་བར་ཤོག །ཨོཾ་སརྦ་ཏ་ཐཱ་ག་ཏ་རཱུ་པ་ཀཱ་མ་གུ་ཎ་བཛྲ་པཱུ་ཛི་ཏེ་ཧཱུྂ། ཞེས་ཁུ་ཚུར་གཡོན་པའི་སྟེང་དུ་ཐལ་མོ་གཡས་བརྐྱངས་ཏེ་སྒྲེང་བ་གཟུགས་ཀྱི་རྒྱ་དང༌། ཟིན་དང་མ་ཟིན་སྒྲ་ཡི་དབྱེ་བ་ཀུན། །མོས་བློས་དཀྱིལ་འཁོར་ལྷ་ལ་བདག་འབུལ་གྱི། །བཞེས་ནས་དངོས་གྲུབ་དམ་པའི་བཀའ་དྲིན་གྱིས། །གྲག་སྟོང་མཐའ་བྲལ་ངང་དུ་གྲོལ་བར་ཤོག །ཤཔད༴ ཞེས་པི་ཝང་གི་རྒྱའམ་རོལ་མོ་དང༌། བསོད་དང་མི་བསོད་དྲི་ཡི་རྣམ་པ་ཀུན། །མོས་བློས་དཀྱིལ་འཁོར་ལྷ་ལ་བདག་འབུལ་གྱི། །བཞེས་ནས་དངོས་གྲུབ་དམ་པའི་བཀའ་དྲིན་གྱིས། །ཚོར་སྟོང་མཐའ་བྲལ་ངང་དུ་གྲོལ་བར་ཤོག །གནྡྷེ༴ དྲིའི་རྒྱ་སྔར་ལྟར་དང༌།

རོ་དྲུག་ལྡན་པའི་བཤོས་གཙང་བདའ་བ་རྣམས། །མོས་བློས་དཀྱིལ་འཁོར་ལྷ་ལ་བདག་འབུལ་གྱི། །བཞེས་ནས་དངོས་གྲུབ་དམ་པའི་བཀའ་དྲིན་གྱིས། །མྱོང་སྟོང་མཐའ་བྲལ་ངང་དུ་གྲོལ་བར་ཤོག །ར་ས༴ ལྷ་བཤོས་ཀྱི་རྒྱ་སྔར་ལྟར་དང༌། དབང་པོའི་གཞུ་འདྲའི་གོས་བཟང་ཇི་སྙེད་པ། །མོས་བློས་དཀྱིལ་འཁོར་ལྷ་ལ་བདག་འབུལ་གྱི། །བཞེས་ནས་དངོས་གྲུབ་དམ་པའི་བཀའ་དྲིན་གྱིས། །རེག་སྟོང་མཐའ་བྲལ་ངང་དུ་གྲོལ་བར་ཤོག །སྤྲྀཥྚ་བྱཾ༴ ཞེས་རྡོ་རྗེ་ཁུ་ཚུར་གཉིས་ཀྱིས་མཐེབ་མཛུབ་གཉིས་སྐམ་པའི་རྒྱས་ན་བཟའ་འཕྱར་ནས་དབུལ་བ་ལྟར་རམ་དངོས་སུ་འབུལ། དེ་ནས་རྒྱལ་སྲིད་བདུན་ནི། རབ་འབྱམས་ཕྱོགས་བཅུའི་ཞིང་ཁམས་མཐའ་ཡས་སུ། །ལྷུན་གྱིས་གྲུབ་པའི་འཁོར་ལོ་རིན་པོ་ཆེ། །དཔག་ཡས་འབྱོར་པའི་ཚོགས་དང་ལྷན་ཅིག་དབུལ། །འཁོར་ལོས་སྒྱུར་རྒྱལ་བླ་མེད་བརྟན་པར་ཤོག །ཨོཾ་སརྦ་ཏ་ཐཱ་ག་ཏ་ཙཀྲ་རཏྣ་པྲ་ཏཱིཙྪ་ཧཱུྂ། དེ་བཞིན་དུ་རྐང་པ་གཉིས་པའི་ཚིག་མཐའི་འཁོར་ལོའི་མལ་དུ། ནོར་བུ། བཙུན་མོ། བློན་པོ། གླང་པོ། རྟ་མཆོག། དམག་དཔོན། ཞེས་དང་ཙཀྲའི་གནས་སུ། མ་ཎི། སྟྲཱི། གྲྀ་ཧ་པ་ཏི། ཧསྟི༑ ཏུ་རཾ་ག་ཨ་ཤྭ། སེ་ནཱ་པ་ཏི། ཞེས་དང་ལག་གཉིས་མཁྲེག་མ་བསྣོལ་ཏེ་རྒྱབ་སྤྲད་པའི་སོར་མོ་རྣམས་གཅིག་ལ་གཅིག་འཁྱུད་ཅིང་མཐེ་བོང་གཉིས་ལག་མཐིལ་དུ་བཀུག་པ་འཁོར་ལོའི་རྒྱ། ཁུ་ཚུར་གཉིས་ཀྱི་མཛུབ་མོ་གཉིས་ཚིགས་བཅག་སྟེ་བརྐྱང་བ་རྩེ་སྤྲད་མཐེ་བོང་གཤིབས་ཏེ་བསྒྲེང་བ་ནོར་བུའི་རྒྱ། རྡོར་ཐལ་ཁ་ཕྱེ་བའི་མཛུབ་མོ་བཀུག་ནས་གུང་མོ་མཉམ་པའི་རྩེ་སྤྲད་པ་རྡོར་དབྱིངས་ཀྱི་དབང་མོའི་རྒྱ། ཁུ་ཚུར་བསྡམས་པའི་གུང་མོ་དང་མཐེའུ་ཆུང་སོ་སོར་གཤིབས་ཏེ་རྩེ་སྤྲད་པ་བརྐྱང་བ་བློན་པོའི་རྒྱ། ལག་གཡོན་པའི་མཐིལ་དུ་གཡས་པའི་གྲུ་མོ་བཞག་སྟེ་བསྒྲེངས་ལ་གཡས་ཁུ་ཚུར་ལས་གུང་པོ་ཐུར་དུ་གླང་པོའི་སྣ་ལྟར་བརྐྱང་བ་གླང་པོའི་རྒྱ། ཁུ་ཚུར་གཉིས་བཙིར་བའི་གུང་མོ་དང་སྲིན་ལག་སོ་སོར་གཤིབས་ཏེ་བརྐྱང་བ་མཐེ་བོང་སོ་སོར་རྣ་བ་ལྟར་སྒྲེང་བ་རྟ་མཆོག་གི་རྒྱ།

གཡོན་གོ་ཆ་འཛིན་ཚུལ་དང༌། གཡས་མཆོག་སྦྱིན་བྱས་པ་དམག་དཔོན་གྱི་རྒྱ་རྣམས་སོ། །དེ་ནས་སྒེག་སོགས་བརྒྱད་ཀྱི་མཆོད་པ་ནི། ཆོས་དབྱིངས་ཡེ་ཤེས་རང་བཞིན་རྣམ་དག་ལས༑ ༑སྒྱུ་མའི་རྣམ་རོལ་རབ་མཛེས་ལྷ་མོ་མཆོག །སྒེག་མོ་རྣམ་པར་ཆགས་པའི་ཉམས་ལྡན་མས། །དཀྱིལ་འཁོར་ལྷ་ཚོགས་དགྱེས་པ་བསྐྱེད་ཕྱིར་མཆོད། །ཨོཾ་སརྦ་ཏ་ཐཱ་ག་ཏ་བཛྲ་ལཱ་སྱེ་པྲ་ཏཱིཙྪ་ཧཱུྂ། ཞེས་རྡོ་རྗེ་ཁུ་ཚུར་གཉིས་སྟ་ཟུར་གཉིས་སུ་བཞག་པ་སྒེག་མོའི་རྒྱ། ཆོས་དབྱིངས་ཡེ་ཤེས་རང་བཞིན་རྣམ་དག་ལས། །སྒྱུ་མའི་རྣམ་རོལ་རབ་མཛེས་ལྷ་མོ་མཆོག །སྣ་ཚོགས་ནོར་བུའི་ཕྲེང་བ་འཛིན་མཛད་མས། །དཀྱིལ་འཁོར་ལྷ་ཚོགས་དགྱེས་པ་བསྐྱེད་ཕྱིར་མཆོད། །ཨོཾ་སརྦ་ཏ་ཐཱ་ག་ཏ་བཛྲ་མཱ་ལེ་པྲ་ཏཱིཙྪ་ཧཱུྂ། །རྡོ་རྗེ་ཁུ་ཚུར་གྱི་མཐེབ་མཛུབ་གཉིས་ཀྱིས་ཕྲེང་བ་འཛིན་བའི་རྒྱ་དང༌། ཆོས་དབྱིངས་ཡེ་ཤེས་རང་བཞིན་རྣམ་དག་ལས། །སྒྱུ་མའི་རྣམ་རོལ་རབ་མཛེས་ལྷ་མོ་མཆོག །སྙན་ཚིག་བསྟོད་པའི་གླུ་དབྱངས་མཁན་དབང་མས། །དཀྱིལ་འཁོར་ལྷ་ཚོགས་དགྱེས་པ་བསྐྱེད་ཕྱིར་མཆོད། །ཨོཾ་སརྦ་ཏ་ཐཱ་ག་ཏ་བཛྲ་གཱི་ཏི་པྲ་ཏཱིཙྪ་ཧཱུྂ། གཡོན་ཕྲག་པར་པི་ཝང་གི་རྒྱུད་སོར་མོས་གནོན་པའི་ཚུལ་དང༌། གཡས་ཁུ་ཚུར་གྱིས་གཞུ་ཐོག་ནས་བསྐུལ་བ་ལྟར་བྱེད་པ་གླུ་མའི་རྒྱ། ཆོས་དབྱིངས་ཡེ་ཤེས་རང་བཞིན་རྣམ་དག་ལས༑ ༑སྒྱུ་མའི་རྣམ་རོལ་རབ་མཛེས་ལྷ་མོ་མཆོག །མིག་འཕྲུལ་མངའ་བའི་སྣ་ཚོགས་གར་མཁན་མས། །དཀྱིལ་འཁོར་ལྷ་ཚོགས་དགྱེས་པ་བསྐྱེད་ཕྱིར་མཆོད། །ཨོཾ་སརྦ་ཏ་ཐཱ་ག་ཏ་བཛྲ་ནྲྀཏྱཻ་པྲ་ཏཱིཙྪ་ཧཱུྂ། རྡོ་རྗེ་ཁུ་ཚུར་གཉིས་ཀྱིས་གར་སྐོར་བ་གར་མའི་རྒྱ། ཆོས་དབྱིངས་ཡེ་ཤེས་རང་བཞིན་རྣམ་དག་ལས། །སྒྱུ་མའི་རྣམ་རོལ་རབ་མཛེས་ལྷ་མོ་མཆོག །ཆུ་དང་ཐང་སྐྱེས་འདབ་ལྡན་ཐོགས་མཛད་མས། །དཀྱིལ་འཁོར་ལྷ་ཚོགས་དགྱེས་པ་བསྐྱེད་ཕྱིར་མཆོད། ཨོཾ་སརྦ་ཏ་ཐཱ་ག་ཏ་བཛྲ་པུཥྤཾ་པྲ་ཏཱིཙྪ་ཧཱུྂ།

སྔར་གྱི་མེ་ཏོག་མའི་རྒྱ་དང༌། ཆོས་དབྱིངས་ཡེ་ཤེས་རང་བཞིན་རྣམ་དག་ལས། །སྒྱུ་མའི་རྣམ་རོལ་རབ་མཛེས་ལྷ་མོ་མཆོག །དྲི་ཞིམ་ལྷ་ཡི་སྤོས་ཕོར་འཛིན་མཛད་མས། །དཀྱིལ་འཁོར་ལྷ་ཚོགས་དགྱེས་པ་བསྐྱེད་ཕྱིར་མཆོད། །ཨོཾ་སརྦ་ཏ་ཐཱ་ག་ཏ་བཛྲ་དྷཱུ་པཾ་པྲ་ཏཱིཙྪ་ཧྂའུ། བདུག་པའི་རྒྱ། ཆོས་དབྱིངས་ཡེ་ཤེས་རང་བཞིན་རྣམ་དག་ལས། །སྒྱུ་མའི་རྣམ་རོལ་རབ་མཛེས་ལྷ་མོ་མཆོག །ཉི་ཟླའི་འོད་མཚུངས་མར་མེ་མཆོག་འཛིན་མས། །དཀྱིལ་འཁོར་ལྷ་ཚོགས་དགྱེས་པ་བསྐྱེད་ཕྱིར་མཆོད། །ཨོཾ་སརྦ་ཏ་ཐཱ་ག་ཏ་བཛྲ་ཨཱ་ལོ་ཀེ་པྲ་ཏཱིཙྪ་ཧཱུྂ། །མར་མེའི་རྒྱ། ཆོས་དབྱིངས་ཡེ་ཤེས་རང་བཞིན་རྣམ་དག་ལས། །སྒྱུ་མའི་རྣམ་རོལ་རབ་མཛེས་ལྷ་མོ་མཆོག །དྲི་ཡི་དུང་ཕོར་ཐོགས་ནས་བྱུག་མཛད་མས། །དཀྱིལ་འཁོར་ལྷ་ཚོགས་དགྱེས་པ་བསྐྱེད་ཕྱིར་མཆོད། །ཨོཾ་སརྦ་ཏ་ཐཱ་ག་ཏ་བཛྲ་གནྡྷེ་པྲ་ཏཱིཙྪ་ཧཱུྂ། དྲིའི་རྒྱ་སྔར་ལྟར་བྱས་ལ་དབུལ་ལོ། །དེ་ལྟར་མཆོད་པ་རྣམས་རྒྱས་པ་ལ་མི་དགའ་ན་སྔགས་དང་ཕྱག་རྒྱ་ཙམ་ལ་བརྟེན་པས་ཀྱང་ཆད་པའི་སྐྱོན་དུ་མི་འགྱུར་རོ། །དེ་ནས་བསྟོད་པ་ནི། རྡོར་དྲིལ་འཛིན་པས་ལྷ་རང་རང་གི་རྩ་བའི་ཕྱག་རྒྱ་དང་ཕྱག་འཚལ་ཞེས་པའི་ཚེ་ཐལ་སྦྱར་དང་ཤོ་ལོ་ཀའི་མགོར་དྲིལ་བུ་གསིལ་ཞིང་བར་བར་དུ་རྡོ་རྗེའི་གར་བསྒྱུར་བ་དང་བཅས་པས། ཆོས་ཀྱི་འཁོར་ལོ་བསྐོར་མཛད་པ། །ཁམས་གསུམ་པ་ཡི་འགྲོ་ཀུན་གྱི། །ངན་སོང་ཐམས་ཅད་སྦྱོང་མཛད་པ། །ཤཱཀྱ་སེང་གེ་ཁྱོད་ཕྱག་འཚལ། །ཆོས་ཀྱི་དབྱིངས་ཀྱི་རང་བཞིན་ལས། །སེམས་ཅན་ཀུན་ལ་ཕན་པའི་ཕྱིར། །རང་གི་དེ་ཉིད་སྟོན་མཛད་པ། །རྡོ་རྗེ་གཙུག་ཏོར་ཁྱོད་ཕྱག་འཚལ། །མཉམ་པའི་དེ་ཉིད་སྒོམ་པ་ལས། །ཁམས་གསུམ་ལ་གནས་ཐམས་ཅད་དང༌། །དབང་བསྐུར་རབ་ཏུ་སྩོལ་མཛད་པ། །རིན་ཆེན་གཙུག་ཏོར་ཁྱོད་ཕྱག་འཚལ། །སོ་སོར་ཀུན་རྟོག་རང་བཞིན་ལས། །ཆོས་ཀྱི་བདུད་རྩི་ཆར་འབེབས་པ། །སེམས་ཅན་དབུགས་འབྱིན་མཛད་པ་པོ། །པདྨ་གཙུག་ཏོར་ཁྱོད་ཕྱག་འཚལ། །སེམས་ཅན་སྡུག་བསྔལ་བསལ་བའི་ཕྱིར། །བྱ་བ་རྗེས་སྒྲུབ་རང་བཞིན་ཅན། །ཕྲིན་ལས་སྣ་ཚོགས་མཛད་པ་པོ། །སྣ་ཚོགས་གཙུག་ཏོར་ཁྱོད་ཕྱག་འཚལ། །ཁམས་གསུམ་འོད་ཀྱིས་གསལ་མཛད་ནས། །སེམས་ཅན་ཀུན་གྱིས་འཕགས་པ་ཡི། །བདེན་པ་མཐོང་བར་མཛད་པ་པོ༑ ༑གཙུག་ཏོར་གཟི་བརྗིད་ཁྱོད་ཕྱག་འཚལ། །ཡིད་བཞིན་ནོར་བུའི་རྒྱལ་མཚན་བསྣམས། །སྦྱིན་པས་སེམས་ཅན་ཐམས་ཅད་ཀྱི། །བསམ་པ་ཐམས་ཅད་རྫོགས་མཛད་པ། །གཙུག་ཏོར་རྒྱལ་མཚན་ཁྱོད་ཕྱག་འཚལ། །ཉོན་མོངས་ཉེ་བའི་ཉོན་མོངས་དག

།གཅོད་ཅིང་བདུད་བཞིའི་སྟོབས་བཅོམ་ནས། །སེམས་ཅན་བྱང་ཆུབ་ཐོབ་མཛད་པ། །གཙུག་ཏོར་རྣོན་པོ་ཁྱོད་ཕྱག་འཚལ༑ ༑ཁམས་གསུམ་འགྲོ་བ་ཐམས་ཅད་ཀྱི། །གདུགས་དཀར་གྱིས་ནི་བརྒྱན་པ་ཡི། །ཆོས་ཀྱི་རྒྱལ་པོ་ཐོབ་མཛད་པ། །གཙུག་ཏོར་གདུགས་དཀར་ཁྱོད་ཕྱག་འཚལ། སྒེག་མོ་ཕྲེང་བ་དེ་བཞིན་གླུ། །གར་མ་ལྷ་མོ་བཞི་པོ་དང༌། །མེ་ཏོག་སྤོས་དང་མར་མེ་མ། །དྲི་ཡི་ལྷ་མོ་ཁྱོད་ཕྱག་འཚལ། །དད་སོགས་ངོ་བོ་ལས་བྱུང་བའི། །སྒོ་ཡི་དབུས་ན་གང་བཞུགས་པ། །ལྕགས་ཀྱུ་ཞགས་པ་ལྕགས་སྒྲོག་དྲིལ། །སྒོ་སྲུང་རྣམས་ལ་ཕྱག་འཚལ་ལོ། །སྒོ་བཞི་ཡི་ནི་ལོགས་དག་དང༌། །ཁྱམས་ལ་སོགས་པར་བཞུགས་མཛད་པའི། །རབ་དགའ་ལ་སོགས་གནས་མཛད་གང༌། །བྱང་ཆུབ་སེམས་ལ་ཕྱག་འཚལ་འདུད། །ཚངས་དང་དྲག་པོ་ཟླ་བ་སོགས། །ཕྱོགས་བཞིའི་འཇིག་རྟེན་སྐྱོང་བ་དང༌། །མེ་དང་སྲིན་པོ་རླུང་ལྷ་དང༌། །འབྱུང་པོའི་བདག་པོར་ཕྱག་འཚལ་བསྟོད། །བསྟོད་པར་འོས་པ་ཐམས་ཅད་ལ། །ཅེས་སོགས་ཀྱིས་བསྟོད་ནས། བཟླས་པ་ནི། འཁོར་ལོའི་དབང་ཕྱུག་གི་ཐུགས་ཀར་ཟླ་བའི་དབུས་སུ་མུཾ་གྱི་མཐར་མཚན་སྔགས་ཀྱིས་བསྐོར་བ་ལས་འོད་འཕྲོས་འཕགས་པ་འཁོར་བཅས་མཆོད་པས་མཉེས་པར་བྱས་ཤིང༌། སླར་སྤྲོས་པས་སེམས་ཅན་ཐམས་ཅད་ཀྱི་སྒྲིབ་གསུམ་བག་ཆགས་གནས་ངན་ལེན་གྱི་སྡིག་སྒྲིབ་དམ་ཚིག་ཉམས་ཆག་ཉེས་ལྟུང་གི་ཚོགས་དང༌། རིགས་དྲུག་སྡུག་བསྔལ་གྱིས་མནར་བ་ཐམས་ཅད་སྦྱངས་ཏེ་ཞི་བར་བྱས། སླར་ཡང་འོད་ཀྱིས་རེག་པས་སེམས་ཅན་ཐམས་ཅད་བཅོམ་ལྡན་འདས་དཔལ་ཤཱཀྱ་སེང་གེ་རྣམ་སྣང་ཆེན་པོའི་གོ་འཕང་ལ་བཀོད་ནས། དེ་རྣམས་ཀྱིས་ཀྱང་རང་རང་གི་གདུལ་བྱ་ནམ་མཁའི་མཐས་ཀླས་པའི་འགྲོ་བ་རྣམས་ལ་མཛད་པ་བཅུ་གཉིས་ཀྱི་ཚུལ་གྱིས་འགྲོ་བའི་དོན་དཔག་ཏུ་མེད་པ་མཛད་པས། དེ་རྣམས་ཀྱང་ཤཱཀྱ་སེང་གེའི་གོ་འཕང་ལ་འགོད་ནུས་པའི་སྐལ་པ་ཅན་དུ་གྱུར་པར་དམིགས་ནས། ཨོཾ་མུ་ནི་མུ་ནི་མ་ཧཱ་མུ་ནི་སྭཱ་ཧཱ།

ཞེས་དང་འཁོར་གྱི་བཟླས་པ་ནི། རྩ་བའི་ལྷ་སོ་སོའི་ཐུགས་ཀར་ཟླ་བའི་དབུས་སུ་རང་རང་གི་མཚན་ཡིག་དང་པོ་ཐིག་ལེས་བརྒྱན་པའི་མཐར་རང་རང་གི་སྔགས་ཀྱིས་བསྐོར་བ་ལས་འོད་འཕྲོས་འཕགས་པ་མཆོད་ཅིང་འགྲོ་བའི་དོན་ཚད་མེད་པར་བྱས། སླར་འདུས་རང་རང་གི་ཐུགས་ཀའི་སྔགས་ཕྲེང་ལ་ཐིམ་པར་གྱུར་པར་དམིགས་ལ། ཨོཾ་བཛྲོཥྞཱི་ཥ་ཧཱུྂ། ཨོཾ་རཏྣོཥྞཱི་ཥ་ཧཱུྂ། ཨོཾ་པདྨོཥྞཱི་ཥ་ཧཱུྂ། ཨོཾ་བི་ཤྭོཥྞཱིཥ་ཧཱུྂ། ཨོཾ་ཏེ་ཛོཥྞཱི་ཥ་ཧཱུྂ། ཨོཾ་དྷྭ་ཛོཥྞཱི་ཥ་ཧཱུྂ། ཨོཾ་ཏིཀྵ་ཎོཥྞཱི་ཥ་ཧཱུྂ། ཨོཾ་ཚཱ་ཏྲ་ཤྭེ་ཏོཥྞཱི་ཥ་ཧཱུྂ། ཨོཾ་བཛྲ་ལཱ་སྱེ་ཧཱུྂ། ཨོཾ་བཛྲ་མཱ་ལེ་ཧཱུྂ། ཨོཾ་བཛྲ་གཱི་ཏི་ཧཱུྂ། ཨོཾ་བཛྲ་ནྲྀ་ཏྱེ་ཧཱུྂ། ཨོཾ་མཻ་ཏྲི་ཧཱུྂ། ཨོཾ་ཨ་མོ་གྷ་དྲྀཥྚ་ཧཱུྂ། ཨོཾ་དུརྒ་ཏ་སརྦ་ནཱ་ཡ་ཀ་ཧཱུྂ། ཨོཾ་དུརྒ་ལ་ནི་སྶ་ར་ཎ་ཧཱུྂ། ཨོཾ་གནྡྷ་ཧསྟི་ཧཱུྂ། ཨོཾ་ཤུ་རཾ་ག་མོ་ཧཱུྂ། ཨོཾ་ག་ག་ན་ཀོ་ཥ་ཧཱུྂ། ཨོཾ་ཛྙཱ་ན་ཀེ་ཏུ་ཧཱུྂ། ཨོཾ་ཨ་མྲྀ་ཏ་པྲ་བྷ་ཧཱུྂ། ཨོཾ་ཙནྡྲ་པྲ་བྷ་ཧཱུྂ། ཨོཾ་སུ་པཱ་ལ་ཧཱུྂ། ཨོཾ་ཛཱ་ལི་ནི་པྲ་བྷ་ཧཱུྂ། ཨོཾ་ག་ཡ་གརྦཧ་ཧཱུྂ། ཨོཾ་ཨཀྵ་ཡ་མ་ཏི་ཧཱུྂ། ཨོཾ་པྲ་ཏི་བྷཱན་ཀུ་ཊ་ཧཱུྂ། ཨོཾ་ས་མནྟ་བྷ་དྲ་ཧཱུྂ། ཨོཾ་བཛྲ་པུཥྤེ་ཧཱུྂ། ཨོཾ་བཛྲ་དྷཱུ་པེ་ཧཱུྂ། ཨོཾ་བཛྲ་ཨཱ་ལོ་ཀེ་ཧཱུྂ། ཨོཾ་བཛྲ་གནྡྷེ་ཧཱུྂ། ཨོཾ་བཛྲ་ཨངྐུ་ཤ་ཛཿ ཨོཾ་བཛྲ་པཱ་ཤ་ཧཱུྂ། ཨོཾ་བཛྲ་སྥོ་ཊ་བཾ། ཨོཾ་བཛྲ་ཨཱ་ཝེ་ཤ་ཡ་ཧོཿ ཞེས་པ་བརྒྱ་སྟོང་སོགས་ཅི་རིགས་བཟླས་སོ། །དེ་ནས་གཙོ་འཁོར་ཐམས་ཅད་ཐུན་མོང་དུ་རྩ་བའི་རིག་པ་ནི། ཨོཾ་ན་མོ་བྷ་ག་ཝ་ཏེ་སརྦ་དུརྒ་ཏི་པ་རི་ཤོ་དྷ་ནི་རཱ་ཛཱ་ཡ། ཏ་ཐཱ་ག་ཏཱ་ཡ། ཨརྷ་ཏེ་སམྱཀྶཾ་བུདྡྷཱ་ཡ། ཏདྱ་ཐཱ། ཨོཾ་ཤོ་དྷ་ནི་ཤོ་དྷ་ནི་སརྦ་པཱ་པཾ་བི་ཤོ་དྷ་ནི་ཤུདྡྷེ་བི་ཤུདྡྷེ་སརྦ་ཀརྨ་ཨཱ་ཝ་ར་ཎ་བི་ཤོ་དྷ་ནེ་སྭཱ་ཧཱ། ཞེས་མང་དུ་བཟླས། ཁོར་ཡུག་གི་མགྲོན་ཐབས་སོ་སོའི་ཐུགས་ཀར་རང་རང་གི་མིང་ཡིག་དང་པོ་ཐིག་ལེས་བརྒྱན་པ་རེ་རེ་གསལ་བར་གྱུར་པར་དམིགས་ཏེ།

ཨོཾ་ན་མོ་བྷ་ཝ་ཏེ་སོགས་རྩ་རིག་ཅི་འགྲུབ་བཟླ་བར་བྱའོ། །དེ་དག་ནི་དཀྱིལ་འཁོར་སྒྲུབ་ཅིང་མཆོད་པའི་ལས་རིམ་རྣམས་སོ།། །། ༈ །དེ་ནས་གཏོར་མ་འབུལ་བ་ནི། ཐོག་མར་རྩ་བའི་ལྷ་ལ་འབུལ་བའི་གཏོར་མ་དཀར་ཞིང་ཟླུམ་པ་པདྨའི་འདབ་མ་བརྒྱད་ཀྱིས་སྤྲས་པར་རྒྱན་དང་ལྡན་པ་དཀྱིལ་འཁོར་གྱི་ནུབ་བྱང་མཚམས་སུ་བཞག་པ་ལ་ཆུ་བྲན་ཏེ། བསངས་གཟི་སྦྱངས་ཏེ་སྔོན་འགྲོའི་གཏོར་མ་ལྟར་བྱིན་གྱིས་བརླབ་པ་ནི། ཨོཾ་བཛྲ་ཡཀྵ་ཧཱུྂ་གིས་བསངས། རྡོ་རྗེ་མེའི་ཕྱག་རྒྱ་བསྟན་ལ། ཨོཾ་བཛྲ་ཛྭ་ལ་ཨ་ན་ལ་ཧ་ན་ད་ཧ་པ་ཙ་མ་ཐཱ་བྷཉྫ་ར་ཎ་ཧཱུྂ་ཕཊ་ཀྱིས་གཟི་བྱིན་བསྐྱེད། ཨོཾ་སྭ་བྷཱ་ཝ་ཤུདྡྷཿ་སརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ་གིས་སྦྱངས། སྟོང་པའི་ངང་ལས་བྷྲཱུཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ཨོཾ་ཨཱཿཧཱུྂ་ཞུ་བ་ལས་བྱུང་བའི་གཏོར་མ་དྭངས་ཤིང་ཐོགས་པ་མེད་པ་ཟག་པ་མེད་པའི་བདེ་བ་ཁྱད་པར་ཅན་བསྐྱེད་པ་ནམ་མཁའ་དང་མཉམ་པར་གྱུར་པར་དམིགས་ཏེ། པདྨ་ཁ་ཕྱེ་བའི་རྒྱས། ཨོཾ་ཨ་ཀཱ་རོ་མུ་ཁཾ་སརྦ་དྷརྨ་ཎཱཾ་ཨཱདྱ་ནུཏྤནྣ་ཏྭཱཏ་ཨོཾ་ཨཱཿཧཱུྂ་ཕཊ་སྭཱ་ཧཱ། གསུམ་གྱི་བྱིན་གྱིས་བརླབས་ལ། རང་གི་སྙིང་གའི་ས་བོན་གྱི་འོད་ཟེར་གྱིས་དཀྱིལ་འཁོར་གྱི་འཁོར་ལོ་མདུན་གྱི་ནམ་མཁར་སྤྱན་དྲངས། ལྷ་རྣམས་ཀྱི་ལྗགས་རྡོ་རྗེ་རྩེ་གཅིག་པ་དམར་པོ་སྦུ་གུ་ཅན་གྱི་རྣམ་པས་གཏོར་མ་དྲངས་ནས་གསོལ་བས་བདེ་བ་ཆེན་པོའི་རང་བཞིན་དུ་སྟོང་ཉིད་དང་རོ་གཅིག་པར་མོས་ལ། ཨོཾ་མུ་ནི་མུ་ནི་མ་ཧཱ་མུ་ནི་ཡེ་ཨི་མཾ་བ་ལིཾ་གྲྀཧྞ་སཱ་དྷ་ཀ་སྱ་ཤཱནྟིཾ་རཀྵཾ་ཙ་ཀུ་རུ་སྭཱ་ཧཱ། ཞེས་གསུམ་དང༌། དེ་བཞིན་དུ། ཨོཾ་བཛྲོཥྞཱི་ཥ་ཨི་མཾ་བ་ལིཾ་སོགས་རྩ་བའི་ལྷ་སོ་བདུན་པོའི་མཚན་སྔགས་མཐར། ཨི་མཾ་སོགས་བཏགས་པ་གསུམ་གསུམ་གྱིས་གཏོར་མ་ཕུལ་ནས། ཆུ་བཞི་ཉེར་སྤྱོད་རོལ་མོས་མཆོད་ལ། ཤཱཀྱ་སེང་གེ་གཙུག་ཏོར་རྣམ་པ་བརྒྱད། །སྒེག་སོགས་བཞི་དང་བྱང་སེམས་བཅུ་དྲུག་བཅས། །མཆོད་པའི་ལྷ་མོ་བཞི་དང་སྒོ་སྐྱོང་ཚོགས། །རྒྱལ་བའི་དཀྱིལ་འཁོར་རབ་འབྱམས་ཚོགས་ལ་བསྟོད། །བསྟོད་པར་འོས་པ་ཐམས་ཅད་ལ། །སོགས་ཀྱིས་བསྟོད་ལ།

དྲིལ་བུ་གསིལ་ཞིང༌། མཆོད་སྦྱིན་གཏོར་མ་འདི་སྣོམས་ལ། །ཞེས་པ་ནས། ཡིད་ལ་འདོད་པ་ཀུན་འགྲུབ་མཛོད། །ཅེས་ཕྲིན་ལས་བཅོལ། སྐབས་འདིར་སྤྲོ་ན་རང་གི་ཆོས་སྐྱོང་སོ་སོར་གཏོར་མ་རང་རང་གི་སྔགས་ཀྱིས་གཏོར་མ་ཕུལ་ནས་ཕྲིན་ལས་གང་སྒྲུབ་ཀྱི་སྡོང་གྲོགས་བཅོལ། དེ་ནས་མགྲོན་ཐབས་ཀྱི་ཕྱོགས་སྐྱོང་རྣམས་ལ་གཏོར་མ་ཕྱི་ལ་འབུལ་བ་ནི། དཀར་གཏོར་གཅིག་ཆུས་སྦྱངས་ལ་སྔོན་འགྲོའི་གཏོར་མ་ལྟར་བྱིན་གྱིས་བརླབ་པ་ནི། ཨོཾ་བཛྲ་ཡཀྵ་ཧཱུྂ་གིས་བསངས༑ ཨོཾ་བཛྲ་ཛྭ་ལ་ཨ་ན་ལ་ཧ་ན་ད་ཧ་པ་ཙ་མ་ཐཱ་བྷཉྫ་ར་ཎ་ཧཱུྂ་ཕཊ་ཀྱིས་གཟི་བྱིན་བསྐྱེད། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ་གིས་སྦྱངས། སྟོང་པའི་ངང་ལས་བྷྲཱུཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ཨོཾ་ཨཱཿཧཱུྂ་ཞུ་བ་ལས་བྱུང་བའི་གཏོར་མ་དྭངས་ཤིང་ཐོགས་པ་མེད་པ་ཟག་པ་མེད་པའི་བདེ་བ་ཁྱད་པར་ཅན་བསྐྱེད་པ་ནམ་མཁའ་དང་མཉམ་པར་གྱུར་པར་དམིགས་ཏེ། པདྨ་ཁ་ཕྱེ་བའི་རྒྱས། ཨོཾ་ཨ་ཀཱ་རོ་མུ་ཁཾ་སརྦ་དྷརྨ་ཎཱཾ་ཨཱདྱ་ནུཏྤནྣ་ཏྭཱཏ་ཨོཾ་ཨཱཿཧཱུྂ་ཕཊ་སྭཱ་ཧཱ། གསུམ་གྱི་བྱིན་གྱིས་བརླབས་ལ། རང་གི་ཐུགས་ཀའི་ས་བོན་གྱི་འོད་ཀྱིས་ཕྱོགས་བཅུའི་འཇིག་རྟེན་སྐྱོང་བ་ལ་སོགས་པའི་འཇིག་རྟེན་པ་ཐམས་ཅད་སྐད་ཅིག་གིས་མདུན་དུ་བཀུག །ཨོཾ་ལོ་ཀ་པཱ་ལ་ས་པ་རི་ཝཱ་ར་བཛྲ་ས་མཱ་ཛཿ པདྨ་ཀ་མ་ལཱ་ཡེ་སྟྭཾ། ཨོཾ་ལོ་ཀ་པཱ་ལ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། སོགས་ཆུ་གཉིས་ཉེར་སྤྱོད་རོལ་མོས་མཆོད་ནས། ཨོཾ་ལོ་ཀ་པཱ་ལ་ས་པ་རི་ཝཱ་རའི་མཐར། ཨ་ཀཱ་རོ་བཏགས་པ་མདུན་གྱིས་གཏོར་མ་ཕུལ་ནས། དྲིལ་བུ་གསིལ་ཞིང༌། ཕྱོགས་སྐྱོང་ལྷ་ཀླུ་གཟའ་སྐར་སོགས། །འཇིག་རྟེན་སྐྱོང་བའི་མཐུ་མངའ་ཞིང༌། །དཀྱིལ་འཁོར་ཁོར་ཡུག་ལ་གནས་པའི། །མགྲོན་ཐབས་ལྔ་བཅུ་རྩ་དྲུག་ཚོགས། །མཆོད་སྦྱིན་གཏོར་མ་འདི་སྣོམས་ལས། །ཞེས་པ་ནས། ཡིད་ལ་འདོད་པ་ཀུན་འགྲུབ་མཛོད། །ཅེས་ཕྲིན་ལས་བཅོལ་ལ་དྲིལ་བུ་གསིལ་ཞིང་གཏོར་མ་གཙང་སར་ཕུལ་ནས།

ཡིག་གེ་བརྒྱ་པ་ཚར་གསུམ་བརྗོད་ལ། ཧཱུྂ་མུཿ གཏོར་མགྲོན་རྣམས་ཁོར་ཡུག་གི་ལྷ་སོ་སོ་དང་གཉིས་སུ་མེད་པར་གྱུར་ཅེས་བརྗོད༑ ཉེ་རེག་སློབ་དཔོན་ཤནྟི་པའི་དགོངས་བཞེད་ནི། ཙོག་པུར་འདུག་ལ་ཅང་མི་སྨྲ་བར་ལག་པ་གཡོན་པའི་མཐིལ་དུ་ཆུ་གཙང་མ་བླུགས་པ་ལག་པའི་གྲུ་མོ་གཉིས་པུས་མོའི་ནང་དུ་ཚུད་པར་བྱས་ལ། ལག་པའི་གུང་མོ་གཉིས་དང་སྲིན་ལག་གིས་མཆུ་ལ་རེག་ཅིང་ཁའི་ཕྱོགས་སུ་ལན་གསུམ་བྱབ་པའི་ཚུལ་དང༌། དེ་ནས་མིག་གཉིས་དང༌། རྣ་བའི་བུ་ག་གཉིས་དང༌། ཡ་མཆུ་དང༌། གཡོན་པའི་མཁྲིག་མ་རྣམས་སུ་རེག །གཡས་པའི་མཁྲིག་མ་ལའང་ལག་པ་གཡས་པ་རང་གིས་རེག །གོས་ཀྱི་ཕྱི་ནས་གཏོར་བ་བྱ། མགོ་བོར་ཡང་རེག །ཆུ་དེ་ཉིད་ཀྱིས་ཁ་བཤལ་ཕྱི་རོལ་ཕྱོགས་དེར་ཕོ། རྡོ་རྗེ་ཁུ་ཚུར་གྱིས་ཁ་ཕྱིས་ལ་སློབ་དཔོན་གྱི་རྟིང་མནན་ཏེ་ཕྱིར་འབྲང་གི་བགེགས་རྣམས་སུཾ་བྷ་ནིས་བསྐྲད་དེ་གཡོན་བརྐྱང་གིས་རྡོ་རྗེ་ཁུ་ཚུར་གྱིས་མཐེའུ་ཆུང་གཉིས་ལྕགས་སྒྲོག་ལྟར་སྦྲེལ་མཛུབ་མོ་རྩེ་སྤྲད་པའི་རྒྱས། ཨོཾ་ཧཱུྂ་ཕཊ། ཨོཾ་ཧཱུྂ་ཨཱཿཕཊ། ཨོཾ་ཧཱུྂ་ཨཱ་ཨཱ་ཨཱ་ཕཊ་ཕཊ་ཕཊ། ཨོཾ་ཧཱུྂ་ཧ་ན་མཱ་ར་ཡ་དུཥྚཱཾ་གྷཱ་ཏ་ཡ་གྷཱ་ཏ་ཡ་ཨ་ཨཱ་ཨོཾ་ཧཱུྂ་ཧྲཱིཿཕཊ། ཨོཾ་བཛྲོངྒྷཱ་ཊ་ས་མ་ཡ་པྲ་ཝེ་ཤ་ཡ་ཧཱུྂ། ཞེས་པའི་སྔགས་ཚར་བཞིས་དཀྱིལ་འཁོར་ཕྱོགས་བཞིའི་སྒོ་དབྱེ་བར་མོས་ནས། སེམས་ཅན་ཐམས་ཅད་ལ་དངོས་གྲུབ་ཐམས་ཅད་ཀྱི་བཀའ་དྲིན་སྩོལ་ཅིག །ཅེས་གསོལ་བ་གདབ་བོ༑ ༑དེ་ནས་བདག་ཉིད་འཇུག་ཅིང་དབང་བླང་བ་ནི། ཨོཾ་པྲ་ཝེ་ཤ་བྷ་ག་ཝཱན་མ་ཧཱ་སུ་ཁ་མོཀྵ་པུ་རཾ་སརྦ་སིདྡྷི་སུ་ཁ་ནིརྦབྲ་ཏི་པ་ར་མ་སུ་ཁོཏྟ་མ་སིདྷྱ་ཛཿཧཱུྂ་བཾ་ཧོཿ པྲ་སིདྷྱ་སྭཱ་ཧཱ།་་་་་ཐར་པའི་གྲོང་དུ་བཅོམ་ལྡན་བདེ་ཆེན་འཇུག ༑དངོས་གྲུབ་ཀུན་གྱི་བདེ་བ་ཉམས་དགའ་བའི། །མཆོག་ཏུ་བདེ་བ་དམ་པའི་དངོས་གྲུབ་ཀྱིས། །ཛཿཧཱུྂ་བོ་ཧོཿརབ་ཏུ་གྲུབ་པར་མཛོད། །ཞེས་རང་ཉིད་སྤྲོ་བ་བསྐྱེད་པས་ཞུགས་ནས་གཡས་བསྐོར་དུ་གཙོ་བོའི་ང་རྒྱལ་གྱིས་སྒོ་ཕྱེ་སྟེ་སླར་མེ་ཏོག་གི་ཕྲེང་བ་ཐོགས་ནས།

ཨོཾ་པ་ར་མ་སུ་ཁཱ་ཤ་ཡ་སུ་ལ་ལི་ཏ་བི་ལཱ་ས་ན་མི་ཏེ་ཏྣ་མཱ་མི་བྷ་ག་ཝཱནྟཾ། ཛཿཧཱུྂ་བཾ་ཧོཿ ཧི་ཧི་ཧི་ཧི་ཧཱིཿ པྲ་ཏཱིཙྪ་ཀུ་སུ་མཱཉྫ་ལི་ནཱ་ཐ་ཧོཿ་་་་་མཆོག་ཏུ་བདེ་བའི་སེམས་ནི་རོལ་པར་ལྡན༑ ༑སྒེག་པའི་གཟུགས་ཀྱིས་བཅོམ་ལྡན་འདས་ལ་འཁྱུད། །ཛཿཧཱུྂ་བཾ་ཧོཿཧི་ཧི་ཧི་ཧི་ཧཱིཿ །མགོན་པོ་སྙིམ་པའི་མེ་ཏོག་བཞེས་སུ་གསོལ། །ཞེས་བརྗོད་ཅིང་དཀྱིལ་འཁོར་དུ་དོར། སླར་མེ་ཏོག་དེ་ཉིད་བསླངས་ལ་ཕྲེང་བའི་དབང་གིས་བསམ་པས། ཨོཾ་ས་མ་ཡ་པྲ་ཝེ་ཤ་ཡཱ་མི། ཞེས་བརྗོད་ལ་རང་གི་མགོར་བཅིངས། དེ་ནས་སློབ་མའམ། ཚེ་འདས་གཞུག་ཅིང་དབང་བསྐུར་བ་ནི། ཐོག་མར་སློབ་མ་གཞུག་པའི་ཆོ་ག་བཤད་ནས་དེ་ཉིད་ཚེ་འདས་ལའང་རིགས་འགྲེ་བར་བྱ་སྟེ། དེ་ཡང་ཐོག་མར་སློབ་མ་གདོང་གཡོགས་དང་བཅས་ཏེ་གཞུག་པ་ནི། ལྷན་ཐབས་དཔག་བསམ་སྙེ་མ་ནས་བཤད་པ་ལྟར་སློབ་མ་མཚན་ཉིད་དང་ལྡན་པ་ལྷག་གནས་བྱས་པ་ཉེར་ལྔ་མན་ཆད་ཟུང་དུ་མ་གྱུར་པ་རྣམས་ཁྲུས་ནས་དབྱུང༌། གུ་གུལ་གྱིས་བདུག་ལ་ཡོལ་བའི་ཕྱིར་བཞག་པ་ལ། ལས་སྔགས་བཟླས་པའི་གོས་དམར་པོ། བར་འདིར་ཁྲུས་བྱེད། མཎྜལ་འབུལ། འཁོར་ལོའི་དབང་ཕྱུག་གིས་རྡོ་རྗེ་སློབ་དཔོན་གྱི་བྱ་བ་མཛད་པར་གྱུར་པར་མོས་ལ། ཨོཾ་སརྦ་ཏ་ཐཱ་ག་ཏ་ཨ་ནུཏྟ་ར་བོ་དྷི་ཨ་ལངྐཱ་ར་ཝསྟྲ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྂ།་་་་་དེ་བཞིན་གཤེགས་པ་ཐམས་ཅད་ཀྱི་བླ་ན་མེད་པའི་བྱང་ཆུབ་ཀྱི་རྒྱན་གོས་ཀྱི་མཆོད་པའི་སྤྲིན་རྒྱ་མཚོ་འཕྲོ་བའི་དམ་ཚིག །ཞེས་སྨད་གཡོགས་དང༌། ཨོཾ་བཛྲ་རཀྵ་ཧཾ། ཞེས་སྟོད་གཡོགས་དང༌། ཨོཾ་བཛྲ་ཨུཥྞཱི་ཥ་ཧཱུྂ།་་་་་རྡོ་རྗེ་གཙུག་ཏོར་ཅན། ཞེས་པས་གཙུག་ཏོར་སྔོན་པོ་རྣམས་བསྐོན། ལས་སྔགས། ཨོཾ་བཛྲ་ཡཀྵ་ཧཱུྂ། བཟླས་པའི་དར་དམར་སེར་གང་རུང་ཁྱེར་ཏེ། ཨོཾ་ཙཀྵུརྦཧནྡྷ་ཝ་ར་མཱ་ན་ཡ་ཧཱུྂ།་་་་་མིག་འཆིང་བའི་མཆོག་བྱེད་པ། ཞེས་མིག་བཅིངས། ཨ་ཁཾ་བཱའི་ར་ཧཱུྂ།་་་་་ནམ་མཁའི་དཔའ་པོ། རྡོ་རྗེ་སྲུང་བ་ཞེས་མེ་ཏོག་གི་ཕྲེང་བ་གཏད་པ་བཟུང་ཞིང་ཡོན་ཕུལ་ནས།

པུས་བཙུགས་ཐལ་སྦྱར་གྱིས་གསོལ་བ་གདབ་པ་ནི། སྐྱེ་རྒ་འཆི་བ་ན་ཀྲ་ཡི། །ཆུ་སྲིན་ལ་སོགས་འཇིགས་རུང་བ། །སྲིད་པའི་མཚོ་ལས་བདག་སྒྲོལ་མཛོད། །དགའ་ཆེན་སྟོན་པ་ཁྱོད་གཅིག་པུ། །བྱང་ཆུབ་ཆེན་པོ་ཚུལ་བསྟན་པ༑ ༑མགོན་པོ་ཆེན་པོ་བདག་ཕྱག་འཚལ། །དམ་ཚིག་དེ་ཉིད་བདག་ལ་སྩོལ། །བྱང་ཆུབ་སེམས་ཀྱང་བདག་ལ་སྩོལ། །སངས་རྒྱས་ཆོས་དང་དགེ་འདུན་ཏེ། །སྐྱབས་གསུམ་དག་ཀྱང་བདག་ལ་སྩོལ། །ཐར་པ་ཆེན་པོའི་གྲོང་མཆོག་ཏུ། །མགོན་པོ་བདག་ནི་གཞུག་ཏུ་གསོལ། །ཞེས་གསུམ་གྱིས་གསོལ་བ་བཏབ། སློབ་མ་ལས་ཐམས་ཅད་པའི་ཨོཾ་བཛྲ་ཡཀྵ་ཧཱུྂ་གིས་ཆུས་བསངས་ལ། ཧཱུྂ་ཨཱཿཨོཾ། ཞེས་དྲིའི་ཐིག་ལེས་མས་ཡར་འབྲུ་གསུམ་བཀོད་ནས། རང་ངམ་སློབ་མའི་སྙིང་གར་རྡོ་རྗེ་ནག་པོ་བརྩེགས་པའི་ལྟེ་བར་ཉི་མ་ལ་ཧཱུྂ་ནག་པོ། མགྲིན་པར་པདྨ་དམར་པོ་འདབ་མ་བརྒྱད་པའི་ལྟེ་བར་ཉི་མ་ལ་ཨཱཿདམར་པོ། སྤྱི་བོར་འཁོར་ལོ་དཀར་པོ་རྩིབས་བརྒྱད་པའི་ལྟེ་བར་ཟླ་བ་ལ་ཨོཾ་དཀར་པོ་དེ་དག་གི་འོད་ཟེར་གྱིས་ལུས་འོད་གསལ་བར་བྱས་པ་དཔོན་སློབ་གཉིས་ཀས་བསྒོམ། ཧཱུྂ་༌། ཞེས་བརྗོད་པས་དཀྱིལ་འཁོར་གྱི་ཤར་སྒོར་བཞག་ནས། སློབ་དཔོན་གྱིས། ཀྱེ། དགའ་བ་ལ་དགའ་ཁྱོད་སུ་ཡིན། ཞེས་དྲིས་པར་སློབ་མས། བདེ་ཆེན་བདག་ནི་སྐལ་བཟང་ལགས། །ཞེས་གསོལ། སློབ་མས། ཨོཾ་སརྦ་ཡོ་ག་ཙིཏྟ་ཨུཏྤཱ་ད་ཡཱ་མི།་་་་ཐམས་ཅད་རྣལ་འབྱོར་དུ་སེམས་བསྐྱེད་པར་བགྱིད་དོ། །ཞེས་བརྗོད་ཅིང་རྣལ་འབྱོར་དུ་སེམས་བསྐྱེད། སློབ་མའི་སྙིང་ཁར་རྡོ་རྗེ་མེ་ཏོག་དང་བཅས་པ་བཟུང་ནས། ཨོཾ་སུ་ར་ཏེ་ས་མ་ཡ་སྟྭཾ་ཧོཿ སིདྡྷི་བཛྲ་ཡ་ཐཱ་སུ་ཁཾ༑་་་་་ཤིན་ཏུ་དགའ་བའི་དམ་ཚིག་ཁྱོད་ངོ་མཚར་གྲུབ་པའི་རྡོ་རྗེ་ཇི་ལྟར་བདེ་བ། ཞེས་པས་སེམས་བསྐྱེད་བརྟན་པར་བྱས་ནས་དེ་ནས་ཐུན་མོང་གི་སྡོམ་པ་བཟུང་བའི་ཕྱིར་སློབ་མས། དཀོན་མཆོག་གསུམ་ལ་བདག་སྐྱབས་མཆི། །སྡིག་པ་ཐམས་ཅད་སོ་སོར་བཤགས། །འགྲོ་བའི་དགེ་ལ་རྗེས་ཡི་རང༌། །སངས་རྒྱས་བྱང་ཆུབ་ཡིད་ཀྱིས་བཟུང༌། །སངས་རྒྱས་ཆོས་དང་ཚོགས་མཆོག་ལ། །བྱང་ཆུབ་བར་དུ་སྐྱབས་སུ་མཆི། །བྱང་ཆུབ་སེམས་སུ་འདི་བགྱིད་དེ། །བདག་དང་གཞན་དོན་རབ་བསྒྲུབ་ཕྱིར། །བདག་གིས་བྱང་ཆུབ་སེམས་མཆོག་བསྐྱེད། །ཨེ་མ་སེམས་ཅན་ཀུན་མགྲོན་གཉེར། །བྱང་ཆུབ་སྤྱོད་མཆོག་མཛད་བཞིན་སྤྱད། །འགྲོ་ལ་ཕན་ཕྱིར་སངས་རྒྱས་ཤོག

།ཅེས་གསུམ་བརྗོད། དེ་ནས་ཐུན་མོང་མ་ཡིན་པ་རིགས་ལྔ་དང་འབྲེལ་བ་རྡོ་རྗེ་སློབ་དཔོན་གྱི་སྡོམ་པ་འཛིན་འདོད་ཀྱིས་དེ་ཉིད་སྩོལ་བར་གསོལ་བ་གདབ་པ་ནི། སློབ་མས། འཁོར་ལོ་ཕྱིར་མི་ལྡོག་པའི་དབང༌། །དམ་པ་བདག་ལ་བསྩལ་ནས་ནི། །མགོན་པོ་འཁོར་ལོ་ལྷ་དག་ནི། །དེ་ཉིད་སློབ་དཔོན་ཕྲིན་ལས་དང༌། །སངས་རྒྱས་ཀུན་གྱི་དམ་ཚིག་དང༌། །སྡོམ་པ་གསང་མཆོག་བཤད་དུ་གསོལ། །སེམས་ཅན་ཀུན་གྱི་དོན་གྱི་ཕྱིར། །རྟག་ཏུ་བདག་ནི་སློབ་དཔོན་བགྱིད། །ཞེས་གསུམ་གྱིས་ཁྱད་པར་དུ་གསོལ་བ་བཏབ་ལ། སྡོམ་པ་དང་སེམས་བསྐྱེད་དངོས་ནི། སློབ་མས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། བདག་མིང་འདི་ཞེས་བགྱི་བས་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། ཇི་ལྟར་དུས་གསུམ་མགོན་པོ་རྣམས། །བྱང་ཆུབ་ཏུ་ནི་ངེས་མཛད་པའི། །བྱང་ཆུབ་སེམས་ནི་བླ་ན་མེད། །དམ་པ་བདག་གིས་བསྐྱེད་པར་བགྱི། །སངས་རྒྱས་རྣལ་འབྱོར་སྡོམ་པ་ལ། །ཚུལ་ཁྲིམས་ཀྱི་ནི་བསླབ་པ་དང༌། །དགེ་བའི་ཆོས་ནི་སྡུད་པ་དང༌། །སེམས་ཅན་དོན་བྱེད་ཚུལ་ཁྲིམས་གསུམ། །བདག་གིས་བརྟན་པོར་གཟུང་བར་བགྱི། །སངས་རྒྱས་ཆོས་དང་དགེ་འདུན་ཏེ། །བླ་ན་མེད་པའི་དཀོན་མཆོག་གསུམ། །དེང་ནས་བརྩམས་ཏེ་གཟུང་བར་བགྱི། །ནམ་དུ་ཡང་ནི་མི་སྤོང་ངོ༌། །རྡོ་རྗེའི་རིགས་མཆོག་ཆེན་པོ་ལ། །རྡོ་རྗེ་དྲིལ་བུའི་ཕྱག་རྒྱ་ཡང༌། །ཡང་དག་ཉིད་དུ་གཟུང་བར་བགྱི། །སློབ་དཔོན་དག་ཀྱང་གཟུང་བར་བགྱི། །རིན་ཆེན་རིགས་མཆོག་ཆེན་པོ་ཡི། །དམ་ཚིག་ཡིད་དུ་འོང་བ་ལ། །ཉིན་རེ་བཞིན་དུ་དུས་དྲུག་ཏུ། །སྦྱིན་པ་རྣམ་བཞི་རྟག་ཏུ་སྦྱིན། །བྱང་ཆུབ་ཆེན་པོ་ལས་བྱུང་བའི། །པདྨའི་རིགས་ཅན་དག་པ་ལ། །ཕྱི་དང་གསང་བ་ཐེག་པ་གསུམ། །དམ་པའི་ཆོས་ནི་གཟུང་བར་བགྱི། །ལས་ཀྱི་རིགས་མཆོག་ཆེན་པོ་ལ། །སྡོམ་པ་ཐམས་ཅད་ལྡན་པར་ནི། །ཡང་དག་ཉིད་དུ་གཟུང་བར་བགྱི། །མཆོད་པའི་ལས་ཀྱང་ཅི་ནུས་བགྱི། །བླ་ན་མེད་པའི་བྱང་ཆུབ་སེམས། །དམ་པ་བདག་གིས་བསྐྱེད་བགྱིས་ནས། །སེམས་ཅན་ཀུན་གྱི་དོན་གྱི་ཕྱིར། །བདག་གིས་སྡོམ་པ་མ་ལུས་བཟུང༌། །མ་རྒལ་བ་རྣམས་བསྒྲལ་བར་བགྱི། །མ་གྲོལ་བ་རྣམས་བདག་གིས་དགྲོལ། །དབུགས་མ་ཕྱིན་པ་དབུགས་དབྱུང་ཞིང༌། །སེམས་ཅན་མྱ་ངན་འདས་ལ་འགོད། །ཅེས་ལན་གསུམ་བརྗོད།

ཡང་ན་གཞུང་འདིའི་རིགས་ལྔའི་སྡོམ་གཟུང་ནི། སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། བདག་ཆེ་གེ་མོ་ཞེས་བགྱི་བས་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། ཇི་ལྟར་དུས་གསུམ་མགོན་པོ་རྣམས། །བྱང་ཆུབ་ཏུ་ནི་ངེས་མཛད་པའི། །བྱང་ཆུབ་སེམས་ནི་བླ་ན་མེད། །དམ་པ་བདག་གིས་བསྐྱེད་པར་བགྱི། །ཚུལ་ཁྲིམས་བསླབ་པ་རྣམ་པ་གསུམ། །དགེ་བ་དང་ནི་ཆོས་སྡུད་དང༌། །སེམས་ཅན་དོན་བྱེད་ཚུལ་ཁྲིམས་ནི། །བདག་གིས་སོ་སོར་བརྟན་པོར་གཟུང༌། །སངས་རྒྱས་ཆོས་དང་དགེ་འདུན་ཏེ། །དཀོན་མཆོག་གསུམ་མཆོག་བླ་ན་མེད། །སྡོམ་པ་སངས་རྒྱས་རྣལ་འབྱོར་བྱུང༌། །དེང་ནས་བརྩམས་ཏེ་གཟུང་བར་བགྱི། །རྡོ་རྗེ་ཆེན་པོ་རིགས་བསྡུས་ལ། །རྡོ་རྗེ་དྲིལ་བུའི་ཕྱག་རྒྱ་ཡང༌། །དེ་ཉིད་ཀྱིས་ནི་རབ་ཏུ་གཟུང༌། །སློབ་དཔོན་དག་ཀྱང་གཟུང་བར་བགྱི༑ ༑རིན་ཆེན་ཆེན་པོའི་རིགས་མཆོག་གི། །དམ་ཚིག་ཡིད་དུ་འོང་བ་ལ། །ཉིན་རེ་བཞིན་དུ་ལན་དྲུག་ཏུ། །སྦྱིན་པ་རྣམ་བཞི་རབ་ཏུ་སྦྱིན། །པདྨ་ཆེན་པོའི་རིགས་དག་པ། །བྱང་ཆུབ་ཆེན་པོ་འབྱུང་བ་ལ། །ཕྱི་དང་གསང་བ་ཐེག་པ་གསུམ། །དམ་ཆོས་སོ་སོར་གཟུང་བར་བགྱི། །ལས་ཆེན་རིགས་ནི་བསྡུས་པ་ལ། །སྡོམ་པ་ཐམས་ཅད་ཡང་དག་ལྡན། །མཆོད་པའི་ལས་ནི་ཅི་ནུས་བཞིན། །ཀུན་ནས་སོ་སོར་གཟུང་བར་བགྱི། །སེམས་ཅན་ཀུན་གྱི་དོན་གྱི་ཕྱིར། །བྱང་ཆུབ་སེམས་ནི་བླ་མེད་པ། །དམ་པ་ཡང་དག་བསྐྱེད་བགྱི་ཞིང༌། །སྡོམ་པ་མ་ལུས་བཟུང་བགྱིས་ནས། །མ་བསྒྲལ་བ་རྣམས་བསྒྲལ་བར་བགྱི། །མ་གྲོལ་བ་རྣམས་བདག་གིས་དགྲོལ། །དབུགས་མ་ཕྱིན་པ་དབུགས་དབྱུང་ཞིང༌། །སེམས་ཅན་མྱ་ངན་འདས་ལ་འགོད། །གསུམ་བརྗོད་པས་སྡོམ་པ་འཛིན་དུ་བཅུག་གོ། །སློབ་མའི་སྤྱི་བོར་རྡོ་རྗེ་བཞག་ལ་གསང་བར་གདམས་པ་ནི། དེང་ཁྱོད་ལ་དེ་བཞིན་གཤེགས་པ་ཐམས་ཅད་ཀྱི་བྱིན་གྱིས་རློབ་པར་འགྱུར་གྱི།

ཁྱོད་ཀྱིས་ཀྱང་དེ་བཞིན་གཤེགས་པ་ཐམས་ཅད་ཀྱི་མཆོག་ཏུ་གསང་བའི་དཀྱིལ་འཁོར་འདི་དཀྱིལ་འཁོར་དུ་མ་ཞུགས་པ་རྣམས་ལ་སྨྲ་བར་མི་བྱ་ཞིང་མ་དད་པ་རྣམས་ལའང་མ་ཡིན་ནོ། །ཞེས་གདམས་སོ། །དེ་ནས་ནང་དུ་གཞུག་པ་ནི། ཨོཾ་བཛྲ་ཡཀྵ་ཧཱུྂ།་་་་་རྡོ་རྗེ་གནོད་སྦྱིན། ཞེས་ཡོལ་བའི་ནང་དུ་ཁྲིད་པར་དམིགས་ནས། ཨ་ཁཾ་བཱི་ར་ཧཱུྂ།་་་་་ནམ་མཁའི་དཔའ་བོ། ཞེས་ཡོལ་བ་བསལ་ནས། སློབ་མས། ཨོཾ་མ་ཧཱ་ར་ཏི་སུ་དྲྀ་ཌྷོ་སུ་ཏོ་ཥྱ་སུ་ཁོ་བཛྲ་སཏྭ་ཨཱཏྨ་སིདྡྷྱ་མི༑་་་་་དགའ་བ་ཆེན་པོ་ཤིན་ཏུ་བརྟན་པ་རབ་ཏུ་དགྱེས་པ་ལེགས་པར་བདེ་བའི་རྡོ་རྗེ་སེམས་དཔའ་ད་ལྟ་བདག་ལ་གྲུབ་པར་མཛོད། ཅེས་བརྗོད་ཅིང་གཡས་སྐོར་གསུམ་བྱས་ཏེ། དེ་ནས་དཀྱིལ་འཁོར་གྱི་ཤར་སྒོར་སློབ་མས་ཐལ་མོ་སྦྱར་བས་མི་བསྐྱོད་པ་གཙོ་བོར་གྱུར་པའི་དེ་བཞིན་གཤེགས་པ་རྣམས་ལ་དམིགས་ཏེ། ཨོཾ་སརྦ་ཏ་ཐཱ་ག་ཏ་པཱུ་ཛོཔ་སྠཱ་ནཱ་ཡ་ཨཱཏྨཱ་ནཾ་ནིརྻཱ་ཏ་ཡཱ་མི།་་་་་དེ་བཞིན་གཤེགས་པ་ཐམས་ཅད་མཆོད་ཅིང་བསྙེན་བཀུར་བའི་ཕྱིར་བདག་ཉིད་དུ་དབུལ་བར་བགྱིའོ། །སརྦ་ཏ་ཐཱ་ག་ཏ་བཛྲ་སཏྭ་ཨ་དྷི་ཏིཥྛ་མཱཾ།་་་་་དེ་བཞིན་གཤེགས་པ་ཐམས་ཅད་དང་རྡོ་རྗེ་སེམས་དཔའ་བདག་ལ་བྱིན་གྱིས་རློབས་ཤིག །ཞེས་དང༌། སླར་ཡང་ཤར་ནས་རྣམ་སྣང༌། ཨོཾ་སརྦ་བུདྡྷ་པཱུ་ཛོཔ་སྠཱནཱ་ཡ་ཨཱཏྨཱ་ནཾ་ནིརྻཱ་ཏ་ཡཱ་མི།་་་་་སངས་རྒྱས་ཐམས་ཅད་མཆོད་ཅིང་བསྙེན་བཀུར་བའི་ཕྱིར་བདག་ཉིད་དབུལ་བར་བགྱིའོ། །སརྦ་ཏ་ཐཱ་ག་ཏ་བཛྲ་བཻ་རོ་ཙ་ན་ཨ་དྷི་ཏིཥྛ་མཱཾ།་་་་་དེ་བཞིན་གཤེགས་པ་ཐམས་ཅད་དང་རྡོ་རྗེ་རྣམ་པར་སྣང་མཛད་ཀྱིས་བདག་ལ་བྱིན་གྱིས་རློབས་ཤིག །ཞེས་དང༌། ལྷོར་རིན་འབྱུང་ལ། ཨོཾ་སརྦ་ཏ་ཐཱ་ག་ཏ་པཱུ་ཛ་ཨ་བྷི་ཥེ་ཀཱ་ཡ་ཨཱཏྨཱ་ནཾ་ནིརྻཱ་ཏཱ་ཡ་མི།་་་་་དེ་བཞིན་གཤེགས་པ་ཐམས་ཅད་ལ་མཆོད་ཅིང་དབང་བསྐུར་བའི་ཕྱིར་བདག་ཉིད་དབུལ་བར་བགྱིའོ། །སརྦ་ཏ་ཐཱ་ག་ཏ་བཛྲ་རཏྣ་ཨ་བྷི་ཥིཉྩ་མཱཾ།་་་་་དེ་བཞིན་གཤེགས་པ་ཐམས་ཅད་དང་རྡོ་རྗེ་རིན་ཆེན་གྱིས་བདག་ལ་དབང་བསྐུར་དུ་གསོལ།

ཞེས་དང༌། ནུབ་ཏུ་འོད་དཔག་མེད་ལ། ཨོཾ་སརྦ་ཏ་ཐཱ་ག་ཏ་པཱུ་ཛ་པྲ་ཝརྟ་ནཱ་ཡ་ཨཱཏྨཱ་ནཾ་ནིརྻཱ་ཏ་ཡཱ་མི།་་་་་དེ་བཞིན་གཤེགས་པ་ཐམས་ཅད་ལ་མཆོད་ཅིང་རབ་ཏུ་བསྐོར་བའི་ཕྱིར་བདག་ཉིད་དབུལ་བར་བགྱིའོ། །སརྦ་ཏ་ཐཱ་ག་ཏ་བཛྲ་དྷརྨ་པྲ་ཝརྟ་ཡཱ་མི།་་་་་དེ་བཞིན་གཤེགས་པ་ཐམས་ཅད་དང་རྡོ་རྗེ་ཆོས་བདག་ལ་རབ་ཏུ་བསྐོར་དུ་གསོལ། ཞེས་དང༌། བྱང་དུ་དོན་གྲུབ་ལ། ཨོཾ་སརྦ་ཏ་ཐཱ་ག་ཏ་པཱུ་ཛ་ཀརྨ་ནི་ཨཱཏྨཱ་ནཾ་ནིརྻཱ་ཏ་ཡཱ་མི།་་་་་དེ་བཞིན་གཤེགས་པ་ཐམས་ཅད་ལ་མཆོད་པའི་ལས་ཀྱི་ཕྱིར་བདག་ཉིད་དབུལ་བར་བགྱིའོ། །སརྦ་ཏ་ཐཱ་ག་ཏ་བཛྲ་ཀརྨ་ཀུ་རུ་མཱཾ།་་་་་དེ་བཞིན་གཤེགས་པ་ཐམས་ཅད་དང་རྡོ་རྗེ་ལས་ཀྱི་བདག་ལ་མཛོད། ཞེས་དང༌། སློབ་དཔོན་ལ་དམིགས་ཏེ། ཨོཾ་གུ་རུ་ཙ་ར་ཎོཔསྠཱ་ནཱ་ཡ་ཨཱཏྨཱ་ནཾ་ནིརྻཱ་ཏ་ཡཱ་མི།་་་་་བླ་མའི་ཞབས་ལ་ཉེ་བར་གནས་པའི་ཕྱིར་བདག་ཉིད་དབུལ་བར་བགྱིའོ། །ཞེས་ཕྱག་བྱེད་དུ་གཞུག་གོ༑ ༑ཨོཾ་སརྦ་སཏྭ་པ་རི་ཏ་ར་ཎརྠཾ་ཨཱཏྨཱ་ནཾ་ནིརྻཱ་ཏ་ཡཱ་མི།་་་་་སེམས་ཅན་ཐམས་ཅད་ཡོངས་སུ་བསྒྲལ་བའི་ཕྱིར་བདག་ཉིད་དབུལ་བར་བགྱིའོ། །དེ་ནས་ཕན་ཡོན་གྱི་སྒོ་ནས་དམ་ལ་བཞག་པ་ནི། སློབ་མའི་ལག་གཡས་ནས་སློབ་དཔོན་གྱི་གཡས་རྡོ་རྗེ་དང་བཅས་པས་བཟུང་སྟེ། དེང་ཁྱོད་དེ་བཞིན་གཤེགས་པ་ཐམས་ཅད་ཀྱི་རིགས་སུ་ཞུགས་ཀྱི། དེས་ན་ངས་ཁྱོད་ལ་རྡོ་རྗེའི་ཡེ་ཤེས་བསྐྱེད་པར་བྱ་སྟེ། ཡེ་ཤེས་གང་གི་ཁྱོད་དེ་བཞིན་གཤེགས་པ་ཐམས་ཅད་ཀྱི་དངོས་གྲུབ་ཀྱང་འཐོབ་པར་འགྱུར་ན་དངོས་གྲུབ་གཞན་རྣམས་ལྟ་སྨོས་ཀྱང་ཅི་དགོས། ཁྱོད་ཀྱིས་ཀྱང་འདི་དཀྱིལ་འཁོར་མ་མཐོང་བ་རྣམས་ཀྱི་མདུན་དུ་སྨྲ་བར་ཡང་མི་བྱ་སྟེ། ཁྱོད་དམ་ཚིག་ཉམས་པར་འགྱུར་ཏ་རེ། ཞེས་བརྗོད། ཉེས་དམིགས་ཀྱི་སྒོ་ནས་དམ་ལ་བཞག་པ་ནི། རྡོ་རྗེ་མགོར་བཟུང་ནས། འདི་ནི་དམ་ཚིག་རྡོ་རྗེ་སྟེ། །ཁྱོད་ཀྱི་དམ་ཚིག་རྡོ་རྗེ་འདི། །གལ་ཏེ་ཁྱོད་ཀྱིས་འགའ་ཞིག་ལ། །འདི་སྨྲས་ན་ནི་སྤྱི་བོ་འགེམས། །ཞེས་དང༌།

སྙིང་གར་རྡོ་རྗེ་བཟུང་ལ། ཨོཾ། དེ་རིང་རྣམ་པར་སྣང་མཛད་རང༌། །ཁྱོད་ཀྱི་སྙིང་ལ་ཡང་དག་ཞུགས། །གལ་ཏེ་ཚུལ་འདི་སྨྲས་ན་ནི།་་་༌།དེ་མ་ཐག་ཏུ་དྲལ་ཏེ་གཤེགས། །ཞེས་བཀའ་བསྒོ། གཉིས་ཀའི་སྒོ་ནས་དམ་བཞག་ནི། རྣམ་རྒྱལ་བུམ་པའི་སྟེང་གི་དུང་ཆོས་ཀྱི་མནའ་ཆུ་མཐེབ་སྲིན་གྱིས་བཟུང་བ་སློབ་མའི་ཁར་བླུགས་ཤིང༌། འདི་ནི་ཁྱོད་ཀྱི་དམྱལ་བའི་ཆུ། །དམ་ཚིག་འདས་ན་སྲེག་པར་བྱེད། །དམ་ཚིག་བསྲུང་ན་དངོས་གྲུབ་སྟེ། །རྡོ་རྗེ་བདུད་རྩིའི་ཆུ་འཐུང་ཞིག །ཨོཾ་པཉྩ་ཨ་མྲྀ་ཏ་ཨུ་ད་ཀ་ཋཿ་་་་་བདུད་རྩི་ལྔའི་ཆུ། ཞེས་མནའི་བཏུང་བ་སྦྱིན། སློབ་དཔོན་བཀའ་གཉན་པའི་སྒོ་ནས་དམ་བཞག་ནི། སློབ་དཔོན་གྱིས་ལག་གི་རྡོ་རྗེ་དང་བཅས་པས་སློབ་མའི་ལག་ནས་བཟུང་སྟེ། དེང་ནས་བརྩམས་ཏེ་ཁྱོད་ཀྱི་ཤཱཀྱ་སེང་གེ་རྣམ་པར་སྣང་མཛད་ཆེན་པོ་ང་ཡིན་གྱི། ངས་འདི་གྱིས་ཤིག་ཅེས་གང་བསྒོ་བ་དེ་ཁྱོད་ཀྱིས་བྱ་དགོས་སོ། །ཁྱོད་ཀྱིས་ང་ལ་བརྙས་པར་མི་བྱ་སྟེ། གལ་ཏེ་འགལ་ན་ཁྱོད་ཡ་ང་བ་མ་སྤང་བར་ཤི་བའི་དུས་བྱས་ནས་དམྱལ་བར་ལྟུང་བར་འགྱུར་ཏ་རེ། ཞེས་བརྗོད་དོ། དམ་བཞག་འདི་རྣམས་བྱེད་པའི་གནས་ནི་དཀྱིལ་འཁོར་གྱི་ཤར་སྒོར་བྱ་བར་བཤད་དོ། །དེ་ནས་ཡེ་ཤེས་དབབ་པའི་དོན་དུ། སློབ་མས། དེ་བཞིན་གཤེགས་པ་ཐམས་ཅད་ཀྱིས་བྱིན་གྱི་བརླབ་ཏུ་གསོལ༑ ༑ཤཱཀྱ་སེང་གེ་རྣམ་སྣང་ཆེན་པོ་བདག་ལ་དབབ་པར་གྱུར་ཅིག །གསུམ་གསོལ། སློབ་མ་རྣམས་སྐད་ཅིག་གིས་སྟོང་པ་ཉིད་ཀྱི་རྗེས་སུ་ཨཱཿལས་བྱུང་བའི་གསུང་རྡོ་རྗེ་སྣང་བ་མཐའ་ཡས་སྐུ་མདོག་དམར་པོ་གཡས་པདྨ་དང་གཡོན་དེས་མཚན་པའི་དྲིལ་བུ་འཛིན་པ་གཡས་བརྐྱང་གིས་བཞེངས་པ། དེའི་སྙིང་གར་ལཾ་ལས་བྱུང་བའི་སའི་དཀྱིལ་འཁོར་སེར་པོ་གྲུ་བཞི་པ་རྡོ་རྗེས་མཚན་པར་ཉི་མ་ལ་ཧཱུྂ་སྔོན་པོ། མགོ་བོར་ཝཾ་ལས་ཆུའི་དཀྱིལ་འཁོར་དཀར་པོ་ཟླུམ་པོ་བུམ་པས་མཚན་པར་ཟླ་བ་ལ་ཧ་དཀར་པོ། མགྲིན་པར་ཡཾ་ལས་རླུང་གི་དཀྱིལ་འཁོར་སྔོན་པོ་གཞུ་ལྟ་བུ་བ་དན་གཡོ་བ་གཉིས་ཀྱིས་མཚན་པར་ཟླ་བ་ལ་ཨ་དམར་པོ།

རྐང་པ་དག་གི་འོག་ནས་རླུང་གི་དཀྱིལ་འཁོར་གྱིས་སྦར་བའི་རཾ་ལས་མེའི་དཀྱིལ་འཁོར་དམར་པོ་གྲུ་གསུམ་ཡི་གེ་རས་མཚན་པ་འོད་ཟེར་འཕྲོ་བ་ལ་གནས་པའི་ཛྷཻཿདམར་པོས་སློབ་མ་འདེགས་བཞིན་པ་ལས། སློབ་དཔོན་གྱི་སྙིང་གའི་ས་བོན་གྱི་འོད་ཟེར་རྣམས་ཀྱིས་ཐུགས་དང་སྐུ་དང་གསུང་རྡོ་རྗེའི་ལྷ་ཚོགས་རྣམས་སྤྱན་དྲངས་ལ། དེ་རྣམས་ཀྱི་རང་བཞིན་ཧཱུྂ་ཧཿཨཿཡི་ཡི་གེ་རྣམས་ལ་བསྟིམ་ཞིང་རྐང་པའི་བུ་ག་ནས་ཛྷཻཿགི་འོད་ཟེར་གྱི་ཚོགས་ཞུགས་པ་དང༌། ཧཱུྂ་ལ་སོགས་པའི་འོད་ཟེར་རྣམས་ཀྱིས་ལུས་མཐའ་དག་ཀུན་ནས་གང་བར་གྱུར་པར་དམིགས་ཏེ། སློབ་དཔོན་གྱིས་སེམས་མ་རྡོ་རྗེ་མའི་ཕྱག་རྒྱ་སློབ་མའི་སྙིང་ཁར་བཞག་ལ། འདི་ཁྱོད་དམ་ཚིག་རྡོ་རྗེ་སྟེ། །རྡོ་རྗེ་སེམས་དཔའ་ཞེས་བྱ་གང༌། །རྡོ་རྗེ་ཡེ་ཤེས་བླ་ན་མེད། །དེ་རིང་ཁྱོད་ལ་འབེབས་པར་མཛད། །ཅེས་བརྗོད་ཅིང་སླར་ཡང་སློབ་དཔོན་གྱིས་ལག་གཡོན་དྲིལ་བུ་དཀྲོལ་ཞིང་གཡས་རྡོ་རྗེ་དང་བཅས་པས། གུ་གུལ་སྦྱར་བའི་སྤོས་ཕོར་འདེགས་པས། ཨཱ་ཝེ་ཤ་ཡ་སྟྭཾ་བྷ་ཡ་ར་ར་ར་ར་ཙ་ལ་ཡ་ཙ་ལ་ཡ་ཧཱུྂ་ཧཿཨཿཛྷཻཿ ཞེས་པའི་སྔགས་རྣམ་པ་བརྒྱར་གདོན་ཞིང་བསམ་གཏན་ལ་གཞོལ་བས་དབབ་པར་བྱའོ། །དེ་ནས། ཏིཥྛ་བཛྲ། ཞེས་སྤྱི་བོར་རྡོ་རྗེ་རྒྱ་གྲམ་བཞག་ལ་བརྟན་པར་བྱས་ནས༑ སློབ་མ་དཀྱིལ་འཁོར་ལ་མངོན་དུ་ཕྱོགས་པ་ལ། སློབ་དཔོན་གྱིས། ཁྱོད་ཀྱི་མིག་ལ་ཇི་ལྟར་སྣང༌། །ཞེས་དྲིས་པར། སློབ་མས། ཁ་དོག་སོ་སོར་མཐོང་ན་དེ་ལྟར་སྨྲ་ཞིང༌། ཡང་ན། ཁ་དོག་སྣ་ཚོགས་ཉིད་དུ་མཐོང༌། །ཞེས་གསོལ། བླ་མས། ཕྲིན་ལས་སྣ་ཚོགས་འགྲུབ་པར་འགྱུར། །ཞེས་བརྗོད། སློབ་དཔོན་གྱིས་རྡོ་རྗེ་དང་བཅས་པའི་ལག་གཡས་ཀྱིས་སློབ་མའི་མཐེ་བོང་གཉིས་ནས་བཟུང་ལ་ལས་ཐམས་ཅད་པའི་ཨོཾ་བཛྲ་ཡཀྵ་ཧཱུྂ། བརྗོད་ཅིང་དཀྱིལ་འཁོར་ལ་ལན་གསུམ་བསྐོར་བའམ་དེར་མོས་ལ། སློབ་དཔོན་གྱིས་བདེན་པའི་བྱིན་རླབས་འདི་རྡོར་དྲིལ་འཛིན་པས་བརྗོད་དེ།

ཡང་དག་པ་ཡི་དཀྱིལ་འཁོར་འདིར། །བདག་གིས་སློབ་མའམ་ཚེ་འདས་གཞུག་པ་འདིའི། །ལྷ་རྣམས་རིགས་ཀྱི་རིམ་པ་ནི། །བསོད་ནམས་ཇི་ལྟར་དེ་ལྟར་ཤོག །འདི་ཡི་དངོས་གྲུབ་ཇི་འདྲར་འགྱུར། །རིགས་ནི་གང་གི་སྣོད་དུ་འགྱུར། །བསོད་ནམས་མཐུ་ཡང་ཇི་འདྲ་བ། །དེ་འདྲར་དཀྱིལ་འཁོར་དུ་གྱུར་ཅིག །ཅེས་བརྗོད། དེ་ནས་དཀྱིལ་འཁོར་མཐོང་བའི་བདག་ཉིད་དུ་གཞུག་པ་ནི། སྔར་གཏད་པའི་མེ་ཏོག་གི་ཕྲེང་བ་ཏྲཱྂ་གིས་སྔགས་པ་མ་རྙིང་བ་ཞིག་ཐལ་མོ་སྦྱར་བའི་བར་དུ་བཟུང་བ་གུས་པས་སྔོན་དུ་འགྲོ་བས། འཁོར་ལོའི་དབང་ཕྱུག་གི་དབུ་ལ་འབུལ་བའི་འདུན་པས། ཨོཾ་ཏིཥྛ་བཛྲ་དྲྀ་ཌྷོ་མེ་བྷ་ཝ་ཤ་ཤྭ་ཏོ་མེ་བྷ་ཝ་ཧྲྀ་ད་ཡཾ་མེ་ཨ་དྷི་ཏིཥྛ་སརྦ་སིདྡྷི་མྨེ་པྲ་ཡཙྪ་ཧཱུྂ། ཧ་ཧ་ཧ་ཧ་ཧོཿ་་་་་གནས་པ་རྡོ་རྗེ་བརྟན་པ་བདག་ལ་རྟོགས་པ་བདག་ལ་སྙིང་པོ་བདག་ལ༑ ལྷག་པར་གནས་ལ་ཐམས་ཅད་དངོས་གྲུབ་བདག་ལ་སྩོལ། ཨ་ཁཾ་བཱའི་ར་ཧཱུྂ།་་་་་ནམ་མཁའི་དཔའ་པོ། པྲ་ཏཱིཙྪ་ཀུ་སུ་མཱཉྫ་ལི་ནཱ་ཐ་ཧོཿ་་་་་སོ་སོར་བཞེས་མེ་ཏོག་ཐལ་མོ་མགོན་པོ་ཀྱེ། ཞེས་བརྗོད་ལ་གཏོར་རོ།།་་་་་གཞུང་འདིར་དྲི་མེད་འོད་ཀྱི་ལུང་བཞིན། རྡུལ་ཚོན་ལ་མེ་ཏོག་དོར་བས་ཉམས་ན་སྡིག་ཏུ་འགྱུར་ཕྱིར་རྣམ་རྒྱལ་བུམ་པའི་མཚན་མ་ལ་འདོར་བ་དང༌། སེམས་དགེ་བ་ལ་ཉེས་པ་མེད། །ཅེས་པའི་ལུང་གིས་དེ་ལ་རྡུལ་ཚོན་དུ་འདོར་ཡང་ཉེས་མེད་དུ་གསུངས་སོ། །མེ་ཏོག་དེ་རེ་ཁ་ལྔའི་ནང་དུ་ལྷུང་བ་ན་ལྷ་གང་ཡིན་དེའི་རིགས་བརྟག་ཅིང་དེའི་རྣལ་འབྱོར་དང་དངོས་གྲུབ་ཀྱང་མཚོན་ཞིང༌། གཙོ་བོའི་མཛོད་སྤུའམ་གཙུག་ཏོར་ལ་ཕོག་ན་མཆོག་གི་དངོས་གྲུབ། སྤྱན་དང་ཞལ་ལ་སྔགས་ཀྱི་དངོས་གྲུབ། སྐུའི་སྟོད་སྨད་བར་གསུམ་ལ་མཆོག་དམན་བར་མའི་དངོས་གྲུབ། སྐུ་ལས་ཧ་ཅང་རིང་ན་དུས་འགྱང་ཞིང་ཉེ་ན་མྱུར་བའི་དངོས་གྲུབ། ལྷ་གཉིས་ཀྱི་བར་དུ་ལྷུང་ན་གང་ལ་ཉེ་བ་དེའི་རིགས། མཉམ་ན་གཉིས་ཀའམ་གང་ལ་དད་པ་དེ་དང༌།

རྩིག་པའི་ཕྱིར་ལྷུང་ན་ལན་གསུམ་བསྐྱར་ཞིང༌། དེ་ལས་ཀྱང་ཕྱིར་ལྷུང་ན་དངོས་གྲུབ་ཕྲ་མོ་ཙམ། རྡོ་རྗེ་ར་བའི་ཕྱི་རོལ་དུ་ལྷུང་ན་དངོས་གྲུབ་མེད་ཅིང་དེ་ལ་དཀྱིལ་འཁོར་ཡང་མི་སྟོན་པར་སྔགས་བཟླས་པ་སོགས་ཀྱི་སྐལ་ལྡན་དུ་བསྒྲུབས་ནས་སྐབས་གཞན་དུ་གཞུག །ཕྱིའི་རྡོ་རྗེ་ཕྲེང་བའི་ནང་དུ་ལྷུང་ན་ཚེགས་ཆེན་པོས་འགྲུབ་པར་འགྱུར་རོ། །ཞེས་ངོ་སྤྲད། མེ་ཏོག་དེ་ཉིད་སློབ་དཔོན་གྱིས་བླངས་པ་སློབ་མའི་མགོར་བཅིངས་ལ། །ཨོཾ་པྲ་ཏི་གྲྀཧྞ་ཏྭཾ་ཨི་མཾ་སཏྭ་མ་ཧཱ་བ་ལཾ།་་་་་སོ་སོར་ཟུང་ཞིག་ཁྱོད་ཀྱིས་འདི་སེམས་དཔའ་སྟོབས་པོ་ཆེ། ཞེས་བརྗོད་ཅིང་བཅིང་བ་ནི། དབང་དང་པོ་མེ་ཏོག་གི་ཕྲེང་བའི་དབང་ཞེས་བྱའོ། །དེ་ནས་སློབ་མའི་སྙིང་གར་བདག་པོའི་ས་བོན་ཧཱུྂ་དཔྲལ་བར་རྂ་མིག་གཉིས་སུ་འབར་བ་དང་བཅས་པའི་ཨོཾ་རེ་རེ་གསལ་བར་གྱུར་པར་དམིགས་ནས། ཨོཾ། དེ་རིང་རྣམ་པར་སྣང་མཛད་རང༌། །ཁྱོད་ཀྱི་མིག་ནི་འབྱེད་པར་བརྩོན། །རྡོ་རྗེའི་མིག་ནི་བླ་ན་མེད། །ཐམས་ཅད་མིག་ནི་དབྱེ་བར་མཛོད། །ཨོཾ་ཛྙཱ་ནཙཀྵུཿཧཱུྂ་ཨཱཿསྭཱ་ཧཱ།་་་་་ཡེ་ཤེས་ཀྱི་མིག །ཞེས་གདོང་གཡོགས་བསལ་ནས། ཧེ་བཛྲ་པ་ཤྱ་ཧོཿ་་་་་ཀྱེ་རྡོ་རྗེ་ལྟོས་ཤིག །ཞེས་པས་བལྟ་བར་བསྐུལ་ནས། རྟེན་དང་བརྟེན་པར་བཅས་པའི་དཀྱིལ་འཁོར་མངོན་སུམ་དུ་མཐོང་བར་གྱུར་པར་མོས་ལ། སློབ་དཔོན་གྱིས། ད་ནི་དད་པའི་ཤུགས་ཀྱིས་སུ། །དཀྱིལ་འཁོར་འདི་དེ་ཉིད་ལ་ལྟོས། །ཁྱོད་ནི་སངས་རྒྱས་རིགས་སུ་སྐྱེས། །ཕྱག་རྒྱ་སྔགས་ཀྱི་བྱིན་གྱིས་བརླབས༑ ༑དངོས་གྲུབ་ཀུན་ནི་ཕུན་སུམ་ཚོགས། །དམ་ཚིག་མཆོག་ཏུ་ཁྱོད་འགྱུར་རོ། །ཞེས་སྤྲོ་བ་བསྐྱེད། སློབ་མས་ཆེད་དུ་བརྗོད་པ་ནི། རྡོ་རྗེའི་དཀྱིལ་འཁོར་ཆེན་པོར་བདག་ཞུགས་སོ། །རྣལ་འབྱོར་དཀྱིལ་འཁོར་ཆེན་པོ་བདག་གིས་མཐོང༌། །གསང་བའི་དཀྱིལ་འཁོར་ཆེན་པོར་བདག་དབང་བསྐུར། །ཧོཿཧོཿཧོཿ ཞེས་དམ་ཚིག་བརྗོད་དུ་གཞུག་གོ། །དེ་ལྟར་ཞུགས་པ་ལ་དབང་བསྐུར་བ་ནི།

ཐོག་མར་རིགས་དབང་ལྔ་ལས་བུམ་དབང་འཁོར་བཅས་ཞུ་བའི་དོན་དུ་མཎྜལ་ཕུལ་ནས། སློབ་མས། བྱང་ཆུབ་རྡོ་རྗེས་སངས་རྒྱས་ལ། །མཆོད་ཆེན་ཇི་ལྟར་བསྩལ་བ་ལྟར། །བདག་ཀྱང་རབ་ཏུ་བསྒྲལ་བའི་ཕྱིར། །ནམ་མཁའི་རྡོ་རྗེ་དེང་བདག་སྩོལ། །ཅེས་གསུམ་གྱིས་གསོལ་བ་བཏབ། དེ་ནས་དཀྱིལ་འཁོར་གྱི་ཤར་ཕྱོགས་སུ་ཁྲུས་དཀྱིལ་རྡུལ་ཚོན་ནས་འབྲས་བཏགས་པའི་ཁུ་བས་རེ་ཁ་ལྔ་ལྡན་གྲུ་བཞི་སྒོ་བཞི་པ་ལ་རྟ་བབས་སོགས་མེད་པའི་དབུས་སུ་སྣ་ཚོགས་པདྨ་འདབ་བརྒྱད་ཀྱི་ཕྱིའི་རེ་ཁ་གྲུ་བཞི་ནང་མའི་ཤར་སོགས་སུ་འཁོར་ལོ་རིན་ཆེན་པདྨ་རལ་གྲི་དང༌། མཚམས་རྣམས་སུ་ཡུམ་བཞིའི་ས་བོན་བྲིས་པའི་ཁྲུས་དཀྱིལ་ལམ། བསྡུ་ན་ཚོམ་བུ་དགུ་པ་དེ་གཉིས་གང་རུང་གི་སྟེང་དུ་སེང་གེའི་ཁྲིའི་སྟེང་དུ་ཟླ་བའི་སྟན་དང་བཅས་པ་བཞག་གོ། །དེ་ལྟ་བུའི་ཁྲུས་དཀྱིལ་གྱི་སྟེང་དུ་སློབ་མ་དཀྱིལ་འཁོར་གྱི་གཙོ་བོའི་གཟུགས་སུ་བསྒོམས་པ་དཀྱིལ་འཁོར་ལ་མངོན་པར་ཕྱོགས་ཏེ་བཞག་པ་ལ་སྦྱང་བའི་རིམ་པ་བྱ་བ་ནི། སྦྱང་ཆས་རྣམས་སློབ་དཔོན་གྱི་མདུན་དུ་བསྟར་ཏེ་ཐོག་མར། ཁྲུས་ཀྱི་དཀྱིལ་འཁོར་རེ་ཁ་ལྔ་དང་ལྡན་པ་གྲུ་བཞི་པ་རྟ་བབས་རྣམ་པར་སྤངས་པའི་སྒོ་བཞི་པའི་དབུས་སུ་སྣ་ཚོགས་པདྨ་འདབ་མ་བརྒྱད་པའི་སྟེང་དུ་ཕྱོགས་བཞིར་འཁོར་ལོ། རིན་པོ་ཆེ། པདྨ། རལ་གྲི། མཚམས་སུ་ཡུམ་བཞིའི་ས་བོན་དང་ལྡན་པའི་ཕྱི་རོལ་རེ་ཁ་གྲུ་བཞི་ཅན་གྱི་དབུས་སུ་སེང་ཁྲི་ཟླ་བའི་གདན་དང་བཅས་པའི་སྟེང་དུ་སློབ་མའམ། རང་ཉིད་སྐད་ཅིག་གིས་བཅོམ་ལྡན་འདས་ཤཱཀྱ་སེང་གེ་རྣམ་པར་སྣང་མཛད་ཆེན་པོར་གསལ་བར་གྱུར། ཨོཾ་བཛྲ་ཡཀྵ་ཧཱུྂ་དང༌། ཧཱུྂ་བདུན་བཟླས་པའི་ཡུངས་ཀར་ཁུ་ཚུར་གཉིས་ཀྱིས་བཟུང་ལ་རེ་རེ་ནས་གཡོན་དང་གཡས་སུ་ལན་གཉིས་གཉིས་བསྐོར་ཞིང༌། ཨོཾ་སརྦ་པཱ་པཾ་ད་ཧ་ན་བཛྲ་ཡ་་་་་་སྡིག་པ་ཐམས་ཅད་བསྲེག་པའི་རྡོ་རྗེ་ཡིས། བཛྲ་སཏྭ་སྱ།་་་་་རྡོ་རྗེ་སེམས་དཔའ་སྟེ། སློབ་མའི་གསང་མཚན་མཚོན་བྱེད་དང༌།

སརྦ་པཱ་པཾ་ད་ཧ་ན་སྭཱ་ཧཱ༑་་་་་སྡིག་པ་ཐམས་ཅད་སྲེགས་ཤིག །ཞེས་བརྗོད་ཅིང་མེར་དོར། དེ་བཞིན་དུ་ཁུ་ཚུར་གཉིས་ཀྱི་ཆུ་དང༌། ཁམ་ཕོར་དཀར་པོ་དང༌། རྩྭ་དཱུརྺའི་མྱུ་གུ་དང་བཅས་པའི་བ་ལྕིའི་ཆངས་བུ་དང༌། ཟན་གྱི་ཆངས་བུ་ཏིང་ལོ་སྦྲགས་པ་དང༌། སེང་རས་ཚལ་པ་རྣམས་ཀྱང་བཞི་བཞིས་སྔར་བཞིན་བྱབས་ཤིང་ཁམ་ཕོར་མ་གཏོགས་པ་གཞན་རྣམས་མེར་དོར་རོ། དེ་ནས་སློབ་མ་ལ་གཙོ་བོའི་སྔགས། ཨོཾ་མུ་ནི་མུ་ནི་མ་ཧཱ་མུ་ནི་སྭཱ་ཧཱ། ཞེས་སྙིང་གར་དྲིས་བྱུགས་ཤིང༌། མགོར། ཨོཾ་བཛྲ་པུཥྤཾ་པྲ་ཏཱིཙྪ་སྭཱ་ཧཱ། ཞེས་མེ་ཏོག་གི་ཕྲེང་བ་བཅིངས་ལ། མདུན་དུ་མཆོད་ཡོན་སྔགས། ཨོཾ་བཛྲ་ཨརྒྷཾ་པྲ་ཏཱིཙྪ་སྭཱ་ཧཱ། རྒྱ་དང་བཅས་པས་ཕུལ་ནས། མར་མེ། ཨོཾ་བཛྲ་ཨཱ་ལོ་ཀེ་པྲ་ཏཱིཙྪ་སྭཱ་ཧཱས་ཡོངས་སུ་བསྐོར་ཏེ། ལས་སྔགས། ཨོཾ་བཛྲ་ཡཀྵ་ཧཱུྂ་དང༌། ཧཱུྂ་བདུན་བཟླས་པའི་མར་དང་སྤོས་དཀར་གྱིས་བདུག་པར་བྱའོ། །དེ་ནས་ཆུ་དབང་དངོས་ནི། སློབ་མ་རྣམས་བཅོམ་ལྡན་འདས་དཔལ་ཤཱཀྱ་སེང་གེ་རྣམ་སྣང་ཆེན་པོར་སྐད་ཅིག་གིས་གསལ་བར་གྱུར། སློབ་དཔོན་གྱི་ཐུགས་ཀའི་ས་བོན་གྱི་འོད་ཟེར་གྱིས་ཕྱོགས་བཅུའི་དེ་བཞིན་གཤེགས་པ་དང་སྤྱན་མ་ལ་སོགས་པའི་ལྷ་མོ་རྣམས་མདུན་གྱི་ནམ་མཁར་སྤྱན་དྲངས། ཨོཾ་བཛྲ་པུཥྤཾ་པྲ་ཏཱིཙྪ་སོགས་ཉེར་སྤྱོད་ལྔས་མཆོད། རྡོ་རྗེ་ཅན་གྱིས་སངས་རྒྱས་ལ། །འགྲོ་བ་སྐྱོབ་པའི་ཆེད་དུ་དབང༌། །ཡོན་ཏན་འབྱུང་གནས་ཇི་ལྟར་བསྩལ། །དེ་ལྟར་འདི་ལ་བསྩལ་དུ་གསོལ། །ཞེས་གསོལ་བ་བཏབ་པས་སྤྱན་མ་ལ་སོགས་པའི་ལྷ་མོ་རྣམས་ཀྱི་ཕྱག་གིས་ཅུང་ཟད་ཡོ་བར་བཟུང་བའི་བུམ་པ་དཀར་པོ་མི་བསྐྱོད་པའི་རང་བཞིན་བྱང་ཆུབ་སེམས་ཀྱི་བདུད་རྩིས་གང་བ་བསྣམས་ནས་དབང་བསྐུར། དབང་གི་ལྷ་དང་ལྷ་མོ་རྣམས་ཀྱིས་གདུགས་དང༌། རྒྱལ་མཚན་དང༌། བ་དན་དང༌། ན་བཟའ་ལ་སོགས་པ་སློབ་མའི་སྟེང་ཕྱོགས་སུ་འཛིན། གླུ་དང་གར་མཛད་ཅིང་རོལ་མོ་སྣ་ཚོགས་པའི་སྒྲ་སྒྲོག །མེ་ཏོག་དང་གུར་གུུམ་ལ་སོགས་པའི་ཆར་འབེབས།

་གཟུགས་རྡོ་རྗེ་མ་ལ་སོགས་པའི་ལྷ་མོ་རྣམས་ཀྱིས། བཀྲ་ཤིས་གང་ཞིག་སེམས་ཅན་ཀུན་གྱི་སྙིང་ལ་གནས། །ཀུན་གྱི་བདག་ཉིད་རིགས་ཀུན་གྱི་ནི་བདག་པོ་མཆོག །སེམས་ཅན་མ་ལུས་སྐྱེད་བྱེད་བདེ་བ་ཆེན་པོ་སྟེ། །དེས་ནི་དེང་ཁྱོད་དབང་བསྐུར་མཆོག་ལ་བཀྲ་ཤིས་ཤོག །ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ། །འཇིག་རྟེན་གསུམ་གྱི་མགོན་པོ་དྲི་མ་གསུམ་སྤངས་པ། །སངས་རྒྱས་པདྨ་རྣམ་རྒྱས་འདབ་འདྲའི་སྤྱན་མངའ་བ། །དེས་ནི་དེ་རིང་ཁྱོད་ལ་ཞི་བྱེད་བཀྲ་ཤིས་ཤོག །དེ་ཡིས་ཉེ་བར་བསྟན་པའི་མཆོག་རབ་མི་གཡོ་བ། །འཇིག་རྟེན་གསུམ་ན་གྲགས་ཤིང་ལྷ་དང་མི་ཡིས་མཆོད། །ཆོས་མཆོག་སྐྱེ་དགུ་རྣམས་ལ་རྟག་ཏུ་ཞི་བྱེད་པ། །དེས་ནི་དེ་རིང་ཁྱོད་ལ་ཞི་བྱེད་བཀྲ་ཤིས་ཤོག །དམ་ཆོས་ལྡན་པ་ཐོས་དང་བཀྲ་ཤིས་ཀྱིས་ཕྱུག་ཅིང༌། །དགེ་འདུན་མི་དང་ལྷ་དང་ལྷ་མིན་ཡོན་གྱི་གནས། །ཚོགས་ཀྱི་མཆོག་རབ་ངོ་ཚ་ཤེས་དང་དཔལ་གྱི་གཞི། །དེས་ནི་དེ་རིང་ཁྱོད་ལ་ཞི་བྱེད་བཀྲ་ཤིས་ཤོག །ཅེས་བཀྲ་ཤིས་ཀྱི་གླུ་ཉེ་བར་ལེན་བཞིན་པས། སློབ་དཔོན་གྱིས་རྣམ་རྒྱལ་བུམ་པ་ཐོགས་ཏེ། དབང་བསྐུར་རྡོ་རྗེ་ཆེན་པོ་ནི། །ཁམས་གསུམ་པ་ཡི་ཕྱག་བྱས་པ། །རྡོ་རྗེ་གསང་བ་གསུམ་བྱུང་བ། །སངས་རྒྱས་ཀུན་གྱིས་སྦྱིན་པར་བྱ། །ཨོཾ་ཨཱཿབཛྲ་ཨུ་ད་ཀ་ཨ་བྷི་ཥིཉྩ་ཧཱུྂ་སུ་ར་ཏེ་སྟྭཾ་ཨ་ཧཾ། ཞེས་བུམ་པ་མགོར་བཞག་ཅིང་བུམ་ཆུ་འཐུང་དུ་བཞུག །དེའི་ཚེ་དེས་བདེ་བ་ཆེན་པོ་ཕུན་སུམ་ཚོགས་པ་སྐྱེས། ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུ་རྒྱན་དབང་གི་ལྷ་རྣམས་ཡེ་ཤེས་སེམས་དཔའི་ངོ་བོར་སློབ་མ་ལ་ཐིམ། པུཥྤེ་སོགས་ཀྱིས་མཆོད༑ དེ་ལྟར་ཆུའི་དབང་བསྐུར་བས་སློབ་མའི་རྣམ་པར་ཤེས་པ་སྨིན་པར་བྱས། ཞེ་སྡང་གི་དྲི་མ་བཀྲུས། ཆོས་དབྱིངས་ཡེ་ཤེས་ཀྱི་ས་བོན་རྒྱུད་ལ་བསྐྲུན། མི་བསྐྱོད་པ་དང་སྐལ་པ་མཉམ་པར་གྱུར། ཅེས་དོན་བཤད། དབང་ལྷག་མའི་ཆོ་ག་བཞིའི་དབུ་རྒྱན་གྱི་དབང་གི་དོན་དུ་མཎྜལ་ཕུལ་ལ།

བྱང་ཆུབ་རྡོ་རྗེ་སོགས་ཀྱིས་གསོལ་བ་བཏབ། སློབ་དཔོན་གྱི་ཐུགས་ཀའི་ས་བོན་གྱི་འོད་ཟེར་གྱིས་ཕྱོགས་བཅུའི་དེ་བཞིན་གཤེགས་པ་དང༌། སྤྱན་མ་ལ་སོགས་པའི་ལྷ་མོ་རྣམས་མདུན་གྱི་ནམ་མཁར་སྤྱན་དྲངས། པུཥྤེ་སོགས་ཉེར་སྤྱོད་ལྔས་མཆོད། རྡོ་རྗེ་ཅན་གྱིས་སངས་རྒྱས་ལ། །འགྲོ་བ་སྐྱོབ་པའི་ཆེད་དུ་དབང༌༑ ༑ཡོན་ཏན་འབྱུང་གནས་ཇི་ལྟར་བསྩལ། །དེ་ལྟར་འདི་ལའང་བསྩལ་དུ་གསོལ། །ཞེས་གསོལ་བ་བཏབ་པས། སྤྱན་མ་ལ་སོགས་པའི་ལྷ་མོ་རྣམས་ཀྱི་ཕྱག་གིས་ཅུང་ཟད་ཡོ་བར་བཟུང་བའི་བུམ་པ་དཀར་པོ་བྱང་ཆུབ་སེམས་ཀྱི་བདུད་རྩིས་གང་བ་དང་རིན་འབྱུང་གི་རང་བཞིན་དབུ་རྒྱན་བསྣམས་ནས་དབང་བསྐུར། དབང་གི་ལྷ་དང་ལྷ་མོ་རྣམས་ཀྱིས་གདུགས་དང༌། རྒྱལ་མཚན་དང༌། བ་དན་དང་ན་བཟའ་ལ་སོགས་པ་རང་གི་སྟེང་ཕྱོགས་སུ་འཛིན། གླུ་དང་གར་མཛད་ཅིང་རོལ་མོ་སྣ་ཚོགས་པའི་སྒྲ་སྒྲོག །མེ་ཏོག་དང་གུར་གུམ་ལ་སོགས་པའི་ཆར་འབེབས། གཟུགས་རྡོ་རྗེ་མ་ལ་སོགས་པའི་ལྷ་མོ་རྣམས་ཀྱིས། བཀྲ་ཤིས་གང་ཞིག་སེམས་ཅན་ཀུན་གྱི་སྙིང་ལ་གནས། །ཀུན་གྱི་བདག་ཉིད་རིགས་ཀུན་གྱི་ནི་བདག་པོ་མཆོག །སེམས་ཅན་མ་ལུས་སྐྱེད་བྱེད་བདེ་བ་ཆེན་པོ་སྟེ། །དེས་ནི་དེང་ཁྱོད་དབང་བསྐུར་མཆོག་ལ་བཀྲ་ཤིས་ཤོག །ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ། །འཇིག་རྟེན་གསུམ་གྱི་མགོན་པོ་དྲི་མ་གསུམ་སྤངས་པ། །སངས་རྒྱས་པདྨ་རྣམ་རྒྱས་འདབ་འདྲའི་སྤྱན་མངའ་བ། །དེས་ནི་དེ་རིང་ཁྱོད་ལ་ཞི་བྱེད་བཀྲ་ཤིས་ཤོག །དེ་ཡིས་ཉེ་བར་བསྟན་པའི་མཆོག་རབ་མི་གཡོ་བ། །འཇིག་རྟེན་གསུམ་ན་གྲགས་ཤིང་ལྷ་དང་མི་ཡིས་མཆོད། །ཆོས་མཆོག་སྐྱེ་དགུ་རྣམས་ལ་རྟག་ཏུ་ཞི་བྱེད་པ། །དེས་ནི་དེ་རིང་ཁྱོད་ལ་ཞི་བྱེད་བཀྲ་ཤིས་ཤོག ༑དམ་ཆོས་ལྡན་པ་ཐོས་དང་བཀྲ་ཤིས་ཀྱིས་ཕྱུག་ཅིང༌། །དགེ་འདུན་མི་དང་ལྷ་དང་ལྷ་མིན་ཡོན་གྱི་གནས། །ཚོགས་ཀྱི་མཆོག་རབ་ངོ་ཚ་ཤེས་དང་དཔལ་གྱི་གཞི། །དེས་ནི་དེ་རིང་ཁྱོད་ལ་ཞི་བྱེད་བཀྲ་ཤིས་ཤོག

།ཅེས་ཀྱང་བཀྲ་ཤིས་ཀྱི་གླུ་ཉེ་བར་ལེན་བཞིན་པས། སློབ་དཔོན་གྱིས་དབུ་རྒྱན་ཐོགས་ཏེ། རལ་པའི་ཐོར་ཚུགས་ཀྱི་རྒྱན་པའི། །རིན་པོ་ཆེ་ཡི་དབུ་རྒྱན་དང༌། །དར་དཔྱངས་ཅོད་པན་གྱི་ནི་དབང༌། །དེ་རིང་ཁྱོད་ལ་བསྐུར་བར་བྱ། །ཞེས་སྤྱི་བོ་དང༌། དཔྲལ་བ་དང༌། རྣ་ལྟག་གཡས་དང༌། ལྟག་པ་དང༌། རྣ་ལྟག་གཡོན་རྣམས་སུ་རིམ་གྱིས་བསྐུར་ཞིང༌། ཨོཾ་བཛྲ་དྷཱ་ཏྭཱི་ཤྭ་རི་ཨ་བྷི་ཥིཉྩ་ཧཱུྂ།་་་་་རྡོ་རྗེ་དབྱིངས་ཀྱི་དབང་ཕྱུག་མའི་དབང་བསྐུར་བ། ཨོཾ་སརྦ་ཏ་ཐཱ་ག་ཏ་སརྦ་སཏྭ་བཛྲི་ཨ་བྷི་ཥིཉྩ་བྷྲཱུཾ།་་་་་དེ་བཞིན་གཤེགས་པ་ཐམས་ཅད་ཀྱི་སེམས་དཔའ་རྡོ་རྗེ་ཅན་གྱི་དབང་བསྐུར་བ། ཨོཾ་རཏྣ་བཛྲི་ཨ་བྷི་ཥིཉྩ་ཨཱཿ་་་་་རྡོ་རྗེ་རིན་ཆེན་གྱི་དབང་བསྐུར་བ། ཨོཾ་དྷརྨ་བཛྲི་ཨ་བྷི་ཥིཉྩ་ཧྲཱིཿ་་་་་རྡོ་རྗེ་ཆོས་ཀྱི་དབང་བསྐུར་བ། ཨོཾ་ཀརྨ་བཛྲི་ཨ་བྷི་ཥིཉྩ་ཏྲཱཾ།་་་་་རྡོ་རྗེ་ལས་ཀྱི་དབང་བསྐུར་བ། ཞེས་བརྗོད་ཅིང་སོ་སོར་བསྐུར། ཨོཾ་བཛྲོད་ཀ་ཨ་བྷི་ཥིཉྩ་ཧཱུྂ།་་་་་རྡོ་རྗེའི་ཆུས་དབང་བསྐུར་བ། ཞེས་ཆུ་དབང་དང༌། ཨོཾ་ཨཱཿབཛྲ་མུ་ཀུ་ཊཨ་བྷི་ཥིཉྩ་ཧཱུྂ།་་་་་རྡོ་རྗེ་ཅོད་པན་གྱི་དབང་བསྐུར་བ། སུ་ར་ཏེ་སྟྭཾ་ཨ་ཧཾ།་་་་་ཤིན་ཏུ་དགའ་བའི་བདག་ཉིད། ཞེས་བརྗོད། ཨོཾ་བཛྲ་ཏུ་ཥྱ་ཧོཿ་་་་་རྡོ་རྗེ་ཚིམ་པ། ཅེས་པས་དགྱེས་པར་བྱས་ནས། སླར། ཨོཾ་ཧཱུྂ་ཏྲཱཾ་ཧྲཱི་ཨཱཿ ཞེས་དཔྲལ་བར་དར་དཔྱངས་བཅིངས་ལ། དེའི་ཚེ་དེས་བདེ་བ་ཆེན་པོ་ཕུན་སུམ་ཚོགས་པ་སྐྱེས། ཆུ་ལྷག་མ་ཡར་ལུད་པ་ལས་རིན་འབྱུང་གིས་དབུ་བརྒྱན༑ དབང་གི་ལྷ་རྣམས་ཡེ་ཤེས་སེམས་དཔའི་ངོ་བོར་སློབ་མ་ལ་ཐིམ། པུཥྤེ་སོགས་ཀྱིས་མཆོད། དེ་ལྟར་དབུ་རྒྱན་གྱིས་དབང་བསྐུར་བས། སློབ་མའི་ཚོར་བ་སྨིན་པར་བྱས། ང་རྒྱལ་གྱི་དྲི་མ་བཀྲུས། མཉམ་ཉིད་ཡེ་ཤེས་ཀྱི་ས་བོན་རྒྱུད་ལ་བསྐྲུན། རིན་ཆེན་འབྱུང་ལྡན་དང་སྐལ་པ་མཉམ་པར་གྱུར། ཅེས་དོན་བཤད། རྡོ་རྗེའི་དབང་གི་དོན་དུ་མཎྜལ་ནི།

ས་གཞི་སྤོས་སོགས་དང༌། བྱང་ཆུབ་རྡོ་རྗེས་སོགས་བརྗོད། སློབ་དཔོན་གྱི་ཐུགས་ཀའི་ས་བོན་གྱི་འོད་ཟེར་གྱིས་ཕྱོགས་བཅུའི་དེ་བཞིན་གཤེགས་པ་དང༌། སྤྱན་མ་ལ་སོགས་པའི་ལྷ་མོ་རྣམས་མདུན་གྱི་ནམ་མཁར་སྤྱན་དྲངས། ཉེར་སྤྱོད་ལྔས་མཆོད། རྡོ་རྗེ་ཅན་གྱིས་སངས་རྒྱས་ལ། །འགྲོ་བ་སྐྱོབ་པའི་ཆེད་དུ་དབང༌། །ཡོན་ཏན་འབྱུང་གནས་ཇི་ལྟར་བསྩལ། །དེ་ལྟར་འདི་ལའང་བསྩལ་དུ་གསོལ། །ཞེས་གསོལ་བ་བཏབ་པས། སྤྱན་མ་ལ་སོགས་པའི་ལྷ་མོ་རྣམས་ཀྱི་ཕྱག་གིས་ཅུང་ཟད་ཡོ་བར་བཟུང་བའི་བུམ་པ་དཀར་པོ་བྱང་ཆུབ་སེམས་ཀྱི་བདུད་རྩིས་གང་བ་དང༌། འོད་དཔག་མེད་པའི་རང་བཞིན་རྡོ་རྗེ་བསྣམས་ནས་དབང་བསྐུར། དབང་གི་ལྷ་དང་ལྷ་མོ་རྣམས་ཀྱིས་གདུགས་དང༌། རྒྱལ་མཚན་དང༌། བ་དན་དང༌། ན་བཟའ་ལ་སོགས་པ་རང་གི་སྟེང་ཕྱོགས་སུ་འཛིན། གླུ་དང་གར་མཛད་ཅིང་རོལ་མོ་སྣ་ཚོགས་པའི་སྒྲ་སྒྲོག །མེ་ཏོག་དང་གུར་གུམ་ལ་སོགས་པའི་ཆར་འབེབས། གཟུགས་རྡོ་རྗེ་མ་ལ་སོགས་པའི་ལྷ་མོ་རྣམས་ཀྱིས། བཀྲ་ཤིས་གང་ཞིག་སེམས་ཅན་ཀུན་གྱི་སྙིང་ལ་གནས། །ཀུན་གྱི་བདག་ཉིད་རིགས་ཀུན་གྱི་ནི་བདག་པོ་མཆོག །སེམས་ཅན་མ་ལུས་སྐྱེད་བྱེད་བདེ་བ་ཆེན་པོ་སྟེ། །དེས་ནི་དེང་ཁྱོད་དབང་བསྐུར་མཆོག་ལ་བཀྲ་ཤིས་ཤོག །ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ། །འཇིག་རྟེན་གསུམ་གྱི་མགོན་པོ་དྲི་མ་གསུམ་སྤངས་པ། །སངས་རྒྱས་པདྨ་རྣམ་རྒྱས་འདབ་འདྲའི་སྤྱན་མངའ་བ། །དེས་ནི་དེ་རིང་ཁྱོད་ལ་ཞི་བྱེད་༴ །དེ་ཡིས་ཉེ་བར་བསྟན་པའི་མཆོག་རབ་མི་གཡོ་བ། །འཇིག་རྟེན་གསུམ་ན་གྲགས་ཤིང་ལྷ་དང་མི་ཡིས་མཆོད། །ཆོས་མཆོག་སྐྱེ་དགུ་རྣམས་ལ་རྟག་ཏུ་ཞི་བྱེད་པ། །དེས་ནི་དེ་རིང་ཁྱོད་ལ་ཞི་བྱེད༴་་༌། དམ་ཆོས་ལྡན་པ་ཐོས་དང་བཀྲ་ཤིས་ཀྱིས་ཕྱུག་ཅིང༌། །དགེ་འདུན་མི་དང་ལྷ་དང་ལྷ་མིན་ཡོན་གྱི་གནས། །ཚོགས་ཀྱི་མཆོག་རབ་ངོ་ཚ་ཤེས་དང་དཔལ་གྱི་གཞི། །དེས་ནི་དེ་རིང་ཁྱོད་ལ་ཞི་བྱེད་བཀྲ་ཤིས་ཤོག

།ཅེས་བཀྲ་ཤིས་ཀྱི་གླུ་ཉེ་བར་ལེན་བཞིན་པས། སློབ་དཔོན་གྱིས་རྡོ་རྗེ་ཐོགས་ཏེ། སངས་རྒྱས་རྣམས་ཀྱི་རྡོ་རྗེ་ཡི། །དབང་ནི་དེ་རིང་ཁྱོད་དབང་བསྐུར། །འདི་དེ་སངས་རྒྱས་ཐམས་ཅད་ཀྱི། །རབ་ཏུ་གྲུབ་ཕྱིར་རྡོ་རྗེ་ཟུང༌། །ཨོཾ་མ་ཧཱ་བཛྲ་ཨ་བྷི་ཥིཉྩ་ཧཱུྂ།་་་་་རྡོ་རྗེ་ཆེན་པོས་དབང་བསྐུར་བ། ཞེས་རྡོ་རྗེ་གནས་གསུམ་དུ་རེག་ལ་ལག་གཡས་སུ་སྦྱིན། ཨོཾ་བཛྲོད་ཀས་ཆུ་དབང་བསྐུར། དེའི་ཚེ་དེས་བདེ་བ་ཆེན་པོ་ཕུན་སུམ་ཚོགས་པ་སྐྱེས། ཆུ་ལྷག་མ་ཡར་ལུད་པ་ལས་འོད་དཔག་མེད་པས་དབུ་བརྒྱན། དབང་ལྷ་རྣམས་ཡེ་ཤེས་སེམས་དཔའི་ངོ་བོར་སློབ་མ་ལ་ཐིམ། པུཥྤེ་སོགས་ཀྱིས་མཆོད། དེ་ལྟར་རྡོ་རྗེའི་དབང་བསྐུར་བས་སློབ་མའི་འདུ་ཤེས་སྨིན་པར་བྱས། འདོད་ཆགས་ཀྱི་དྲི་མ་བཀྲུས། སོར་རྟོག་ཡེ་ཤེས་ཀྱི་ས་བོན་རྒྱུད་ལ་བསྐྲུན། འོད་དཔག་མེད་དང་སྐལ་པ་མཉམ་པར་གྱུར། ཅེས་དོན་བཤད། དྲིལ་བུའི་དབང་གི་དོན་དུ། མཎྜལ་ནི། ས་གཞི་སྤོས་སོགས་དང༌། བྱང་ཆུབ་རྡོ་རྗེས་སོགས་གསོལ་བ་བཏབ། སློབ་དཔོན་གྱི་ཐུགས་ཀའི་ས་བོན་གྱི་འོད་ཟེར་གྱིས་ཕྱོགས་བཅུའི་དེ་བཞིན་གཤེགས་པ་དང༌། སྤྱན་མ་ལ་སོགས་པའི་ལྷ་མོ་རྣམས་མདུན་གྱི་ནམ་མཁར་སྤྱན་དྲངས། ཉེར་སྤྱོད་ལྔས་མཆོད། རྡོ་རྗེ་ཅན་གྱིས་སངས་རྒྱས་ལ། །འགྲོ་བ་སྐྱོབ་པའི་ཆེད་དུ་དབང༌༑ ༑ཡོན་ཏན་འབྱུང་གནས་ཇི་ལྟར་བསྩལ། །དེ་ལྟར་འདི་ལའང་བསྩལ་དུ་གསོལ། །ཞེས་གསོལ་བ་བཏབ་པས། སྤྱན་མ་ལ་སོགས་པའི་ལྷ་མོ་རྣམས་ཀྱི་ཕྱག་གིས་ཅུང་ཟད་ཡོ་བར་བཟུང་བའི་བུམ་པ་དཀར་པོ་བྱང་ཆུབ་སེམས་ཀྱི་བདུད་རྩིས་གང་བ་དང༌། དོན་གྲུབ་ཀྱི་རང་བཞིན་དྲིལ་བུ་བསྣམས་ནས་དབང་བསྐུར། དབང་གི་ལྷ་དང་ལྷ་མོ་རྣམས་ཀྱིས་གདུགས་དང༌། རྒྱལ་མཚན་དང༌། བ་དན་དང༌། ན་བཟའ་ལ་སོགས་པ་རང་གི་སྟེང་ཕྱོགས་སུ་འཛིན། གླུ་དང་གར་མཛད་ཅིང་རོལ་མོ་སྣ་ཚོགས་པའི་སྒྲ་སྒྲོག །མེ་ཏོག་དང་གུར་གུམ་ལ་སོགས་པའི་ཆར་འབེབས༑ གཟུགས་རྡོ་རྗེ་མ་ལ་སོགས་པའི་ལྷ་མོ་རྣམས་ཀྱིས།

བཀྲ་ཤིས་གང་ཞིག་སེམས་ཅན་ཀུན་གྱི་སྙིང་ལ་གནས། །ཀུན་གྱི་བདག་ཉིད་རིགས་ཀུན་གྱི་ནི་བདག་པོ་མཆོག །སེམས་ཅན་མ་ལུས་སྐྱེད་བྱེད་བདེ་བ་ཆེན་པོ་སྟེ། །དེས་ནི་དེང་ཁྱོད་དབང་བསྐུར་མཆོག་ལ་བཀྲ་ཤིས་ཤོག །ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ། །འཇིག་རྟེན་གསུམ་གྱི་མགོན་པོ་དྲི་མ་གསུམ་སྤངས་པ། །སངས་རྒྱས་པདྨ་རྣམ་རྒྱས་འདབ་འདྲའི་སྤྱན་མངའ་བ། དེས་ནི་དེ་རིང་ཁྱོད་ལ་ཞི་བྱེད་བཀྲ་ཤིས་ཤོག །དེ་ཡིས་ཉེ་བར་བསྟན་པའི་མཆོག་རབ་མི་གཡོ་བ། །འཇིག་རྟེན་གསུམ་ན་གྲགས་ཤིང་ལྷ་དང་མི་ཡིས་མཆོད། །ཆོས་མཆོག་སྐྱེ་དགུ་རྣམས་ལ་རྟག་ཏུ་ཞི་བྱེད་པ། །དེས་ནི་དེ་རིང་ཁྱོད་ལ་ཞི་བྱེད༴ །དམ་ཆོས་ལྡན་པ་ཐོས་དང་བཀྲ་ཤིས་ཀྱིས་ཕྱུག་ཅིང༌། །དགེ་འདུན་མི་དང་ལྷ་དང་ལྷ་མིན་ཡོན་གྱི་གནས། །ཚོགས་ཀྱི་མཆོག་རབ་ངོ་ཚ་ཤེས་དང་དཔལ་གྱི་གཞི། །དེས་ནི་དེ་རིང་ཁྱོད་ལ་ཞི་བྱེད་བཀྲ་ཤིས་ཤོག །ཅེས་བཀྲ་ཤིས་ཀྱི་གླུ་ཉེ་བར་ལེན་བཞིན་པས། །སློབ་དཔོན་གྱིས་དྲིལ་བུ་ཐོགས་ཏེ། ཨོཾ། དྲིལ་བུ་ཤེས་རབ་དང་ལྡན་པས། །ཤིན་ཏུ་དཔའ་བོ་ཉིད་དབང་བསྐུར། །རྡོ་རྗེའི་དམ་ཚིག་གནས་པ་ཁྱོད། །བདག་པོའི་དབང་བསྐུར་རྒྱལ་ནོས་ཤིག །ཨོཾ་བཛྲ་ཨ་དྷི་པ་ཏི་ཏྭཾ་ཨ་བྷི་ཥིཉྩ་མཱཾ།་་་་་རྡོ་རྗེ་ལྷག་པའི་བདག་པོ་ཁྱོད་ལ་དབང་བསྐུར་བར་བགྱིའོ། ཏིཥྛ་བཛྲ་ས་མ་ཡ་སྟྭཾ།་་་་་རྡོ་རྗེ་དམ་ཚིག་ལ་གནས་པ་ཁྱོད། ཅེས་སློབ་མའི་ལག་གཡོན་དུ་སྦྱིན། སློབ་མས་ཀྱང་འཁྱུད་པའི་རྒྱ་དང་བཅས་པས། ཨོཾ་བཛྲ་གྷཎྚེ་ཨ་ཨཿ བཅོམ་ལྡན་བཟུང་ངོ་བདག་ལ་ནི། །ཡང་དག་ཉེ་བར་གྱུར་པར་མཛོད། །ཅེས་སློབ་མས་བརྗོད། ཨོཾ་བཛྲོད་ཀས་ཆུ་དབང་བསྐུར། དེའི་ཚེ་དེས་བདེ་བ་ཆེན་པོ་ཕུན་སུམ་ཚོགས་པ་སྐྱེས། ཆུ་ལྷག་མ་ཡར་ལུད་པ་ལས་དོན་གྲུབ་ཀྱིས་དབུ་བརྒྱན། དབང་ལྷ་རྣམས་ཡེ་ཤེས་སེམས་དཔའི་ངོ་བོར་སློབ་མ་ལ་ཐིམ། པུཥྤེ་སོགས་ཀྱིས་མཆོད། དེ་ལྟར་དྲིལ་བུའི་དབང་བསྐུར་བས་སློབ་མའི་འདུ་བྱེད་སྨིན་པར་བྱས།

ཕྲག་དོག་གི་དྲི་མ་བཀྲུས། བྱ་བ་གྲུབ་པའི་ཡེ་ཤེས་ཀྱི་ས་བོན་རྒྱུད་ལ་བསྐྲུན། དོན་ཡོད་གྲུབ་པ་དང་སྐལ་པ་མཉམ་པར་གྱུར། ཅེས་དོན་བཤད། མིང་དབང་གི་དོན་དུ་མཎྜལ་ནི། ས་གཞི་སྤོས་སོགས་དང༌། བྱང་ཆུབ་རྡོ་རྗེས་སོགས་བརྗོད། སློབ་དཔོན་གྱི་ཐུགས་ཀའི་ས་བོན་གྱི་འོད་ཟེར་གྱིས་ཕྱོགས་བཅུའི་དེ་བཞིན་གཤེགས་པ་དང༌༑ སྤྱན་མ་ལ་སོགས་པའི་ལྷ་མོ་རྣམས་མདུན་གྱི་ནམ་མཁར་སྤྱན་དྲངས། པུཥྤེ་སོགས་ཉེར་སྤྱོད་ལྔས་མཆོད། རྡོ་རྗེ་ཅན་གྱིས་སངས་རྒྱས་ལ། །འགྲོ་བ་སྐྱོབ་པའི་ཆེད་དུ་དབང༌། །ཡོན་ཏན་འབྱུང་གནས་ཇི་ལྟར་བསྩལ། །དེ་ལྟར་འདི་ལའང་བསྩལ་དུ་གསོལ། །ཞེས་གསོལ་བ་བཏབ་པས། སྤྱན་མ་ལ་སོགས་པའི་ལྷ་མོ་རྣམས་ཀྱི་ཕྱག་གིས་ཅུང་ཟད་ཡོ་བར་བཟུང་བའི་བུམ་པ་དཀར་པོ་བྱང་ཆུབ་སེམས་ཀྱི་བདུད་རྩིས་གང་བ་དང༌། རྡོ་རྗེ་དང་དྲིལ་བུ་མཉམ་པར་སྤྱི་བོར་བསྣམས་ནས་རྣམ་པར་སྣང་མཛད་ཀྱི་རང་བཞིན་མིང་གི་དབང་བསྐུར། དབང་གི་ལྷ་དང་ལྷ་མོ་རྣམས་ཀྱིས་གདུགས་དང༌། རྒྱལ་མཚན་དང༌། བ་དན་དང༌། ན་བཟའ་ལ་སོགས་པ་རང་གི་སྟེང་ཕྱོགས་སུ་འཛིན། གླུ་དང་གར་མཛད་ཅིང་རོལ་མོ་སྣ་ཚོགས་པའི་སྒྲ་སྒྲོག །མེ་ཏོག་དང་གུར་གུམ་ལ་སོགས་པའི་ཆར་འབེབས། གཟུགས་རྡོ་རྗེ་མ་ལ་སོགས་པའི་ལྷ་མོ་རྣམས་ཀྱིས། བཀྲ་ཤིས་གང་ཞིག་སེམས་ཅན་ཀུན་གྱི་སྙིང་ལ་གནས། །ཀུན་གྱི་བདག་ཉིད་རིགས་ཀུན་གྱི་ནི་བདག་པོ་མཆོག །སེམས་ཅན་མ་ལུས་སྐྱེད་བྱེད་བདེ་བ་ཆེན་པོ་སྟེ། །དེས་ནི་དེང་ཁྱོད་དབང་བསྐུར་མཆོག་ལ་བཀྲ་ཤིས་ཤོག །ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ། །འཇིག་རྟེན་གསུམ་གྱི་མགོན་པོ་དྲི་མ་གསུམ་སྤངས་པ། །སངས་རྒྱས་པདྨ་རྣམ་རྒྱས་འདབ་འདྲའི་སྤྱན་མངའ་བ། །དེས་ནི་དེ་རིང་ཁྱོད་ལ་ཞི་བྱེད་བཀྲ་ཤིས་ཤོག །དེ་ཡིས་ཉེ་བར་བསྟན་པའི་མཆོག་རབ་མི་གཡོ་བ། །འཇིག་རྟེན་གསུམ་ན་གྲགས་ཤིང་ལྷ་དང་མི་ཡིས་མཆོད། །ཆོས་མཆོག་སྐྱེ་དགུ་རྣམས་ལ་རྟག་ཏུ་ཞི་བྱེད་པ། །དེས་ནི་དེ་རིང་ཁྱོད་ལ་ཞི་བྱེད་བཀྲ་ཤིས་ཤོག

།དམ་ཆོས་ལྡན་པ་ཐོས་དང་བཀྲ་ཤིས་ཀྱིས་ཕྱུག་ཅིང༌། །དགེ་འདུན་མི་དང་ལྷ་དང་ལྷ་མིན་ཡོན་གྱི་གནས། །ཚོགས་ཀྱི་མཆོག་རབ་ངོ་ཚ་ཤེས་དང་དཔལ་གྱི་གཞི།་་༌།དེས་ནི་དེ་རིང་ཁྱོད་ལ་ཞི་བྱེད་བཀྲ་ཤིས་ཤོག །ཅེས་བཀྲ་ཤིས་ཀྱི་གླུ་ཉེ་བར་ལེན་བཞིན་པས། སློབ་དཔོན་གྱིས་རྡོར་དྲིལ་མཉམ་པར་སློབ་མའི་སྤྱི་བོར་བཟུང་ནས། རྡོ་རྗེ་མིང་གི་དབང་བསྐུར་བས། །རྟག་པར་རྡོ་རྗེ་རབ་ཞུགས་ཏེ༑ ༑མི་ཤིགས་རྡོ་རྗེའི་མིང་ལྡན་པར། །བུ་ཁྱོད་དེ་རིང་དབང་བསྐུར་རོ། །ཨོཾ་བཛྲ་སཏྭ་ཏྭཾ་ཨ་བྷི་ཥིཉྩ་མཱཾ་བཛྲ་ནཱ་མ་ཨ་བྷི་ཥེ་ཀ་ཏཿ་་་་་རྡོ་རྗེ་སེམས་དཔས་ཁྱོད་ལ་དབང་བསྐུར་བའི་ཕྱིར་རྡོ་རྗེ་མིང་གི་མངོན་པར་དབང་བསྐུར་བའོ། ཀྱེ་དཔལ། ཞེས་བོས་ནས། མེ་ཏོག་བཟུང་བའི་ལྷའི་རིགས་ཀྱི་མིང་ངམ། ཡང་ན་དཀྱིལ་འཁོར་གྱི་གཙོ་བོ་རྣམ་སྣང་གི་མཚན་ནི། སྐྱེས་པ་ལ་རྣམ་པར་སྣང་མཛད་རྡོ་རྗེ། ཨོཾ་མཛད་རྡོ་རྗེ། དེ་བཞིན་གཤེགས་པའི་རྡོ་རྗེ། སྒྱུ་མ་རྡོ་རྗེ། སངས་རྒྱས་རྡོ་རྗེ། གཟུགས་རྡོ་རྗེ། སྐུ་རྡོ་རྗེ། ཞེས་པ་གང་རུང་དང༌། བུད་མེད་ལ། རྡོ་རྗེ་མཁའ་འགྲོ་མ། རྡོ་རྗེ་སྒེག་མོ། རྡོ་རྗེ་སྤྱན་མ། གཏི་མུག་དགའ་མ་རྣམས་གང་འཐད་རེ་རེའོ། །ཆེ་གེ་མོ་ཁྱོད་བདག་དེ་བཞིན་གཤེགས་པའི་རྡོ་རྗེ་ལའོ།་་༌། ཞེས་གསང་མཚན་བཏགས་ནས་རྡོར་དྲིལ་སྤྱི་བོར་མཉམ་པར་བཟུང་ཞིང་དབང་བསྐུར་དང༌། ཨོཾ་བཛྲོ་ད་ཀས་ཆུ་དབང་བསྐུར། དེའི་ཚེ་དེས་བདེ་བ་ཆེན་པོ་ཕུན་སུམ་ཚོགས་པ་སྐྱེས། ཆུ་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུ་བརྒྱན། དབང་ལྷ་རྣམས་ཡེ་ཤེས་སེམས་དཔའི་ངོ་བོར་སློབ་མ་ལ་ཐིམ། པུཥྤེ་སོགས་ཀྱིས་མཆོད། དེ་ལྟར་མིང་གི་དབང་བསྐུར་བས་སློབ་མའི་གཟུགས་ཀྱི་ཕུང་པོ་སྨིན་པར་བྱས༑ གཏི་མུག་གི་དྲི་མ་བཀྲུས། མེ་ལོང་ཡེ་ཤེས་ཀྱི་ས་བོན་རྒྱུད་ལ་བསྐྲུན། རྣམ་པར་སྣང་མཛད་དང་སྐལ་པ་མཉམ་པར་གྱུར། ཅེས་དོན་བཤད། དེ་ལྟར་ཕྲེང་བ་དང་ཆུ་ལ་སོགས་པ་དབང་དྲུག་པོ་འདི་རྣམས་མ་རིག་པའི་གཉེན་པོ་ནུས་པ་ཉིད་དུ་སྒྲུབ་པར་བྱེད་པས་རིག་པའི་དབང་ཞེས་བྱའོ། །དབང་འདི་རྣམས་བསྐུར་བས་སློབ་མ་བྱ་བ་དང༌།

སྤྱོད་པའི་རྒྱུད་དག་ཉན་པ་དང༌། བཤད་པ་དང༌། སྔགས་བསྒྲུབ་པ་རྣམས་ལ་དབང་བར་འགྱུར་རོ། །རྣམ་འབྱོར་དང་རྣལ་འབྱོར་མའི་རྒྱུད་ཀྱང་ངོ༌། ཞེས་སློབ་དཔོན་དུ་རློམ་པ་ནི། ལུང་དང་མི་ལྡན་ཏེ་ལྷན་ཅིག་སྐྱེས་པའི་དབང་དང་སྡོམ་པ་དང་བྲལ་བ་ལ་དེའི་རང་བཞིན་བརྗོད་པར་བཅོམ་ལྡན་འདས་ཀྱིས་གང་དུའང་བཀའ་མ་བསྩལ་ཞིང་རིགས་པའང་མ་ཡིན་ནོ། །ཞེས་བརྡ་སྤྲད། གཏང་རག་གི་མཎྜལ་འབུལ་ལོ། །དེ་ནས་རྡོ་རྗེ་སློབ་དཔོན་གྱི་དབང་ཞུ་བའི་དོན་དུ། མཎྜལ་འབུལ་ཞིང་ཐལ་མོ་སྦྱར་ཏེ། གང་གི་བདག་ནི་ཁྱོད་དྲིན་ལས། །རང་དང་གཞན་དོན་ནུས་གྱུར་པ། །རྡོ་རྗེ་སློབ་དཔོན་གྱི་ནི་དབང༌༑ ༑ཐུགས་རྗེའི་གཏེར་ཀྱེ་བདག་ལ་སྩོལ། །ཞེས་གསུམ་གྱིས་གསོལ་བ་བཏབ། སློབ་མའམ་རང་ཉིད་སྐད་ཅིག་གིས་མེ་ཏོག་ཕོག་པའི་ལྷ་དེའམ། གཙོ་བོའམ། ཡང་ན་པདྨ་དང་ཟླ་བའི་གདན་ལ། ཧཱུྂ་ལས་རྡོ་རྗེ་སེམས་དཔའ་སྐུ་མདོག་དཀར་པོ་གཡས་རྡོ་རྗེ་ཐུགས་ཀར་འཛིན་ཅིང༌། གཡོན་དེས་ཡུ་བ་བྱས་པའི་དྲིལ་བུ་དཀུར་བརྟེན་པ་དར་དང་རིན་པོ་ཆེའི་རྒྱན་དུ་མས་བརྒྱན་པ་ཞབས་སེམས་སྐྱིལ་གྱིས་བཞུགས་པར་གྱུར། དཔོན་སློབ་གཉིས་ཀས་མོས་ལ། སློབ་དཔོན་གྱིས་རྡོར་དྲིལ་ཐོགས་ཏེ། དེ་ཉིད་ཀྱིས་ནི་རྡོ་རྗེ་བཟུང༌། །ཆོས་ཀྱི་དྲིལ་བུ་དཀྲོལ་ནས་ནི། །དམ་ཚིག་གི་ནི་ཕྱག་རྒྱ་ཆེ། །བྱིན་གྱིས་བརླབས་ནས་སྙིང་པོ་བཟླ། །ཨོཾ་བཛྲ་སཏྭ་ཧཱུྂ།་་་་་རྡོ་རྗེ་སེམས་དཔའ། ཨོཾ་མ་ཧཱ་བཛྲ་ཧཱུྂ།་་་་་རྡོ་རྗེ་ཆེན་པོ། ཨོཾ་བཛྲ་གྷཎྚེ་ཧོཿ་་་་་རྡོ་རྗེ་དྲིལ་བུ། ཞེས་བརྗོད་ཅིང་སློབ་མས་གཡས་རྡོ་རྗེ་སྙིང་ག་དང༌། གཡོན་དྲིལ་བུ་དཀུར་བཟུང་ནས། སྲིད་པ་ངོ་བོ་ཉིད་ཀྱིས་དག །ངོ་བོ་ཉིད་དང་འགལ་སྲིད་བྱས། །རང་བཞིན་དག་མཆོག་སེམས་དཔའ་ཡིས། །དམ་པའི་སྲིད་པ་བྱེད་པར་འགྱུར། །ཞེས་སློབ་མས་བརྗོད་ཅིང་དྲིལ་བུ་དཀྲོལ། སློབ་དཔོན་གྱིས། རྡོ་རྗེ་རབ་གནས་རྡོ་རྗེ་ཉིད། །ཆེ་དང་དྲིལ་བུ་ཆེན་པོ་བཟུང༌། །དེ་རིང་རྡོ་རྗེ་སློབ་དཔོན་གྱུར། །སློབ་མ་བསྡུ་བ་ཉིད་དུ་གྱིས། །ཞེས་བརྗོད།

དེ་ནས། སློབ་དཔོན་གྱི་ཐུགས་ཀའི་ས་བོན་གྱི་འོད་ཀྱིས་ཕྱོགས་བཅུའི་རྒྱལ་བ་འཁོར་དང་བཅས་པ་རྣམས་དང༌། སྤྱན་མ་ལ་སོགས་པའི་དབང་གི་ལྷ་རྣམས་སྤྱན་དྲངས། པུཥྤེ་སོགས་ཀྱིས་མཆོད་ནས། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ། ཞེས་གསོལ་བ་བཏབ་པས། དཀྱིལ་འཁོར་གྱི་ལྷས་དབང་བསྐུར་བའི་དགོངས་པ་མཛད། ལྷ་དང་ལྷ་མོ་རྣམས་ཀྱིས་སློབ་མའི་སྟེང་ཕྱོགས་ཀྱི་ནམ་མཁར་གདུགས་དང༌། རྒྱལ་མཚན་དང༌། བ་དན་དང༌། ན་བཟའ་ལ་སོགས་པ་འཛིན། གླུ་དང་གར་མཛད་ཅིང་རོལ་མོ་སྣ་ཚོགས་སྒྲོག །མེ་ཏོག་གི་ཆར་འབེབས། ཁྲོ་བོ་རྣམས་ཀྱིས་བགེགས་བསྐྲད། བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད། དབང་གི་ལྷས་ཕྱག་གིས་ཅུང་ཟད་ཡོ་བར་བཟུང་བའི་བུམ་པ་དཀར་པོ་རིགས་ཐམས་ཅད་ཀྱི་བདག་པོ་རྡོ་རྗེ་སེམས་དཔའི་རང་བཞིན་ཅན་གྱི་བྱང་ཆུབ་སེམས་ཀྱི་བཅུད་བཟང་པོས་གང་བ་བསྣམས་ནས་དབང་བསྐུར་བཞིན་པས། སློབ་དཔོན་གྱིས་རྣམ་རྒྱལ་བུམ་པ་ལག་ཏུ་ཐོགས་པ་སློབ་མའི་སྤྱི་བོར་བཟུང་ཞིང་བུམ་ཆུ་འཐུང་དུ་གཞུག་གམ། རྣམ་རྒྱལ་གྱི་ཆུ་ལག་གཡས་རྡོ་རྗེ་དང་བཅས་པས་བུམ་པའི་ཁ་རྒྱན་བཟུང་བའི་ལོ་མའི་རྩེ་མོས་བླངས་ཏེ་སློབ་མའི་སྤྱི་བོར་བླུགས་བཞིན་པས། དབང་བསྐུར་རྡོ་རྗེ་ཆེན་པོ་ནི། །ཁམས་གསུམ་པ་ཡི་ཕྱག་བྱས་པ། །རྡོ་རྗེའི་གསང་བ་གསུམ་བྱུང་བ། །སངས་རྒྱས་ཀུན་གྱིས་སྦྱིན་པར་བྱ། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ་སྭཱ་ཧཱ།་་་་་དེ་བཞིན་གཤེགས་པ་ཐམས་ཅད་ཀྱི་དབང་བསྐུར་བའི་དམ་ཚིག་གི་ཆེད་དུ་གཞི་ཚུགས། ཞེས་དབང་བསྐུར་ཆུ་ལྷག་མ་ཡར་ལུད་པས་མི་བསྐྱོད་པས་དབུ་བརྒྱན། ནམ་མཁར་བཞུགས་པའི་དབང་གི་ལྷ་རྣམས་ཡེ་ཤེས་སེམས་དཔའི་ངོ་བོ་སློབ་མ་ལ་བསྟིམ། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ།་་་་་ལེགས་པར་རབ་ཏུ་གནས་པའི་རྡོ་རྗེ་ལ་གཞི་ཚུགས། ཞེས་དང༌། པུཥྤེ་སོགས་ཀྱིས་མཆོད། རིག་དབང་གི་བུམ་པའི་དབང་ཡང་སློབ་དཔོན་ཨ་བྷ་ཡས་རྡོ་རྗེ་སློབ་དཔོན་གྱི་ལག་གཡས་བུམ་པའི་ཁ་རྒྱན་རྡོ་རྗེ་དང་བཅས་པས་བཟུང་བའི་ལོ་མའི་རྩེ་མོས་ཆུ་བླངས་ཏེ་སློབ་མའི་སྤྱི་བོར་བླུག

༑ཞེས་གསུངས་པས། བུམ་པ་མགོར་འཇོག་པ་དང་བུམ་ཆུ་ཁར་བཏུང་བའི་བཤད་པ་མེད་ཀྱང༌། དེང་སང་བོད་ཀྱི་བླ་མ་དག་གི་ཕྱག་ལེན་ལ་བུམ་པ་མགོར་འཇོག་ཅིང་ཆུ་བླུད་པ་དང་བཀྲུ་བ་སོགས་མཛད་པ་དེ་དག་འདིར་མ་བྱས་ཀྱང་ཆད་པའི་སྐྱོན་མེད་པ་ཕྲེང་བའི་དཀྱིལ་ཆོག་གིས་གྲུབ་ཅིང༌། བྱས་ཀྱང་ལྷག་པའི་ཉེས་པ་མེད་དོ། །དེ་ནས་དཀྱིལ་འཁོར་གྱི་དག་པ་བརྗོད་པ་ནི། སློབ་དཔོན་གྱིས། གང་ལས་དབང་བསྐུར་བའི་དཀྱིལ་འཁོར་རྟེན་གཞལ་ཡས་ཁང་གི་རྣམ་པར་སྣང་བ་འདི་ཉིད་རང་གི་སེམས་ཉིད་རྣམ་པར་དག་པའི་རང་བཞིན་ཡིན་ཏེ། བཤད་རྒྱུད་ཐམས་ཅད་གསང་བ་ལས། །དཀྱིལ་འཁོར་ཞེས་ནི་གང་བཤད་པ། །ཡིད་ནི་དཀྱིལ་འཁོར་དམ་པ་ཡིན། །གཞལ་མེད་ཁང་ཞེས་བཤད་པ་ནི། །སེམས་ནི་གཞལ་མེད་ཁང་བརྩེགས་འཕགས། །ཞེས་གསུངས་ཤིང༌། སེམས་དེ་ཉིད་ལ་ཕུང་ཁམས་སྐྱེ་མཆེད་རྣམས་སུ་སྣང་བ་ནི་བརྟེན་པའི་དཀྱིལ་འཁོར་གདན་གསུམ་ཚང་བའི་ལྷ་ཡིན་ཏེ། ཕུང་པོ་ལྔ་དེ་བཞིན་གཤེགས་པའི་གདན། འབྱུང་བ་བཞི་གཤེགས་མའི་གདན། ནང་གི་སྐྱེ་མཆེད་སེམས་དཔའི་གདན། ཕྱིའི་སྐྱེ་མཆེད་སེམས་མའི་གདན། ཡན་ལག་དང་ཚིགས་རྩ་རྣམས་ཁྲོ་བོ་ཁྲོ་མོའི་གདན་ཏེ་གདན་གསུམ་ཚང་བའོ། །མདོར་ན་གཙོ་བོ་གཅིག་གི་ཟབ་གསལ་གཉིས་མེད་ཀྱི་ཡེ་ཤེས་བརྟེན་པར་བཅས་པའི་དཀྱིལ་འཁོར་གྱི་རོལ་པར་ཤར་བ་ཡིན་པས། མ་དག་པའི་སྣོད་བཅུད་ལྟར་རྟེན་བརྟེན་པ་དོན་གཞན་དང་ལྷ་རྣམས་རྒྱུད་ཐ་དད་པ་དང་ཕྱི་ནང་མཆོག་དམན་སོགས་གཉིས་འཛིན་གྱི་དྲི་མ་ཐམས་ཅད་སྤངས་ཏེ་ཆོས་ཀྱི་དབྱིངས་མཉམ་པ་ཉིད་དུ་བཞག་པར་བྱའོ། །ཞེས་གོ་བ་བཤད། དེ་ནས། ཁྱོད་ཀྱིས་རྡོ་རྗེ་སློབ་དཔོན་གྱི་དབང་ཐོབ་པ་ཡིན་པས་དཀྱིལ་འཁོར་འབྲི་ཞིང་སྒྲུབ་པ་དང༌༑ འཇུག་ཅིང་དབང་བསྐུར་བ་དང༌། རབ་ཏུ་གནས་པ་དང༌། སྦྱིན་སྲེག་ལ་སོགས་པ་རྡོ་རྗེ་སློབ་དཔོན་གྱི་ལས་དང་བྱ་བའི་རིམ་པ་འཁོར་དང་བཅས་པ་ལ་དབང་བ་ཡིན་ནོ། །ཞེས་དང༌། དེ་ལྟར་དཀྱིལ་འཁོར་གྱི་དེ་ཁོ་ན་ཉིད་ལ་སོགས་པ་ཤེས་པ་དང༌།

དམ་ཚིག་དང༌། སྡོམ་པ་དེ་ཁོ་ན་བཞིན་དུ་བསྒྲུབ་པར་བྱ་བ་ལ་སྐལ་པ་སྟེ་ནུས་པ་དང་ལྡན་པ་ཡིན་ལ། རྡོ་རྗེ་འཆང་གི་བཅས་པ་ལས་འདའ་བར་བྱ་བ་མ་ཡིན་པའི་ངོ་བོ་ནི། འདི་དམ་ཚིག་དང༌། བྱ་རྒྱུ་མི་བྱེད་པ་དང༌། མི་བྱ་རྒྱུ་བྱེད་པ། འགོག་པའི་ངོ་བོ་ནི་སྡོམ་པ་ཡིན་པས་དེ་ཉིད་ངེས་པའི་སྒོ་ནས་ཚུལ་བཞིན་དུ་

སྒྲུབ་པར་བྱོས་ཤིག །ཅེས་གདམས་སོ། སློབ་དཔོན་གྱི་དབང་གི་མཐའ་རྟེན་ནི། སྔགས་གཏད་པ་ལ་སློབ་དཔོན་གྱི་དཀྱིལ་འཁོར་གྱི་བདག་པོའི་སྔགས་ནི། ཨོཾ་མུ་ནི་མུ་ནི་མ་ཧཱ་མུ་ནི་སྭཱ་ཧཱ། བརྒྱ་འམ་གསུམ་སོགས་བཟླས་ལ། བཅོམ་ལྡན་བདག་གིས་སྦྱིན་ལགས་ཀྱི། །འདི་ལ་ཉེ་བར་མཛད་དུ་གསོལ། །ཞེས་ལྷ་ལ་གསོལ་བ་བཏབ། སློབ་དཔོན་གཙོ་བོར་གསལ་བའི་ཐུགས་ཀའི་སྔགས་ཕྲེང་མར་མེ་གཅིག་ལས་གཉིས་ཆད་ལྟར་བྱུང་བ་ཞལ་ནས་ཐོན། སློབ་མ་ལྷར་གསལ་བའི་རྣ་བ་གཡས་སུ་ཞུགས་ཏེ་སྙིང་གར་འཁོར་བར་གྱུར་པར་བསམ་ལ། སློབ་མས། བཅོམ་ལྡན་བདག་གིས་གཟུང་ལགས་ཀྱི། བདག་ལ་ཉེ་བར་མཛད་དུ་གསོལ། །ཞེས་དང༌། རྩ་བའི་ལྷ་རྣམས་ཀྱི་མཚན་སྔགས་དང༌། རྩ་རིག་ནི། ཨོཾ་མུ་ནི་མུ་ནི་མ་ཧཱ་མུ་ནི་སྭཱ་ཧཱ། ཚར་གསུམ། ཨོཾ་བཛྲོཥྞཱི་ཥ་ཧཱུྂ། ཚར་གསུམ། དེ་བཞིན་དུ། ཨོཾ་རཏྣོཥྞཱི་ཥ་ཧཱུྂ། ཨོཾ་པདྨོཥྞཱི་ཥ་ཧཱུྂ༑ ཨོཾ་བི་ཤྭོཥྞཱིཥ་ཧཱུྂ། ཨོཾ་ཏེ་ཛོཥྞཱི་ཥ་ཧཱུྂ། ཨོཾ་དྷྭ་ཛོཥྞཱི་ཥ་ཧཱུྂ། ཨོཾ་ཏིཀྵ་ཎོཥྞཱི་ཥ་ཧཱུྂ། ཨོཾ་ཚཱ་ཏྲ་ཤྭེ་ཏོཥྞཱི་ཥ་ཧཱུྂ། ཨོཾ་བཛྲ་ལཱ་སྱེ་ཧཱུྂ། ཨོཾ་བཛྲ་མཱ་ལེ་ཧཱུྂ། ཨོཾ་བཛྲ་གཱི་ཏི་ཧཱུྂ། ཨོཾ་བཛྲ་ནྲྀ་ཏྱེ་ཧཱུྂ། ཨོཾ་མཻ་ཏྲི་ཧཱུྂ། ཨོཾ་ཨ་མོ་གྷ་དྲྀཥྚ་ཧཱུྂ། ཨོཾ་དུརྒ་ཏ་སརྦ་ནཱ་ཡ་ཀ་ཧྂའུ། ཨོཾ་དུརྒ་ལ་ནི་སྶ་ར་ཎ་ཧཱུྂ། ཨོཾ་གནྡྷ་ཧསྟི་ཧཱུྂ། ཨོཾ་ཤུ་རཾ་ག་མོ་ཧཱུྂ། ཨོཾ་ག་ག་ན་ཀོ་ཥ་ཧཱུྂ། ཨོཾ་ཛྙཱ་ན་ཀེ་ཏུ་ཧཱུྂ། ཨོཾ་ཨ་མྲྀ་ཏ་པྲ་བྷ་ཧཱུྂ། ཨོཾ་ཙནྡྲ་པྲ་བྷ་ཧཱུྂ། ཨོཾ་སུ་པཱ་ལ་ཧཱུྂ། ཨོཾ་ཛཱ་ལི་ནི་པྲ་བྷ་ཧཱུྂ། ཨོཾ་ག་ཡ་གརྦཧ་ཧཱུྂ། ཨོཾ་ཨཀྵ་ཡ་མ་ཏི་ཧཱུྂ། ཨོཾ་པྲ་ཏི་བྷཱན་ཀུ་ཊ་ཧཱུྂ། ཨོཾ་ས་མནྟ་བྷ་དྲ་ཧཱུྂ། ཨོཾ་བཛྲ་པུཥྤེ་ཧཱུྂ། ཨོཾ་བཛྲ་དྷཱུ་པེ་ཧཱུྂ། ཨོཾ་བཛྲ་ཨཱ་ལོ་ཀེ་ཧཱུྂ། ཨོཾ་བཛྲ་གནྡྷེ་ཧཱུྂ། ཨོཾ་བཛྲ་ཨངྐུ་ཤ་ཛཿ ཨོཾ་བཛྲ་པཱ་ཤ་ཧཱུྂ། ཨོཾ་བཛྲ་སྥོ་ཊ་བཾ། ཨོཾ་བཛྲ་ཨཱ་ཝེ་ཤ་ཡ་ཧོཿ ཨོཾ་ན་མོ་བྷ་ག་ཝ་ཏེ་སརྦ་དུརྒ་ཏི་པ་རི་ཤོ་དྷ་ནི་རཱ་ཛཱ་ཡ།

ཏ་ཐཱ་ག་ཏཱ་ཡ། ཨརྷ་ཏེ་སམྱཀྶཾ་བུདྡྷཱ་ཡ། ཏདྱ་ཐཱ། ཨོཾ་ཤོ་དྷ་ནི་ཤོ་དྷ་ནི་སརྦ་པཱ་པཾ་བི་ཤོ་དྷ་ནི་ཤུདྡྷེ་བི་ཤུདྡྷེ་སརྦ་ཀརྨ་ཨཱ་ཝ་ར་ཎ་བི་ཤོ་དྷ་ནེ་སྭཱ་ཧཱ། གསུམ་རེ་སློབ་མས་བརྗོད་དེ། སློབ་དཔོན་གྱིས། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། སྔགས་དང་མེ་ཏོག་འཐོར། དེ་ནས་མིག་སྨན་གྱི་ཆོ་ག་ནི། གསེར་དངུལ་གྱི་སྣོད་དུ་བཞག་པའི་མར་དང་སྦྲང་རྩི་ལ་སྦྱར་བའི་མིག་སྨན་གསེར་གྱི་ཐུར་མའམ་རྡོ་རྗེའི་རྩེ་མོས་བླངས་ལ། སློབ་མའི་མིག་དག་ལ་ཡི་གེ་པྲཾ་རེ་རེ་གསལ་བར་གྱུར་པར་དཔོན་སློབ་གཉིས་ཀས་མོས་ལ། སློབ་དཔོན་གྱིས་སྨན་བཀུ་ཞིང༌། ཨོཾ་བཛྲ་ནཻ་ཏྲ་ཨ་པ་ཧ་ར་པ་ཊ་ལཾ་ཧྲཱིཿ ཐུར་ལྡན་སྨན་པའི་རྒྱལ་པོ་ཡིས༑ ༑ཇི་ལྟར་འཇིག་རྟེན་རབ་རིབ་བཞིན། །རྒྱལ་བ་རྣམས་ཀྱིས་བུ་ཁྱོད་ཀྱི། །མི་ཤེས་པ་ཡི་རབ་རིབ་བསལ། །ཞེས་བརྗོད་ལ་དབྱེ་བའི་ཚུལ་བྱ། དེ་ནས་མེ་ལོང་གི་ཆོ་ག་ནི། སློབ་དཔོན་གྱིས་མེ་ལོང་ཐོགས་ལ༑ ཡི་གེ་ཨཿས་སྔགས་པ་སློབ་མའི་གདོང་ལ་བསྟན་ནས། ཆོས་རྣམས་གཟུགས་བརྙན་ལྟ་བུ་སྟེ། །གསལ་ཞིང་དག་ལ་རྙོག་པ་མེད། །གཟུང་དུ་མེད་ཅིང་བརྗོད་དུ་མེད། །རྒྱུ་དང་ལས་ལས་ཡང་དག་བྱུང༌༑ ༑རྡོ་རྗེ་སེམས་དཔའ་མེ་ལོང་བཞིན། །དེར་ནི་གསལ་དག་རྙོག་པ་མེད། །སངས་རྒྱས་ཀུན་བདག་རང་ཉིད་ནི། །བུ་ཁྱོད་ཀྱི་ནི་སྙིང་ལ་ཞུགས། །རང་བཞིན་མེད་ཅིང་གནས་མེད་པར༑ ༑ཆོས་རྣམས་དེ་ལྟར་ཤེས་ནས་ཁྱོད། །སེམས་ཅན་དོན་ནི་མཉམ་མེད་བྱོས། །སྐྱོབ་པ་རྣམས་ཀྱི་སྲས་སུ་སྐྱེ། །ཞེས་བརྗོད། དེ་ནས་མདའ་འཕང་བའི་ཆོ་ག་ནི། སློབ་དཔོན་གྱིས། ཡི་གེ་ཧོཿལས་བྱུང་བའི་མདའ་གཞུ་ཧོཿ སརྦ་ཏ་ཐཱ་ག་ཏཱཾ་ཨ་ནུ་རཱ་ག་ཡ་སྭ།་་་་་དེ་བཞིན་གཤེགས་པ་ཐམས་ཅད་ལ་རྗེས་སུ་ཆགས་པར་བྱོས་ཤིག །ཅེས་བརྗོད་ཅིང་སློབ་མ་ལ་གཏད་ལ། དེས་ཀྱང༌། སརྦ་ཏ་ཐཱ་ག་ཏཱཾ་ཨ་ནུ་རཱ་ག་ཡཱ་མི།་་་་་དེ་བཞིན་གཤེགས་པ་ཐམས་ཅད་ལ་རྗེས་སུ་ཆགས་པར་བགྱིའོ། །ཞེས་བརྗོད་ཅིང་བགེགས་ལ་འགེངས་པའི་བསམ་པས།

ཕྱོགས་བཞི་དང་སྟེང་འོག་སྟེ་དྲུག་ཏུ་མདའ་རེ་རེ་འཕང་བའམ་དེའི་སྟངས་བྱའོ། །དེ་ནས་སློབ་དཔོན་གྱིས། དེ་ལྟར་དབང་བསྐུར་བས་རི་མོའམ་ལུས་དཀྱིལ་དུ་ཞུགས་ཤིང་མཐོང༌། རྡོ་རྗེ་སློབ་དཔོན་ནམ། ཕྱིར་མི་ལྡོག་པའི་དབང་ཐོབ། དེའི་སྒྲ་དོན་བྱང་སེམས་ཕྱིར་མི་ལྡོག་པའི་ས་བཅུ་པ་རྣམས་ལ་ཕྱོགས་བཅུའི་རྒྱལ་བས་འོད་ཟེར་ཆེན་པོའི་དབང་བསྐུར་བ་ལྟར། བླ་མ་ལྷ་དང་བཅས་པས་སེམས་ཅན་དཔག་ཏུ་མེད་པ་ལ་གཞལ་དུ་མེད་པར་ཆོས་སྟོན་པ་ལ་སོགས་པའི་སློབ་དཔོན་དུ་བྱ་བའི་ཆེད་དུ་ཁམས་གསུམ་པའི་ཆོས་ཀྱི་རྒྱལ་སྲིད་ལ་དབང་བསྐུར་བས་སློབ་དཔོན་གྱི་དབང་དང༌། ཕྱིར་མི་ལྡོག་པ་རྣམས་ཀྱི་དབང་དང་འདྲ་ཞིང༌། དེ་ཁོ་ན་ཉིད་ཐོབ་པས་ཕྱིར་མི་ལྡོག་པའི་ས་བོན་ཉིད་ཀྱང་བསྐྲུན་པས་ཕྱིར་མི་ལྡོག་པའི་དབང་ཞེས་བྱ་བར་གོ་ཞིང་རིགས་པས་རྟོགས་པར་བྱ་བ་དག་གོ། །དེ་ནས་དབང་སྤྱིའི་མཐའ་རྟེན་རྣམས་ལས། དང་པོ་རྡོ་རྗེའི་བརྟུལ་ཞུགས་ནི། སློབ་མ་སྐད་ཅིག་གིས་པད་ཟླའི་སྟེང་དུ་ཧཱུྂ་ལས་རྡོ་རྗེ་སེམས་དཔའ་སྐུ་མདོག་དཀར་པོ་རྡོ་རྗེ་དང་དྲིལ་བུ་འཛིན་པ་སེམས་སྐྱིལ་གྱིས་བཞུགས་པར་གྱུར་པར་དམིགས་ཏེ། སློབ་དཔོན་གྱིས་རྡོ་རྗེ་ཐོགས་ནས། འདི་དེ་སངས་རྒྱས་ཐམས་ཅད་ཉིད། །རྡོ་རྗེ་སེམས་དཔའི་ཕྱག་ན་གནས། །ཕྱག་ན་རྡོ་རྗེའི་བརྟུལ་ཞུགས་བསྟན། །ཁྱོད་ཀྱིས་ཀྱང་ནི་རྟག་ཏུ་ཟུང༌། །ཞེས་བརྗོད་ལ། སློབ་མའི་གཡས་སུ་གཏད། སློབ་མས། ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མ་ཡ་ཏིཥྛ་ཨེ་ཥ་ཏྭཾ་དྷ་ར་ཡཱ་མི་བཛྲ་སཏྭ།་་་་་དེ་བཞིན་གཤེགས་པ་ཐམས་ཅད་ཀྱི་གྲུབ་པའི་རྡོ་རྗེ་དམ་ཚིག་བརྟན་པ་འདིས་ཁྱོད་ཀྱིས་རྡོ་རྗེ་སེམས་དཔའ་གཟུང་བར་བགྱི། ཧཱིཿཧི་ཧི་ཧི་ཧི་ཧཱུྂ།་་་་་འདི་རྣམས་ནི་ཡེ་ཤེས་ལྔ་ཆོས་ཉིད་དང་དྲུག་གོ། །ཞེས་བརྗོད་ཅིང་བཟུང་བར་བྱའོ། །དེ་ནས་ལུང་བསྟན་པ་ནི། སློབ་དཔོན་དེ་བཞིན་གཤེགས་པའི་སྤྱོད་ལམ་གྱིས་རྐང་པ་གཤིབས་ཏེ་ལངས་ལ།

སྣམ་སྦྱར་རམ་ཆོས་གོས་ཀྱི་གྲྭ་སེང་གེ་བག་ཕབ་པའི་རྣ་བ་ལྟར་བྱས་པའི་ཁུ་ཚུར་གཡོན་དྲིལ་བུ་དང་བཅས་པས་སྙིང་གར་བཟུང༌། གཡས་རྡོ་རྗེ་དང་བཅས་པའི་མི་འཇིགས་པ་སྦྱིན་པའི་ཕྱག་རྒྱ་སློབ་མར་བསྟན་ལ། སྲིད་པའི་ངན་འགྲོ་ལས་བཏོན་ནས། །སྲིད་པ་ཤིན་ཏུ་ཞི་བྱའི་ཕྱིར། །རྡོ་རྗེ་སེམས་དཔའ་དེ་བཞིན་གཤེགས༑ ༑བདག་གིས་ཁྱོད་ནི་ལུང་བསྟན་བགྱི། །ཀྱེ་ཆེ་གེ་མོ་རྡོ་རྗེ།་་་ཏ་ཐཱ་ག་ཏ་སིདྡྷྱ་ས་མ་ཡ་སྟྭཾ་་་་་་དེ་བཞིན་གཤེགས་པ་ཐམས་ཅད་དུ་བསྒྲུབ་པའི་དམ་ཚིག་དང་ལྡན་པ་ཁྱོད། བྷུརྦཧུ་ཝཿསྭཿ།་་་་་རླུང་གི་དཀྱིལ་འཁོར་ལ་སོགས་པ་འཁོར་དང་བཅས་པའི་ས་འོག །ས་སྟེང་གི་འཇིག་རྟེན། མཐོ་རིས་ཏེ་སྲིད་རྩེའི་མཐར་ཐུག་པའོ། །གང་ཡང་ངས་འདི་ལྟར་ལུང་བསྟན་པ་དེ་ལ། དེ་བཞིན་གཤེགས་པ་ཐམས་ཅན་ཀྱིས་ཡང་དག་པར་རྫོགས་པའི་བྱང་ཆུབ་ཏུ་ལུང་སྟོན་པར་མཛད་པ་ཆོས་ཉིད་ཡིན་ནོ། །ཞེས་ལུང་བསྟན།་་་་་ལུང་བསྟན་ནི་ཁམས་གསུམ་དང་དབྱེར་མེད་པའི་ཆོས་ཉིད་རྟོགས་པར་ནུས་པ་ཁྱོད་ཡིན་ནོ། །ཞེས་གཟེངས་བསྟོད་པའི་དོན་དུ་ལུང་བསྟན་པའོ། །ཞེས་འཇིགས་མེད་དགོངས་རྒྱན་ནས་གསུངས། ༈ །རྗེས་གནང་ལ་ཐོག་མར་སྤྱིའི་རྗེས་གནང་ནི། སློབ་དཔོན་གྱིས་འཁོར་ལོ་ཐོགས་ཏེ། བྷྲཱུཾ་ལས་སྐྱེས་པའི་ཆོས་ཀྱི་འཁོར་ལོ། སློབ་མའི་མདུན་ནམ་སྟན་དུ་བྱིན་ལ། ཨོཾ་བཛྲ་ཧེ་ཏུ་མཾ།་་་་་རྡོ་རྗེ་རྒྱུ། ཞེས་བརྗོད། དུང་ཐོགས་ཏེ། ཨཿལས་སྐྱེས་པའི་དུང་ཨོཾ་བཛྲ་བྷཱ་ཥི་ཏཾ།་་་་་རྡོ་རྗེ་སྨྲ་བ། ཞེས་ལག་གཡས་སུ་གཏད། པོ་ཏི་ཐོགས་ལ། ཨཿལས་སྐྱེས་པའི་པོ་ཏི་ཨཿ ཞེས་ལག་གཉིས་སུ་སྦྱིན། དྲིལ་བུ་ཐོགས་ནས། ཨཿལས་སྐྱེས་པའི་དྲིལ་བུ་ཨཿ ཞེས་ལག་གཡོན་དུ་སྦྱིན་ལ་དཀྲོལ་དུ་གཞུག་ཅིང༌། ཐམས་ཅད་ནམ་མཁའི་མཚན་ཉིད་དེ། །ནམ་མཁའ་ལ་ཡང་མཚན་ཉིད་མེད། །ནམ་མཁའ་མཉམ་པ་ཉིད་སྦྱོར་བས། །ཐམས་ཅད་མཆོག་ནི་མཉམ་ཉིད་གསལ། །དེང་ནས་བརྩམས་ཏེ་སེམས་བསྐྱེད་པ། །ཙམ་གྱིས་ཆོས་དུང་བླ་མེད་པ། །ཀུན་ནས་ཡོངས་སུ་བཀང་ནས་ནི། །ཆོས་ཀྱི་འཁོར་ལོ་བསྐོར་བར་གྱིས། །ཞེས་སློབ་དཔོན་གྱིས་བརྗོད་དོ། །དེ་ནས་རིགས་སོ་སོ་བྱེ་བྲག་པའི་རྗེས་གནང་ནི།

སློབ་མ་རྣམ་སྣང་སོགས་རིགས་ལྔ་རིམ་གྱིས་བསྒོམ་དུ་གཞུག་ཅིང་འཁོར་ལོ་གཏད་ལ། སེམས་ཅན་ཀུན་ལ་ཕན་དོན་ཕྱིར། །འཇིག་རྟེན་ཀུན་ཏུ་ཐམས་ཅད་ལ། །སྣ་ཚོགས་ཇི་ལྟར་འདུལ་བ་ཡི། །ཆོས་ཀྱི་འཁོར་ལོ་བསྐོར་བར་གྱིས། །ཤེས་རབ་ཐབས་ཀྱི་རང་བཞིན་དག །ཡིད་བཞིན་ནོར་བུ་ལྟར་མཐོང་བས། །སྐྱེ་མེད་དོགས་དང་བྲལ་བ་ཡིས། །དེ་ལྟར་སེམས་ཅན་དོན་གྱིས་ཤིག །རྡོ་རྗེ་ནི། སེམས་ཅན་ཀུན་ལ་ཕན་དོན་ཕྱིར། །འཇིག་རྟེན་ཀུན་ཏུ་ཐམས་ཅད་ལ། །སྣ་ཚོགས་ཇི་ལྟར་འདུལ་བ་ཡི༑ ༑རྡོ་རྗེའི་འཁོར་ལོ་བསྐོར་བར་གྱིས། །ཤེས་རབ་ཐབས་ཀྱི་རང་བཞིན་དག །ཡིད་བཞིན་ནོར་བུ་ལྟར་མཐོང་བས། །སྐྱེ་མེད་དོགས་དང་བྲལ་བ་ཡིས། །དེ་ལྟར་སེམས་ཅན་དོན་གྱིས་ཤིག ༑རིན་ཆེན་ནི། སེམས་ཅན་ཀུན་ལ་ཕན་དོན་ཕྱིར། །འཇིག་རྟེན་ཀུན་ཏུ་ཐམས་ཅད་ལ། །སྣ་ཚོགས་ཇི་ལྟར་འདུལ་བ་ཡི། །རིན་ཆེན་འཁོར་ལོ་བསྐོར་བར་གྱིས། །ཤེས་རབ་ཐབས་ཀྱི་རང་བཞིན་དག །ཡིད་བཞིན་ནོར་བུ་ལྟར་མཐོང་བས། །སྐྱེ་མེད་དོགས་དང་བྲལ་བ་ཡིས། །དེ་ལྟར་སེམས་ཅན་དོན་གྱིས་ཤིག །པདྨ་ནི། སེམས་ཅན་ཀུན་ལ་ཕན་དོན་ཕྱིར། །འཇིག་རྟེན་ཀུན་ཏུ་ཐམས་ཅད་ལ། །སྣ་ཚོགས་ཇི་ལྟར་འདུལ་བ་ཡི། །པདྨའི་འཁོར་ལོ་བསྐོར་བར་གྱིས། །ཤེས་རབ་ཐབས་ཀྱི་རང་བཞིན་དག །ཡིད་བཞིན་ནོར་བུ་ལྟར་མཐོང་བས། །སྐྱེ་མེད་དོགས་དང་བྲལ་བ་ཡིས། །དེ་ལྟར་སེམས་ཅན་དོན་གྱིས་ཤིག །རལ་གྲི་ནི། སེམས་ཅན་ཀུན་ལ་ཕན་དོན་ཕྱིར། །འཇིག་རྟེན་ཀུན་ཏུ་ཐམས་ཅད་ལ། །སྣ་ཚོགས་ཇི་ལྟར་འདུལ་བ་ཡི། །རལ་གྲིའི་འཁོར་ལོ་བསྐོར་བར་གྱིས། །ཤེས་རབ་ཐབས་ཀྱི་རང་བཞིན་དག །ཡིད་བཞིན་ནོར་བུ་ལྟར་མཐོང་བས། །སྐྱེ་མེད་དོགས་དང་བྲལ་བ་ཡིས། །དེ་ལྟར་སེམས་ཅན་དོན་གྱིས་ཤིག །ཅེས་བརྗོད་ཅིང་ཕྱག་མཚན་དེ་རྣམས་གཏད་ལ། དེ་དག་ནི་རིགས་ལྔ་ལས་བརྩམས་པའི་དཀྱིལ་འཁོར་འབྲི་བཤད་བྱེད་པའི་རྗེས་གནང་བྱིན་པའོ། །དེ་ནས་སློབ་མས་ཕྱག་བྱས་ཏེ།

གཙོ་བོས་ཇི་ལྟར་བཀའ་བསྒོ་བ། །དེ་བཞིན་དུ་ནི་བདག་གིས་བགྱི། །ཞེས་ལན་གསུམ་གསོལ་ལོ། །དེ་ནས་དབུགས་དབྱུང་བ་ནི། སློབ་མའི་སྤྱི་བོར་གདུགས་དང་བཅས་པས་དཀྱིལ་འཁོར་ལ་བསྐོར་བ་བྱས་ཏེ། དཀྱིལ་འཁོར་གྱི་སྒོར་ཐལ་མོ་སྦྱར་ཏེ་གནས་པ་ལ༑ ༑སློབ་དཔོན་གྱིས་དཀྱིལ་འཁོར་གྱི་ལྷ་ལ། རྒྱུད་རྣམས་འཛིན་པར་འགྱུར་བ་ཡི། །སློབ་མ་འདི་ནི་ཕུལ་བ་ལགས།་་་་་ཞེས་སློབ་མ་དཀྱིལ་འཁོར་གྱི་གཙོ་བོ་ལ་ཕུལ་བའི་དོན་ནོ། །ཞེས་བརྗོད། དེ་ནས་གདུགས་ལོགས་ཤིག་ཏུ་བཞག་ལ། སློབ་མའི་སྙིང་ལ་འབབ་པ་བརྗོད་པར་བྱ་སྟེ། འདི་དབུགས་དབྱུང་བ་དངོས་ཡིན། ད་ནི་ཁྱོད་རྣམས་དཀྱིལ་འཁོར་གྱི། །སློབ་དཔོན་སྔགས་དང་རྒྱུད་འཛིན་པར། །སངས་རྒྱས་བྱང་ཆུབ་སེམས་དཔའ་དང༌༑ ༑ལྷ་རྣམས་དག་ཀྱང་དགོངས་པར་འགྱུར། །སེམས་ཅན་ཀུན་ལ་བརྩེ་དོན་དུ། །ཁྱོད་ཀྱིས་དཀྱིལ་འཁོར་ཆོ་ག་བཞིན། །རབ་ཏུ་འབད་དེ་བྲི་བར་བྱ། །སྒྲུབ་པ་པོ་རྣམས་རྒྱུད་ལ་སྦྱོར༑ ༑མཆོག་ཏུ་གསང་བ་དམ་པ་ཡི། །དཀྱིལ་འཁོར་མཐོང་ཞིང་ཞུགས་པས་ན། །སྡིག་པ་ཀུན་ལས་རྣམ་པར་གྲོལ། །དེ་རིང་ཁྱོད་རྣམས་བདེ་བར་གནས། །བདེ་ཆེན་ཐེག་པ་འདི་ལས་ ནི༑ ༑ཕྱིན་ཆད་ཁྱོད་ལ་འཆི་བ་མེད། །སྲིད་པའི་སྡུག་བསྔལ་ལས་ཁྱོད་འདས། །སྲིད་པ་མཐའ་འདས་གྲུབ་ཆེན་དུ། །སངས་རྒྱས་རྡོ་རྗེ་ཅན་ཀུན་གྱིས། །དེ་རིང་ཚེ་ལྡན་དབང་བསྐུར་རོ༑ ༑ཁམས་གསུམ་ཀུན་གྱི་རྒྱལ་སྲིད་ཆེའི། །བདག་པོ་ཉིད་དུ་ཁྱོད་ངེས་སོ། །གཞན་ཡང་གང་དག་ཆོ་ག་ཇི་ལྟ་བ་བཞིན་དབང་བསྐུར་བ་ལ་དགེ་བའི་ཕྱིར་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་སྡུག་པའི་བུ་དང་འདྲ་བར་ཐུགས་དང་བས་ཡང་དག་པར་དགོངས་པར་མཛད་པ་འདི་ནི་ཆོས་ཉིད་ཡིན་ནོ། །ཞེས་བརྗོད། དེ་ལྟར་དབང་ཐོབ་ཅིང་དབུགས་ཕྱིན་ཏེ་དགའ་བའི་སློབ་མས། དེ་ལྟར་བགྱིའོ། །དེང་བདག་སྐྱེ་བ་འབྲས་བུར་བཅས། །བདག་གི་གསོན་པའང་འབྲས་བུར་བཅས། །དེ་རིང་སངས་རྒྱས་རིགས་སུ་སྐྱེས། །སངས་རྒྱས་སྲས་སུ་དེང་བདག་གྱུར། །ཅེས་གསོལ་ནས་རྟ་དང་རིན་པོ་ཆེ་དང་གོས་དང་འབྲུ་སོགས་དང༌།

གཅེས་པའི་བུ་དང་ཆུང་མ་ལ་སོགས་པ་ཡོན་དུ་ཕུལ་ནས་སློབ་མས། དེང་ནས་བརྩམས་ཏེ་བདག་བྲན་དུ། །ཁྱེད་ལ་བདག་ནི་འབུལ་ལགས་ཀྱི། །ཁྱེད་ཀྱིས་སློབ་མར་བཟུང་བ་དང༌། །ཆ་ཡིས་ཀྱང་ནི་སྤྱད་དུ་གསོལ། །ཞེས་གསོལ་ནས། གཏང་རག་གི་མཎྜལ་རྒྱས་པར་དབུལ་ལོ། །དེ་ནས་སླར་སློབ་མའམ། ཚེ་འདས་འཇུག་པའི་ཕྱིར་དཀྱིལ་འཁོར་གྱི་དངོས་གྲུབ་ཞུ་ཞིང་བདེན་པའི་བྱིན་རླབས་བྱ་བ་ནི། རྡོར་དྲིལ་འཛིན་ཅིང་དྲིལ་བུ་བཅད་གཏུབས་སུ་དཀྲོལ་ཞིང༌། ཨོཾ། ནམ་མཁའ་སྐྱེ་བ་མཚན་མེད་ཕྱིར། །ཐོག་མ་ཐ་མ་མེད་པའི་མཆོག །སེམས་དཔའ་རྡོ་རྗེ་ཆེ་རང་བཞིན། །མི་བསྐྱོད་རྡོ་རྗེ་དེང་བདག་སྒྲུབ། །དངོས་གྲུབ་ཆེན་པོ་ཀུན་གྱི་མཆོག །དབང་ཕྱུག་ཆེན་པོ་ལྷག་པའི་ལྷ། །རྡོ་རྗེ་འཛིན་པ་ཀུན་གྱི་རྒྱལ། །མི་འགྱུར་མཆོག་ཏུ་བདག་སྒྲུབ་མཛོད། །ཉེས་པ་མེད་པ་རྟག་པ་ཁྱོད། །འདོད་ཆགས་ཀུན་གྱི་རྗེས་ཆགས་པ། །བཅོམ་ལྡན་ཆགས་ཆེན་དགའ་བ་ཆེ། །དེ་ཁོ་ཉིད་ལ་བདག་སྒྲུབ་མཛོད། །ཤིན་ཏུ་རྣམ་དག་ཆོས་ཀྱི་མཆོག །གདོད་ནས་གྲོལ་བ་དེ་བཞིན་གཤེགས། །ཀུན་ཏུ་བཟང་པོ་ཀུན་བདག་ཉིད། །བྱང་ཆུབ་སེམས་དཔར་བདག་སྒྲུབ་མཛོད། །དངོས་གྲུབ་ཆེན་པོ་ཀུན་གྱི་མཆོག །དབང་ཆེན་མཆོག་གི་ཕྱག་རྒྱ་ཡིས། །རྡོ་རྗེ་ཆེན་པོ་གསོར་བ་ལས། །རྡོ་རྗེ་སྙེམས་བདག་བདག་སྒྲུབ་མཛོད། །སེམས་ཅན་ཀུན་གྱི་ཡིད་ཁྱབ་པ། །སེམས་ཅན་ཀུན་གྱི་སྙིང་ལ་གནས། །སེམས་ཅན་ཀུན་གྱི་ཡབ་ཀྱང་ཡིན། དམ་ཚིག་མཆོག་གི་འདོད་པ་མཆོག །བདེན་པ་གང་གི་ཡེ་ཤེས་མཆོག །ཤེས་རབ་ཐབས་བདག་དཀྱིལ་འཁོར་གྱི། །བདེན་པ་དེ་ཡིས་མགོན་པོ་ཁྱོད། །འདོད་པ་བདག་ལ་ཡོངས་རྫོགས་མཛོད༑ ༑ཆོས་རྣམས་གཟུགས་བརྙན་ལྟ་བུ་སྟེ། །གསལ་ཞིང་དག་ལ་རྙོག་པ་མེད། །གཟུང་དུ་མེད་ཅིང་བརྗོད་དུ་མེད། །རྒྱུ་དང་ལས་ལས་ཡང་དག་བྱུང༌། །དེ་ཉིད་དེ་བཞིན་ཉིད་ངེས་འབྱུང༌༑ ༑བདེན་པ་དེ་ཡིས་དཀྱིལ་འཁོར་ནི། །གཟུགས་བརྙན་གསལ་བ་སློབ་མའམ་ཚེ་འདས་བདག་ཅག་རྣམས། །ཀུན་གྱིས་སྒྲིབ་མེད་མཐོང་བར་ཤོག

།ཅེས་ལན་གསུམ་རྗོད། དེ་དག་ནི་སློབ་མ་རྗེས་སུ་འཛིན་པའི་རིམ་པ་དག་གོ།། །། ༈ །དེ་ནས་ཚེ་འདས་རྗེས་འཛིན་ལྷོ་སྒོའི་ཆོ་ག་ནི། དཀྱིལ་འཁོར་གྱི་ལྷོ་ཕྱོགས་སུ་སྟེགས་བུ་ཁྲུ་གང་གྲུ་བཞི་པའི་སྟེང་དུ་པདྨ་དཀར་པོ་འདབ་མ་བརྒྱད་པའི་ལྟེ་བར་འཁོར་ལོ་དཀར་པོ་རྩིབས་བརྒྱད་པ་བྲིས་པའི་དབུས་སུ་གནས་ཡིག་ལེགས་པར་བཏགས་པའི་རོ་འམ། རུས་བུ་འམ། བྱང་བུ་སོགས་བཞག་པར་ལས་ཐམས་ཅད་པའི་ཆུ་དང་ལས་སྔགས་ཀྱིས་བསངས། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ་གིས་སྦྱངས། རྟེན་སྣང་བ་མི་དམིགས་པ་སྟོང་པའི་ངང་ལས་ཚེ་འདས་ཀྱི་མིང་ཡིག་དང་པོ་ཐིག་ལེས་བརྒྱན་པ་ཡོངས་སུ་གྱུར་པ་ལས། ཚེ་ལས་འདས་པ་ཐ་མལ་པའི་ཆ་བྱད་ཕུང་ཁམས་སྐྱེ་མཆེད་ཐམས་ཅད་གསལ་ཞིང་ཡོངས་སུ་རྫོགས་པར་གྱུར། བདག་དང་དཀྱིལ་འཁོར་གྱི་གཙོ་བོའི་ཐུགས་ཀ་ནས་ལྕགས་ཀྱུ་ལྟ་བུའི་འོད་ཟེར་འཕྲོས་པས། ཚེ་འདས་ཀྱི་རྣམ་པར་ཤེས་པ་ཨ་ཐུང་གི་གཟུགས་ཅན་བཀུག་ནས་རྟེན་གྱི་སྤྱི་གཙུག་ནས་བརྒྱུད་སྙིང་གར་ཐིམ་པས་གསོན་པོའི་སྣང་བ་ཁོ་ན་ལྟར་གྱུར། ཅེས་དམིགས་ལ། རྡོ་རྗེ་བསྡམས་པ་ནང་བཅིངས་ཀྱི་མཛུབ་མོ་གཉིས་བརྐྱངས་པ་ཅུང་ཟད་བཀུག་མཐེའུ་ཆུང་གཉིས་ཁབ་ལྟར་བརྐྱངས་པ་འགུག་པའི་རྒྱས། ཨོཾ་བཛྲ་སཏྭ་ཧཱུྂ་ཛཿ སངས་རྒྱས་ཀྱི་བདེན་པ་དང༌། ཆོས་ཀྱི་བདེན་པ་དང༌། དགེ་འདུན་གྱི་བདེན་པ་དང༌། དེ་བཞིན་གཤེགས་པ་ལ་སོགས་པ་རིགས་ལྔར་བཞུགས་པ་རྣམས་དང༌། སྙིང་པོ་དང༌། ཕྱག་རྒྱ་དང༌། ཏིང་ངེ་འཛིན་དང༌། རིགས་སྔགས་རྣམས་ཀྱི་ལྷའི་ཁྱད་པར་རྣམས་དང༌། ཁྱད་པར་དུ་བཅོམ་ལྡན་འདས་དཔལ་ངན་སོང་སྦྱོང་བ་ཤཱཀྱ་སེང་གེ་རྣམ་པར་སྣང་མཛད་གཙུག་ཏོར་དགུའི་དཀྱིལ་འཁོར་ཆེན་པོའི་ལྷ་ཚོགས་འཁོར་དང་བཅས་པའི་བདེན་པ་དང༌། བདེན་པའི་བྱིན་རླབས་ཀྱིས་ཚེ་ལས་འདས་པ་ཆེ་གེ་མོ་ཞེས་བྱ་བའི་རྣམ་པར་ཤེས་པ་སྲིད་པ་བར་དོ་ཁམས་གསུམ་རིགས་དྲུག་སྐྱེ་གནས་བཞིས་བསྡུས་པའི་འཇིག་རྟེན་གང་དུ་གནས་ཀྱང་སྐད་ཅིག་ཉིད་ལ་རྟེན་འདིར་མཆིས་པར་གྱུར་ཅིག

།ཅེས་གསུམ། ལྔ། བདུན༑ དགུ། ཉེར་གཅིག་སོགས་བརྗོད། ཨོཾ་ཤོ་དྷ་ནེ་ཤོ་དྷ་ནེ་སརྦ་པཱ་པཾ་ཨཱ་ན་ཡ་ཧཱུྂ། ཞེས་བརྗོད། ཚེ་འདས་ཀྱི་སྡིག་སྒྲིབ་རྣམས་ཀྱང་བཀུག་པར་བསམ། ཁུ་ཚུར་ཁ་སྟེང་དུ་ཕྱོགས་པའི་མཐེའུ་ཆུང་ལྕགས་སྒྲོག་ལྟར་སྦྲེལ། མཛུབ་མོ་བཀུག་ཅིང་གྱེན་དུ་འཕང་བ་ལྟུང་བ་སློང་བའི་རྒྱས། ཨོཾ་སརྦ་ཨ་པཱ་ཡ་ཨཱ་ཀརྵ་ཎི་བི་ཤོ་དྷ་ན་བཛྲ་ས་མ་ཡ་ཧཱུྂ་ཕཊ། ཞེས་བརྗོད། རང་གི་ཐུགས་ཀའི་ས་བོན་གྱི་འོད་ཀྱིས་ངན་འགྲོ་ཐམས་ཅད་བཀུག་པ་དཀྱིལ་འཁོར་གྱི་མཐའི་ངན་འགྲོ་རྣམས་དང༌། དབྱེར་མེད་དུ་བྱས་པ་དེ་རྣམས་ཀྱིས་བཅོམ་ལྡན་འདས་བདག་ཅག་སྡུག་བསྔལ་གྱིས་གཟིར་བ་འདི་ལས་བསྐྱབ་ཏུ་གསོལ། བདག་ཅག་སངས་རྒྱས་དང་ཆོས་དང་དགེ་འདུན་དང་རྡོ་རྗེ་སློབ་དཔོན་ལ་སྐྱབས་སུ་མཆིའོ། །ཞེས་སྐྱབས་སུ་འགྲོ་བཞིན་པར་དམིགས་ལ་རྡོ་རྗེ་བསྡམས་པ་ལས་གུང་མོ་གཉིས་བསྒྲེངས་པ། མཐེ་བོང་གཉིས་དང་མཐེའུ་ཆུང་བསྲངས་ཏེ་མཉེ་ཞིང་དྲིལ་བ་སྡིག་པ་འཇོམས་པའི་རྒྱས། ཨོཾ་བཛྲ་པཱ་ཎི་སྥོ་ཊ་ཡ། སརྦ་ཨ་པཱ་ཡ། བྷནྡྷ་ནི་པྲ་མོཀྵ་ཎ། སརྦ་ཨ་པཱ་ཡ་ག་ཏེ་བྷྱཿ སརྦ་ཏྲཱ་ས་ནཾ། སརྦ་ཏ་ཐཱ་ག་ཏ་བཛྲ་ས་མ་ཡ་ཏྲཊ། ཅེས་སྡིག་པ་ཐམས་ཅད་བཅོམ་པར་བསམ། རྡོ་རྗེ་བསྡམས་པའི་སྒྲ་དང་བཅས་པ་ལན་གསུམ་སྙིང་གར་བྱ་བ་སྡིག་པ་དྲལ་བའི་རྒྱས། ཨོཾ་སརྦ་བིད་སརྦ་པཱ་པཾ་ཨ་པཱ་ཡ་བི་ཤོ་དྷ་ནི་ཧཱུྂ་སྭཱ་ཧཱ། བཛྲ་བྷནྡྷ་ཏྲཊ། ཅེས་བརྗོད་པས། ཚེ་འདས་ཀྱི་སྡིག་སྒྲིབ་ཐམས་ཅད་དག་པར་བསམ། དེ་ནས་མཉམ་པའི་ཐལ་མོ་སྦྱར་བ་བཀྲམ་པ་འཁོར་ལོའི་རྒྱ་ཚེ་འདས་ཀྱི་སྤྱི་བོར་བཞག་ལ། ཨོཾ་སརྦ་བིད་ཨོཾ། མཐེ་བོང་གཤིབས་ཏེ་སོར་བཅུ་སོ་སོར་བརྐྱངས་པ་པདྨའི་རྒྱ་མགྲིན་པར། ཨོཾ་སརྦ་བིད་ཨཱཿ ཐལ་མོ་སྦྱར་བའི་མཐེ་བོང་གུང་མོ་མཐེའུ་ཆུང་རྣམས་སོ་སོར་གཤིབས་ཏེ་བརྐྱངས། མཛུབ་མོ་དང་མིང་མེད་སེམས་སྐྱིལ་ལྟར་བྱས་པ་རྡོ་རྗེའི་རྒྱ་སྙིང་གར། ཨོཾ་སརྦ་བིད་ཧཱུྂ། ཞེས་པ་རིགས་གསུམ་སྤྱིའི་ཕྱག་རྒྱའོ། །སླར་ཡང་རྡོ་རྗེའི་རྒྱ་དེ་ཉིད། །ཚེ་འདས་ཀྱི་ནི་གནས་རྣམས་ཏེ། །སྙིང་ག་ལྐོག་མ་ཁ་ཕྱོགས་སུ། །དཔྲལ་བ་མཛོད་སྤུ་རྣམ་པ་གཉིས། །མགོ་བོ་གཙུག་ཕུད་དཔུང་པ་གཉིས། །སྣ་དང་རྐེད་པ་པུས་མོ་བོལ། །ལོང་བུ་སྣ་ཡི་རྩེ་མོ་དང༌། །མིག་གཉིས་དང་ནི་གསང་བའི་གནས། །ཞེས་པའི་གནས་ཉེར་གཉིས་སུ་གཏུག་ཅིང༌།

ཨོཾ་བཛྲ་ཨ་དྷི་ཏིཥྛ་ཛྙཱ་ན་ས་མ་ཡེ་ཧཱུྂ། ཞེས་པས་བྱིན་གྱིས་བརླབས་སོ། །དེ་ནས་བགེགས་སྦྱང་བ་ནི། གཏོར་ཆུང་ཟླུམ་པོ་གསུམ་ཆུས་སྦྱངས། ཨ་ཀཱ་རོ་གསུམ་གྱིས་བརླབས་ཏེ། ཨོཾ་བིགྷྣཱཾ་ན་མཿསརྦ་ཏ་ཐཱ་ག་ཏེ་བྷྱོ་སོགས་སྔགས་ཚར་གསུམ་དང་བཅས་ཏེ། རྟེན་ལ་གཡས་སུ་བསྐོར་ཞིང་གསོག་སྣོད་དུ་དོར་བ་ཞི་བས་སྦྱང་བ་དང༌། ཏིང་ལོ་མར་མེ་ཆངས་བུ་དང་སྦྲགས་པ་གསུམ་གྱིས་གཡོན་དུ་བསྐོར་ཞིང༌། ཨོཾ་སུཾ་བྷ་ནི་སུཾ་ནི་ཧཱུྂ། སོགས་ཧཱུྂ་བཞིའི་སྔགས་གསུམ་གྱིས་བསྐོར་བ་གསོག་སྣོད་དུ་དོར་བ་ཞི་དྲག་ཕྱེད་མས་སྦྱང་བའོ། །དེ་ནས། རང་གི་ཐུགས་ཀ་ནས་འོད་ཟེར་འཕྲོས་པས་ཁྲོ་བོའི་ཚོགས་དཔག་ཏུ་མེད་པ་སྤྱན་དྲངས། ཨོཾ་བཛྲ་མ་ཧཱ་ཀྲོ་དྷ་རཱ་ཛ་ས་པ་རི་ཝཱ་ར་བཛྲ་ས་མཱ་ཛཿ ཞེས་རྡོ་རྗེ་བསྡུ་བའི་རྒྱ་དང་བཅས་པས། ཧཱུྂ་༌། ཡེ་ཤེས་བསྐལ་པའི་མེ་ལྟར་འབར་བའི་འོད། །མ་རིག་འདོད་པའི་མུན་ཁམས་ཐམས་ཅད་སྲེག །ཞེ་སྡང་གཤིན་རྗེའི་འཇིགས་པ་ཐམས་ཅད་འཇོམས། །དཔའ་བོ་ཆེན་པོ་དཔའ་མཚན་སྟག་ལྤགས་ཅན། །ལོག་འདྲེན་སྲིན་པོའི་མཐའ་གནོན་དགྲ་འདུལ་བ། །རིག་པའི་རྒྱལ་པོ་ཁྲོ་བོ་གཤེགས་སུ་འཚལ། །ལོག་འདྲེན་འདུལ་བའི་སླད་དུ་སྤྱན་འདྲེན་ན། །འགྲོ་བའི་དོན་ཕྱིར་མཆོད་ཀྱིས་གཤེགས་སུ་གསོལ། །ཨོཾ་བཛྲ་མ་ཧཱ་ཀྲོ་དྷ་རཱ་ཛ་ས་པ་རི་ཝཱ་ར་ཨེ་ཧྱེ་ཧི། ཞེས་སྤྱན་དྲངས། པདྨ་ཀ་མ་ལཱ་ཡེ་སྟྭཾ།་་་ཞེས་བཞུགས་སུ་གསོལ༑ ཨོཾ་བཛྲ་མ་ཧཱ་ཀྲོ་དྷ་རཱ་ཛ་ས་པ་རི་ཝཱ་ར་ཨརྒྷཾ་ནས། ཤཔདའི་བར་ཆུ་གཉིས་ཉེར་སྤྱོད་རོལ་མོས་མཆོད་ནས། ཧཱུྂ་༌། ཆོས་ཉིད་སྟོང་པ་གཉིས་མེད་ངང་ཉིད་ལས། །འཇིག་རྟེན་སྤྱོད་པའི་ཚུལ་ཡང་མི་སྤོང་ཞིང༌༑ ༑ཐབས་ལ་མཁས་པའི་འཇིག་བྱེད་སྐུར་སྟོན་པ། །ཁྲོ་ཆེན་འབར་བའི་ཚོགས་ལ་ཕྱག་འཚལ་བསྟོད། །ཡེ་ཤེས་ཞི་བའི་ངང་ལས་མ་གཡོས་ཀྱང༌། །སྐུ་ཡི་ཆ་ལུགས་ཟ་བྱེད་རྔམ་སྟབས་ཅན། །གསུང་གི་ང་རོ་འབྲུག་སྟོང་ལྡིར་བའི་སྒྲས། །མ་ལུས་དབང་དུ་སྡུད་ལ་ཕྱག་འཚལ་བསྟོད། །ལྷག་པའི་ཡེ་ཤེས་རོལ་པ་སྟོན་མཛད་ཅིང༌། །སྡིགས་པའི་མཚོན་ཆ་སྣ་ཚོགས་ཕྱག་ན་བསྣམས། །ཉོན་མོངས་གདུག་ཅན་རྩད་ནས་འཇོམས་མཛད་པ། །སྦྲུལ་གདུག་རྒྱན་གྱིས་བརྒྱན་ལ་ཕྱག་འཚལ་བསྟོད། །བསྐལ་པའི་མེ་ལྟར་འབར་བའི་ཀློང་དཀྱིལ་ན། །དཔའ་བོའི་སྟངས་སྟབས་བརྐྱང་བསྐུམ་ཚུལ་དུ་བཞུགས། །ཉི་ཟླ་འབར་བའི་སྤྱན་གྱི་སྡང་མིག་གིས། །བགེགས་དཔུང་སྲེག་པར་མཛད་ལ་ཕྱག་འཚལ་བསྟོད། །གཏུམ་ཆེན་དུས་མཐའི་མེ་ལྟར་གཟི་བརྗིད་འབར། །གློག་སྟོང་འགྱུ་འདྲའི་ཁྲོ་གཉེར་མཆེ་བ་གཙིགས། །རྔམ་པའི་ང་རོ་འབྲུག་སྒྲ་སྟོང་བཞིན་སྒྲོག

།ཁྲོ་རྒྱལ་བགེགས་ཚོགས་འདུལ་ལ་ཕྱག་འཚལ་བསྟོད༑ ༑ཧཱུྂ་༌། འཇིགས་པའི་ཧཱུྂ་སྒྲ་ངེས་སྒྲོག་ཅིང༌། །བགེགས་རྣམས་མ་ལུས་འཇོམས་མཛད་པ། །དངོས་གྲུབ་མ་ལུས་སྩོལ་བའི་ལྷ། །བགེགས་ཀྱི་དགྲ་ལ་ཕྱག་འཚལ་བསྟོད། །ཅེས་བསྟོད་ནས༑ སངས་རྒྱས་ཀྱི་བདེན་པ་དང༌། ཞེས་པ་ནས། བདེན་པའི་བྱིན་རླབས་ཀྱིས་ཚེ་ལས་འདས་པ་ཆེ་གེ་མོ་ཞེས་བགྱི་བ་ལ། གསོན་པའི་དུས་སུ་ཚེ་ལ་བར་དུ་གཅོད་ཅིང་ཚེ་འཕོས་ནས་གང་དུ་གནས་པའི་ལུས་སྲོག་དང༌། མཐོ་རིས་དང༌། ཐར་པ་ལ་བར་དུ་གཅོད་པའི་བགེགས་ཀྱི་ཚོགས་ཐམས་ཅད་དང༌། ཚེ་ལས་འདས་པའི་ཆ་བྱད་བཟུང་ནས་དེའི་ཉེ་འབྲེལ་དང་འཇིག་རྟེན་པ་རྣམས་ལ་བསླུ་ཞིང་གནོད་པར་བྱེད་པའི་བགེགས་དང་འབྱུང་པོ་ལ་སོགས་པ་ཐམས་ཅད་གཏོར་མ་འདིས་ཚིམ་པར་བགྱིས་ལ་གནོད་འཚེའི་བསམ་པ་ངན་པ་ཐམས་ཅད་སྤོངས་ལ་ཕན་བདེ་བྱང་ཆུབ་ཀྱི་སེམས་དང་ལྡན་པས་རང་རང་གི་གནས་སུ་སོང་ཞིག །གལ་ཏེ་མི་འགྲོ་ན་ཁྲོ་བོ་ཡེ་ཤེས་ཀྱི་རྡོ་རྗེའི་མེ་རབ་ཏུ་འབར་བས་སྲེག་ཅིང་རྣམ་པར་འཇོམས་པ་གདོན་མི་ཟའོ། །ཞེས་བརྗོད་ཅིང་གཏོར་ཆུང་དང་ཏིང་ལོ་རྒྱ་ལམ་དུ་དོར། གུ་གུལ་གྱིས་བདུག །ཡུངས་དཀར་གྱིས་བྲབ། སུཾ་བྷ་ནི་སོགས་དྲག་སྔགས་བརྗོད་པ་ནི་དྲག་པོས་སྦྱང་བའོ། །དེ་ནས་སྡིག་པ་སྦྱང་བ་ནི། རང་གི་མདུན་དུ་དུད་པ་དང་བྲལ་བའི་མེ་དང་ཏིང་བཀོད་ལ། ཚེ་འདས་ཀྱི་རྐང་མཐིལ་གཉིས་སུ་རླུང་གི་དཀྱིལ་འཁོར་གཞུ་ལྟ་བུ། ལྟེ་བར་མེའི་དཀྱིལ་འཁོར་གྲུ་གསུམ་ལ་གནས་པའི་ཉི་མའི་དབུས་སུ་ཧཱུྂ་དམར་པོ། རྐང་ཞབས་ཀྱི་རླུང་གིས་བསྐྱོད་པས་ཧཱུྂ་གི་འོད་ཟེར་མེ་ལྕེའི་རྣམ་པ་སྙིང་གའི་བར་དུ་འབར་བས་སྙིང་གའི་ཀཾ་ཡིག་སྡིག་པའི་རང་བཞིན་ཤ་ཟའི་གཟུགས་ཅན་མི་སྡུག་པ་མདོག་སྔོ་ནག །བཞིན་རྣམ་པར་འགྱུར་བ། རླིག་པ་འཕྱངས་ཤིང་སྐྲ་བརྫེས་པ། དེ་ཉིད་མེ་འོད་ཀྱིས་གདུང་སྟེ་སྣ་བུག་ནས་ཐོན་པ་ཏིལ་ལ་ཐིམ་པར་གྱུར་པས་ཏིལ་རྣམས་ཀྱང་དེ་ལྟ་བུའི་གཟུགས་སུ་གྱུར།

མེ་བསང་གཟི་སྦྱངས་ནས། སྟོང་པའི་ངང་ལས་ཧཱུྂ་ལས་བྱུང་བའི་ཞི་བའི་ཐབ་ཁུང་ཟླུམ་པོ་ཁ་ཁྱེར་ལ་རྡོ་རྗེའི་ཕྲེང་བ་དང༌། མཆུ་ལ་པདྨས་བསྐོར་བའི་སྟེགས་བུའི་གྲྭ་བཞིར་ཟླ་ཕྱེད་རྡོ་རྗེ་དང་བཅས་པའི་ནང་དུ་ཡེ་ཤེས་ཀྱི་མེ་འབར་བར་གྱུར། རང་གི་ཐུགས་ཀའི་ཧཱུྂ་ལས་བྱུང་བའི་རྡོ་རྗེ་གནོད་སྦྱིན་སྐུ་མདོག་ནག་པོ་གསུས་པ་འཕྱང་བ། ཤིན་ཏུ་ཁྲོས་པའི་ཞལ་གདངས་ཤིང་མཆེ་བ་གཙིགས་པ། སྟག་ལྤགས་ཀྱི་སྨད་དཀྲིས་ཅན་ཕྱག་གཡོན་སྡིགས་མཛུབ་དང་བཅས་པའི་མཆེ་བ་ཐུགས་ཀར་འཛིན་ཅིང༌། གཡས་རྡོ་རྗེས་མཚན་པའི་མཆེ་བ་ཕྱར་སྟབས་སུ་གདེངས་པ། ཞབས་གཡས་བསྐུམ་གཡོན་བརྐྱང་གི་སྟབས་ཀྱིས་འཁོད་པ། དུས་མཐའི་མེ་ལྟར་འབར་བའི་གཟི་བརྗིད་དང་ལྡན་པ་སྣ་སྒོ་ནས་ཐོན་ཏེ་སྤྲོས་པ་ཐབ་ཀྱི་ནང་དུ་བཞུགས་པའི་ཞལ་དུ་ཕུལ་བས་གསོལ་བར་གྱུར། ཅེས་དམིགས་ནས། ཨོཾ་བཛྲ་ཡཀྵ་ཀྲོ་དྷ་ཁ་དཱ་ཁ་དཱ་ས་སྱཾ་ཧཱུྂ་ཕཊ། ཞེས་མཐེབ་སྲིན་གྱིས་ཏིལ་བླངས་པ་རྟེན་ལ་གཡོན་གྱིས་གཡོན་དང༌། གཡས་ཀྱིས་གཡས་སུ་བསྐོར་ནས་མེར་དོར་གསུམ་སོགས་བྱ། ཨོཾ་བཛྲ་ཌཱ་ཀ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ༑ དེ་བཞིན་དུ་ཆུ་གཉིས་ཉེར་སྤྱོད་རོལ་མོས་མཆོད་ནས། བསྐལ་པ་མེ་ལྟར་འབར་བའི་དབུས། །གནག་ཅིང་མི་སྡུག་གཟུགས་འཆང་བ། །རྡོ་རྗེ་མཆེ་བ་རབ་ཐོགས་པ། །ཟ་བྱེད་ཁྱོད་ལ་འདུད་པར་བགྱི༑ ༑ཞེས་བསྟོད། ཡི་གེ་བརྒྱ་པས་ལྷག་ཆད་གསོས་ལ། ཨོཾ་བཛྲ་མུཿ ཞེས་གཤེགས་སུ་གསོལ། དེ་དག་སྦྱིན་སྲེག་གིས་སྦྱང་བའོ། །དེ་ནས་བྱེ་མའམ་ཡུངས་ཀར་ལ། རྩ་རིག་དང་ཀཾ་ཀ་ནི་མང་དུ་བཟླས་པས་རྟེན་ལ་བྲབ་ཅིང༌། ཨོཾ་སརྦ་པཱ་པཾ་ད་ཧ་ན་བཛྲ་ཧཱུྂ་ཕཊ། ཨོཾ་སརྦ་པཱ་པཾ་བི་ཤོ་དྷ་ན་བཛྲ་ཧཱུྂ་ཕཊ། ཨོཾ་སརྦ་ཀརྨ་ཨཱ་ཝ་ར་ཎཱ་ནི་བྷསྨིཾ་ཀུ་རུ་ཧཱུྂ་ཕཊ། ཨོཾ་བྲུཾ་བི་ནཱ་ཤ་ཡ་ཨཱ་ཝ་ར་ཎཱ་ནི་ཧཱུྂ་ཕཊ། ཨོཾ་དྲུཾ་བི་ཤོ་དྷ་ཡ་ཨཱ་ཝ་ར་ཎཱ་ནི་ཧཱུྂ་ཕཊ། ཨོཾ་ཛྭ་ལ་ཛྭ་ལ་ད་ཀ་ད་ཀ་ཧ་ན་ཧ་ན་ཨཱ་ཝ་ར་ཎཱ་ནི་ཧཱུྂ་ཕཊ།

ཨོཾ་སྲུཾ་ས་ར་ས་ར་པྲ་ས་ར་པྲ་ས་ར་སརྦ་ཨཱ་ཝ་ར་ཎཱ་ནི་ཧཱུཾ་ཕཊ། ཨོཾ་ཧཱུྂ་ཧ་ར་ཧ་ར་སརྦ་ཨཱ་ཝ་ར་ཎཱ་ནི་ཧཱུྂ་ཕཊ། ཨོཾ་ཧཱུྂ་ཕཊ་སརྦ་ཨཱ་ཝ་ར་ཎཱ་ནི་བི་སྥོ་ཊ་ཡ་ཧཱུྂ་ཕཊ། ཨོཾ་བྲི་ཏ་བྲི་ཏ་སརྦ་ཨཱ་ཝ་ར་ཎཱ་ནི་ཧཱུྂ་ཕཊ། ཨོཾ་ཏྲཊ་ཏྲཊ་སརྦ་ཨཱ་ཝ་ར་ཎཱ་ནི་ཧཱུྂ་ཕཊ། ཨོཾ་ཚིནྡྷ་ཚིནྡྷ་སརྦ་ཨཱ་ཝ་ར་ཎཱ་ནི་ཧཱུྂ་ཕཊ། ཨོཾ་ད་ཧ་ད་ཧ་སརྦ་ན་རཀྐ་ག་ཏེ་ཧེ་ཏཾུ་ཧཱུྂ་ཕཊ། ཨོཾ་པ་ཙ་པ་ཙ་སརྦ་པྲེ་ཏ་ཀ་ག་ཏེ་ཧེ་ཏུཾ་ཧཱུྂ་ཕཊ། ཨོཾ་མ་ཐ་མ་ཐ་སརྦ་ཏིརྻ་ཀ་ག་ཏེ་ཧེ་ཏུཾ་ཧཱུྂ་ཕཊ། ཅེས་བཟླ་ཞིང་རྟེན་ལ་བྲབ། དེ་ནས་ལས་ཐམས་ཅད་པའི་བུམ་པས་དཀྱིལ་འཁོར་གྱི་སྣང་བ་མེ་ལོང་དུ་འཆར་བ་བྱས་པ་ལ། སྐལ་བཟང་དམ་པ་འཆི་མེད་དགྱེས། །མཆོག་ཏུ་མཛེས་པའི་ཆ་བྱད་ཅན། །རྡོ་རྗེ་སློབ་དཔོན་དཔལ་མཆོག་ལ། །བདག་གི་ཁྲུས་འདི་གསོལ་བར་བགྱི། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། ཞེས་བཀྲུས། དར་རམ་རས་དཀར་ལ་དྲི་བཟང་གི་རིགས་ལྔའི་ས་བོན་ནམ་ཐིག་ལེ་བྲིས་པས་ཕྱི་བའི་ཚུལ་གྱིས། རྒྱལ་དང་རྒྱལ་བའི་སྲས་ཀྱི་སྐུ་རྣམས་ལ། །རས་དཀར་སྨན་དང་ལྡན་པས་སྐུ་ཕྱིས་པས། །མི་ཤེས་སྒྲིབ་པ་མ་ལུས་རབ་བསལ་ནས། །ཉེས་པའི་ཚོགས་རྣམས་མ་ལུས་དག་གྱུར་ཅིག །ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནི་སྭཱ་ཧཱ། ཞེས་ཕྱིས། ཡོན་ཏན་དམ་པའི་རྒྱན་ལྡན་པ། །རི་བོ་ལྟར་ནི་མཛེས་པ་ཡི། །མཆོད་གནས་རིན་ཆེན་འདི་དག་ལ། །བདག་གིས་ཁྲུས་འདི་གསོལ་བར་བགྱི། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། རྒྱལ་དང་རྒྱལ་བའི་སྲས་ཀྱི་སྐུ་རྣམས་ལ། །རས་དཀར་སྨན་དང་ལྡན་པས་སྐུ་ཕྱིས་པས། །མི་ཤེས་སྒྲིབ་པ་མ་ལུས་རབ་བསལ་ནས། །ཉེས་པའི་ཚོགས་རྣམས་མ་ལུས་དག་གྱུར་ཅིག །ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནི་སྭཱ་ཧཱ། མ་རིག་འཇོམས་པའི་ཉི་མ་སྟེ། །སྲིད་པའི་ནད་ནི་སེལ་བའི་སྨན། །དམ་ཆོས་རིན་ཆེན་འདི་དག་ལ། །བདག་གིས་ཁྲུས་འདི་གསོལ་བར་བགྱི། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ།

རྒྱལ་དང་རྒྱལ་བའི་སྲས་ཀྱི་སྐུ་རྣམས་ལ། །རས་དཀར་སྨན་དང་ལྡན་པས་སྐུ་ཕྱིས་པས། །མི་ཤེས་སྒྲིབ་པ་མ་ལུས་རབ་བསལ་ནས། །ཉེས་པའི་ཚོགས་རྣམས་མ་ལུས་དག་གྱུར་ཅིག །ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནི་སྭཱ་ཧཱ། མཆོག་ཏུ་ཚིམས་ཤིང་སྐལ་པ་བཟང༌། །དམ་པའི་བདུད་རྩིའི་མཛེས་ཆ་བྱད། །དགེ་འདུན་རིན་ཆེན་འདི་དག་ལ། །བདག་གིས་ཁྲུས་འདི་གསོལ་བར་བགྱི། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། རྒྱལ་དང་རྒྱལ་བའི་སྲས་ཀྱི་སྐུ་རྣམས་ལ༑ ༑རས་དཀར་སྨན་དང་ལྡན་པས་སྐུ་ཕྱིས་པས། །མི་ཤེས་སྒྲིབ་པ་མ་ལུས་རབ་བསལ་ནས། །ཉེས་པའི་ཚོགས་རྣམས་མ་ལུས་དག་གྱུར་ཅིག །ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནི་སྭཱ་ཧཱ༑ དེ་བཞིན་གཤེགས་པ་རྣམས་དང་དེའི་སྲས་ལ། །རིན་ཆེན་བུམ་པ་མང་པོ་སྤོས་ཀྱི་ཆུ། །ཡིད་འོང་ལེགས་པར་བཀང་བའི་གླུ་དང་ནི། །རོལ་མོར་བཅས་པ་དུ་མས་སྐུ་ཁྲུས་གསོལ། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། རྒྱལ་དང་རྒྱལ་བའི་སྲས་ཀྱི་སྐུ་རྣམས་ལ། །རས་དཀར་སྨན་དང་ལྡན་པས་སྐུ་ཕྱིས་པས། །མི་ཤེས་སྒྲིབ་པ་མ་ལུས་རབ་བསལ་ནས། །ཉེས་པའི་ཚོགས་རྣམས་མ་ལུས་དག་གྱུར་ཅིག །ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནི་སྭཱ་ཧཱ། ཞེས་སྐུ་ཁྲུས་གསོལ་བའི་ཆུ་སླར་ལས་བུམ་དུ་བླུགས་པས་རོའམ་རུས་བུ་སོགས་ཡིན་ན་དངོས་སུ་བཀྲུ་ཞིང༌། མིང་བྱང་ཡིན་ན་མེ་ལོང་ལ་ཤར་བ་ལ་བཀྲུ་ཞིང༌། འདི་ནི་སྦྱིན་པའི་རང་བཞིན་ཆུ། །སེར་སྣའི་དྲི་མ་སྦྱོང་མཛད་ཅིང༌། །གཏོང་བ་དྲི་ཡིས་ལེགས་བགོས་ཆུས། །ཁྲུས་ལེགས་མཛད་ཀྱི་ཁྲུས་བགྱིའོ། །ཨོཾ་ན་མོ་བྷ་ག་ཝ་ཏེ་སརྦ་དུརྒ་ཏི་པ་རི་ཤོ་དྷ་ནི་རཱ་ཛཱ་ཡ། ཏ་ཐཱ་ག་ཏཱ་ཡ། ཨརྷ་ཏེ་སམྱཀྶཾ་བུདྡྷཱཡ། ཏདྱ་ཐཱ། ཨོཾ་ཤོ་དྷ་ནི་ཤོ་དྷ་ནི་སརྦ་པཱ་པཾ་བི་ཤོ་དྷ་ནི། ཤུདྡྷེ་བི་ཤུདྡྷེ་སརྦ་ཀརྨ་ཨཱ་ཝ་ར་ཎ་བི་ཤོ་དྷ་ནེ་སྭཱ་ཧཱ། ཞེས་རྩ་རིག་གི་མཐར། འཇིག་རྟེན་འདི་ནས་ཕ་རོལ་ཏུ་སོང་ཞིང་ཚེ་ལས་འདས་པ་ཆེ་གེ་མོ་ཞེས་བྱ་བའི་ཚེ་འཁོར་བ་ཐོག་མ་མེད་པ་ནས་ད་ལྟ་ལ་ཐུག་གི་བར་དུ་བསགས་པའི་སྡིག་པ་དང་སྒྲིབ་པ་དམ་ཚིག་ཉམས་ཆག་ཐམས་ཅད་དང༌།

ཉོན་མོངས་པ་སེར་སྣའི་དྲི་མ་ཐམས་ཅད་བྱང་ཞིང་དག་ནས་སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་ཏེ། མྱུར་དུ་མངོན་པར་རྫོགས་པར་འཚང་རྒྱ་བར་གྱུར་ཅིག །དེ་བཞིན་དུ། འདི་ནི་ཚུལ་ཁྲིམས་རང་བཞིན་ཆུ། །ཚུལ་འཆལ་དྲི་མ་སྦྱོང་མཛད་ཅིང༌། །བསྲུང་བ་དྲི་ཡིས་ལེགས་བགོས་ཆུ། །ཁྲུས་ལེགས་མཛད་ཀྱི་ཁྲུས་བགྱིའོ། །ཨོཾ་ན་མོ་བྷ་ག་ཝ་ཏེ་སོགས་རྩ་རིག་གི་མཐར། འཇིག་རྟེན་འདི་ནས་ཕ་རོལ་ཏུ་སོང་ཞི་ཚེ་ལས་འདས་པ་ཆེ་གེ་མོ་ཞེས་བྱ་བའི་ཚེ་འཁོར་བ་ཐོག་མ་མེད་པ་ནས་ད་ལྟ་ལ་ཐུག་གི་བར་དུ་བསགས་པའི་སྡིག་པ་དང་སྒྲིབ་པ་དམ་ཚིག་ཉམས་ཆག་ཐམས་ཅད་དང༌། ཉོན་མོངས་པ་ཚུལ་འཆལ་གྱི་དྲི་མ་ཐམས་ཅད་བྱང་ཞིང་དག་ནས་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་ཏེ། མྱུར་དུ་མངོན་པར་འཚང་རྒྱ་བར་གྱུར་ཅིག །འདི་ནི་བཟོད་པའི་རང་བཞིན་ཆུ། །ཁོང་ཁྲོའི་དྲི་མ་སྦྱོང་མཛད་ཅིང༌། །བྱམས་པ་དྲི་ཡིས་ལེགས་བགོས་ཆུས། །ཁྲུས་ལེགས་མཛད་ཀྱི་ཁྲུས་བགྱིའོ། །ཨོཾ་ན་མོ་བྷ་ག་ཝ་ཏེ་སོགས། འཇིག་རྟེན་འདི་ནས་ཕ་རོལ་ཏུ་སོང་ཞིང་ཚེ་ལས་འདས་པ་ཆེ་གེ་མོ་ཞེས་བྱ་བའི་ཚེ་འཁོར་བ་ཐོག་མ་མེད་པ་ནས་ད་ལྟ་ལ་ཐུག་གི་བར་དུ་བསགས་པའི་སྡིག་པ་དང་སྒྲིབ་པ་དམ་ཚིག་ཉམས་ཆག་ཐམས་ཅད་དང༌། ཉོན་མོངས་པ་ཞེ་སྡང་གི་དྲི་མ་ཐམས་ཅད་བྱང་ཞིང་དག་ནས་བཟོད་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་ཏེ། མྱུར་དུ་མངོན་པར་རྫོགས་པར་འཚང་རྒྱ་བར་གྱུར་ཅིག །འདི་ནི་བརྩོན་འགྲུས་རང་བཞིན་ཆུ། །ལེ་ལེའི་དྲི་མ་སྦྱོང་མཛད་ཅིང༌། །ནན་ཏན་དྲི་ཡིས་ལེགས་བགོས་ཆུས། །ཁྲུས་ལེགས་མཛད་ཀྱི་ཁྲུས་བགྱིའོ། །ཨོཾ་ན་མོ་བྷ་ག་ཝ་ཏེ་སོགས། འཇིག་རྟེན་འདི་ནས་ཕ་རོལ་ཏུ་སོང་ཞིང་ཚེ་ལས་འདས་པ་ཆེ་གེ་མོ་ཞེས་བྱ་བའི་ཚེ་འཁོར་བ་ཐོག་མ་མེད་པ་ནས་ད་ལྟ་ལ་ཐུག་གི་བར་དུ་བསགས་པའི་སྡིག་པ་དང་སྒྲིབ་པ་དམ་ཚིག་ཉམས་ཆག་ཐམས་ཅད་དང༌། ཉོན་མོངས་པ་ལེ་ལོའི་དྲི་མ་ཐམས་ཅད་བྱང་ཞིང་དག་ནས་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་ཏེ།

མྱུར་དུ་མངོན་པར་རྫོགས་པར་འཚང་རྒྱ་བར་གྱུར་ཅིག །འདི་ནི་བསམ་གཏན་རང་བཞིན་ཆུ། །རྣམ་གཡེང་དྲི་མ་སྦྱོང་མཛད་ཅིང༌། །ཏིང་འཛིན་དྲི་ཡིས་ལེགས་བགོས་ཆུས༑ ༑ཁྲུས་ལེགས་མཛད་ཀྱི་ཁྲུས་བགྱིའོ། །ཨོཾ་ན་མོ་བྷ་ག་ཝ་ཏེ་སོགས། འཇིག་རྟེན་འདི་ནས་ཕ་རོལ་ཏུ་སོང་ཞིང་ཚེ་ལས་འདས་པ་ཆེ་གེ་མོ་ཞེས་བྱ་བའི་ཚེ་འཁོར་བ་ཐོག་མ་མེད་པ་ནས་ད་ལྟ་ལ་ཐུག་གི་བར་དུ་བསགས་པའི་སྡིག་པ་དང་སྒྲིབ་པ་དམ་ཚིག་ཉམས་ཆག་ཐམས་ཅད་དང༌། ཉོན་མོངས་པ་རྣམ་གཡེང་གི་དྲི་མ་ཐམས་ཅད་བྱང་ཞིང་དག་ནས་བསམ་གཏན་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་ཏེ། མྱུར་དུ་མངོན་པར་རྫོགས་པར་འཚང་རྒྱ་བར་གྱུར་ཅིག །འདི་ནི་ཤེས་རབ་རང་བཞིན་ཆུ། །ཤེས་འཆལ་དྲི་མ་སྦྱོང་མཛད་ཅིང༌། །ཡེ་ཤེས་དྲི་ཡིས་ལེགས་བགོས་ཆུས༑ ༑ཁྲུས་ལེགས་མཛད་ཀྱི་ཁྲུས་བགྱིའོ། །ཨོཾ་ན་མོ་བྷ་ག་ཝ་ཏེ་སོགས། འཇིག་རྟེན་འདི་ནས་ཕ་རོལ་ཏུ་སོང་ཞིང་ཚེ་ལས་འདས་པ་ཆེ་གེ་མོ་ཞེས་བྱ་བའི་ཚེ་འཁོར་བ་ཐོག་མ་མེད་པ་ནས་ད་ལྟ་ལ་ཐུག་གི་བར་དུ་བསགས་པའི་སྡིག་པ་དང་སྒྲིབ་པ་དམ་ཚིག་ཉམས་ཆག་ཐམས་ཅད་དང༌། ཉོན་མོངས་པ་གཏི་མུག་གི་དྲི་མ་ཐམས་ཅད་བྱང་ཞིང་དག་ནས་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་ཏེ། མྱུར་དུ་མངོན་པར་རྫོགས་པར་འཚང་རྒྱ་བར་གྱུར་ཅིག །ཆུ་བོ་དྲུག་གིས་ཁྲུས་བྱས་པས། །བག་ཆགས་རྣམ་དྲུག་སྦྱངས་ནས་ནི། །གང་ལ་ཉེས་པ་མི་མངའ་སྟེ། །ཁྲུས་ལེགས་མཛད་ལ་ཕྱག་འཚལ་ལོ། །ཨོཾ་ན་མོ་བྷ་ག་ཝ་ཏེ་སོགས་རྩ་རིག་གི་མཐར། འཇིག་རྟེན་འདི་ནས་ཕ་རོལ་ཏུ་སོང་ཞིང་ཚེ་ལས་འདས་པ་ཆེ་གེ་མོའི་ཕ་རོལ་ཏུ་ཕྱིན་པ་དྲུག་གི་མི་མཐུན་པའི་ཕྱོགས་ཐམས་ཅད་བྱང་ཞིང་དག་ནས་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་ནས་འཚང་རྒྱ་བར་གྱུར་ཅིག །དྲི་ཆུ་དྲུག་གིས་ཁྲུས་བྱས་པས། །དྲི་མ་རྣམ་དྲུག་སྦྱོང་མཛད་པ། །རྒྱ་ཆེན་ཡོན་ཏན་དྲུག་ལྡན་ནས། །ཁྲུས་ལེགས་མཛད་ལ་ཉེས་མི་མངའ། །ཨོཾ་ན་མོ་བྷ་ག་ཝ་ཏེ་སོགས།

ཚེ་ལས་འདས་པ་ཆེ་གེ་མོའི་ཕ་རོལ་ཏུ་ཕྱིན་པ་དྲུག་གི་མི་མཐུན་པའི་ཕྱོགས་ཐམས་ཅད་བྱང་ཞིང་དག་ནས་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་ནས་འཚང་རྒྱ་བར་གྱུར་ཅིག །དྲི་མ་རྣམ་དྲུག་དག་པ་ཡི། །ཡོན་ཏན་ཐམས་ཅད་དང་ལྡན་པ། །སངས་རྒྱས་ཐམས་ཅད་ཆོས་དོན་དུ། །དད་པས་བདག་གིས་ཁྲུས་བགྱིའོ། །ཨོཾ་ན་མོ་བྷ་ག་ཝ་ཏེ་སོགས། ཚེ་ལས་འདས་པ་ཆེ་གེ་མོའི་ཕ་རོལ་ཏུ་ཕྱིན་པ་དྲུག་གི་མི་མཐུན་པའི་ཕྱོགས་ཐམས་ཅད་བྱང་ཞིང་དག་ནས་ཕ་རོལ་ཕྱིན་ཏུ་ཕྱིན་པ་དྲུག་ཡོངས་སུ་རྫོགས་ནས་འཚང་རྒྱ་བར་གྱུར་ཅིག །དེ་ནས་དུག་དབྱུང་ནི། བུམ་པའི་ཁ་རྒྱན་གྱིས་བྱབ་ཅིང༌། འདོད་ཆགས་ཞེ་སྡང་གཏི་མུག་གསུམ། །དེ་དག་འཇིག་རྟེན་དུག་གསུམ་སྟེ། །བཅོམ་ལྡན་སངས་རྒྱས་དུག་མི་མངའ། །སངས་རྒྱས་གཟི་ཡིས་དུག་བཅོམ་མོ། །ཨོཾ་ན་མོ་བྷ་ག་ཝ་ཏེ་སོགས་རྩ་རིག་གི་མཐར། ཚེ་ལས་འདས་པ་ཆེ་གེ་མོ་ཞེས་བྱ་བའི་ཉོན་མོངས་པ་དང༌༑ དེའི་དབང་གིས་བྱུང་བའི་དུག་ཐམས་ཅད་བྱང་ཞིང་དག་ནས་མྱུར་དུ་འཚང་རྒྱ་བར་གྱུར་ཅིག །འདོད་ཆགས་ཞེ་སྡང་གཏི་མུག་གསུམ། །དེ་དག་འཇིག་རྟེན་དུག་གསུམ་སྟེ། །བཅོམ་ལྡན་དམ་ཆོས་དུག་མི་མངའ། །དམ་ཆོས་གཟི་ཡིས་དུག་བཅོམ་མོ། །ཨོཾ་ན་མོ་བྷ་ག་ཝ་ཏེ་སོགས། ཚེ་ལས་འདས་པ་ཆེ་གེ་མོ་ཞེས་བྱ་བའི་ཉོན་མོངས་པ་དང༌། དེའི་དབང་གིས་བྱུང་བའི་དུག་ཐམས་ཅད་བྱང་ཞིང་དག་ནས་མྱུར་དུ་འཚང་རྒྱ་བར་གྱུར་ཅིག །འདོད་ཆགས་ཞེ་སྡང་གཏི་མུག་གསུམ། །དེ་དག་འཇིག་རྟེན་དུག་གསུམ་སྟེ། །འཕགས་པའི་དགེ་འདུན་དུག་མི་མངའ། །དགེ་འདུན་གཟི་ཡིས་དུག་བཅོམ་མོ། །ཨོཾ་ན་མོ་བྷ་ག་ཝ་ཏེ་སོགས། ཚེ་ལས་འདས་པ་ཆེ་གེ་མོ་ཞེས་བྱ་བའི་ཉོན་མོངས་པ་དང༌། དེའི་དབང་གིས་བྱུང་བའི་དུག་ཐམས་ཅད་བྱང་ཞིང་དག་ནས་མྱུར་དུ་འཚང་རྒྱ་བར་གྱུར་ཅིག །དེ་ནས་ས་ཐོགས་ཏེ་རྟེན་ལ་བྱབ་ཅིང༌། ས་ནི་དུག་གི་མ་ཡིན་ཏེ། །ས་ནི་དུག་གི་ཕ་ཡང་ཡིན། །བདེན་པའི་བདེན་ཚིག་འདི་དག་གིས། །ཚེ་འདས་དུག་ནི་དུག་མེད་ཤོག

༑དུག་ནི་ས་ཡི་ནང་དུ་སོང༌། །གང་བའི་ནང་དུ་དུག་སོང་ཞིག །ཨོཾ་ན་མོ་བྷ་ག་ཝ་ཏེ་སོགས་རྩ་རིག་གི་མཐར། ཚེ་ལས་འདས་པ་ཆེ་གེ་མོའི་འབྱུང་བ་དང་འབྱུང་བ་ལས་གྱུར་པའི་དུག་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཆུ་ནི་དུག་གི་མ་ཡིན་ཏེ། །ཆུ་ནི་དུག་གི་ཕ་ཡང་ཡིན། །བདེན་པའི་བདེན་ཚིག་འདི་དག་གིས། །ཚེ་འདས་དུག་ནི་དུག་མེད་ཤོག །དུག་ནི་ཆུ་ཡི་ནང་དུ་སོང༌། །གཤེར་བའི་ནང་དུ་དུག་སོང་ཞིག །ཨོཾ་ན་མོ་བྷ་ག་ཝ་ཏེ་སོགས་རྩ་རིག་གི་མཐར། ཚེ་ལས་འདས་པ་ཆེ་གེ་མོའི་འབྱུང་བ་དང་འབྱུང་བ་ལས་གྱུར་པའི་དུག་ཐམས་ཅད་ཤཱནྟིཾ་ཀུ་རུ་སྭཱ་ཧཱ། མེ་ནི་དུག་གི་མ་ཡིན་ཏེ། །མེ་ནི་དུག་གི་ཕ་ཡང་ཡིན། །བདེན་པའི་བདེན་ཚིག་འདི་དག་གིས། །ཚེ་འདས་དུག་ནི་དུག་མེད་ཤོག །དུག་ནི་མེ་ཡི་ནང་དུ་སོང༌། །ཚ་བའི་ནང་དུ་དུག་སོང་ཞིག །ཨོཾ་ན་མོ་བྷ་ག་ཝ་ཏེ་སོགས་རྩ་རིག་གི་མཐར། ཚེ་ལས་འདས་པ་ཆེ་གེ་མོའི་འབྱུང་བ་དང་འབྱུང་བ་ལས་གྱུར་པའི་དུག་ཐམས་ཅད་ཤཱནྟིཾ་ཀུ་རུ་སྭཱ་ཧཱ། རླུང་ནི་དུག་གི་མ་ཡིན་ཏེ། །རླུང་གི་དུག་གི་ཕ་ཡང་ཡིན།་་༌། བདེན་བའི་བདེན་ཚིག་འདི་དག་གིས། །ཚེ་འདས་དུག་ནི་དུག་མེད་ཤོག །དུག་ནི་རླུང་གི་ནང་དུ་སོང༌། །གཡོ་བའི་ནང་དུ་དུག་སོང་ཞིག །ཨོཾ་ན་མོ་བྷ་ག་ཝ་ཏེ་སོགས་རྩ་རིག་གི་མཐར། ཚེ་ལས་འདས་པ་ཆེ་གེ་མོའི་འབྱུང་བ་དང་འབྱུང་བ་ལས་གྱུར་བའི་དུག་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཞེས་པ་དེ་དག་ཁྲུས་ཆུར་དོར་རོ། །དེ་ནས་སྐུ་ཤའི་མྱུ་གུས་ལས་བུམ་གྱི་ཆུ་རྟེན་ལ་མཐོར་ཞིང༌། དྲིལ་བུ་གསིལ་ཞིང༌། གང་ལ་སེར་སྣ་རྣམ་ཆགས་པ། །རྣམ་བཅོམ་དྲི་མ་མེད་མཛད་ཅིང༌། །ཐུགས་ཞི་གནོད་པ་མི་མངའ་དེས། །ཁྱོད་ལ་བདེ་ལེགས་མཛད་པར་འགྱུར། །འདྲེན་པ་གང་ཞིག་འགྲོ་བ་རྣམས། །ཐར་པའི་ལམ་དུ་འཇུག་མཛད་ཅིང༌། །ཆོས་རྣམས་ཐམས་ཅད་སྟོན་པ་དེས། །ཁྱེད་ལ་བདེ་ལེགས་མཛད་པར་འགྱུར། །སྟོན་པ་འགྲོ་བ་རྣམས་ཀྱི་རྟེན། །སེམས་ཅན་ཀུན་གྱི་དོན་གྱི་ཕྱིར། །གང་ཞིག་བདེ་བར་མངའ་མཛད་དེས། །ཁྱེད་ལ་བདེ་ལེགས་མཛད་པར་འགྱུར། །སྐྱོབ་པ་གང་ཞིག་བྱམས་པ་ཡི། །ཐུགས་ཀྱིས་འགྲོ་བ་འདི་དག་ཀུན། །བུ་གཅིག་བཞིན་དུ་རྟག་བསྐྱངས་དེས། །ཁྱེད་ལ་བདེ་ལེགས་མཛད་པར་འགྱུར། །གང་ཞིག་འཁོར་བར་འགྲོ་བ་ཡི། །སེམས་ཅན་ཀུན་གྱི་རྟེན་གྱུར་ཅིང༌། །གླིང་དང་དཔུང་གཉེན་གྱུར་པ་དེས། །ཁྱེད་ལ་བདེ་ལེགས་མཛད་པར་འགྱུར། །གང་ཞིག་ཆོས་སྐུ་མངོན་སུམ་གྱུར། །གཙང་ཞིང་བཀྲུ་བ་མི་མངའ་ལ། །གསུང་གཙང་གཙང་མར་མཛད་པ་དེས། །ཁྱེད་ལ་བདེ་ལེགས་མཛད་པར་འགྱུར། །དཔའ་བོ་ཆེན་པོ་གང་སྐྱེས་པ། །ཕུན་སུམ་ཚོགས་དོན་འབྱོར་གྱུར་ཅིང༌། །དོན་གྲུབ་ཆོས་ཀྱང་གྲུབ་པ་དེས། །ཁྱེད་ལ་བདེ་ལེགས་མཛད་པར་འགྱུར། །གང་ཞིག་སྐྱེས་པས་ས་རྣམས་ནི། །ནགས་ཚལ་བཅས་པ་རབ་གཡོས་ཤིང༌། །སེམས་ཅན་ཐམས་ཅད་རབ་དགའ་དེས། །ཁྱེད་ལ་བདེ་ལེགས་མཛད་པར་འགྱུར། །བྱང་ཆུབ་སྙིང་པོར་གཤེགས་པ་ན། །ས་དག་རྣམ་དྲུག་གཡོས་གྱུར་ཅིང༌། །བདུད་ཡིད་མི་བདེར་གྱུར་པ་དེས། །ཁྱེད་ལ་བདེ་ལེགས་མཛད་པར་འགྱུར། །ཆོས་ཀྱི་འཁོར་ལོ་བསྐོར་བ་ན། །འཕགས་པའི་བདེན་པ་རྣམས་གསུངས་ཤིང༌། །ཐུབ་པའི་སྙན་པ་གང་བྱུང་དེས། །ཁྱེད་ལ་བདེ་ལེགས་མཛད་པར་འགྱུར། །ཡིད་འཕྲོག་གང་ཞིག་མུ་སྟེགས་བྱེད། །ཐམས་ཅད་ཆོས་ཀྱིས་ཕམ་མཛད་དེ། །ཚོགས་ཀུན་དབང་དུ་མཛད་པ་དེས། །ཁྱེད་ལ་བདེ་ལེགས་མཛད་པར་འགྱུར། །སངས་རྒྱས་ཁྱེད་ལ་བདེ་ལེགས་མཛད། །བརྒྱ་བྱིན་ཚངས་པའི་ལྷ་རྣམས་དང༌། །འབྱུང་པོ་ཀུན་གྱི་བདེ་ལེགས་ནི། །ཁྱེད་ལ་རྟག་ཏུ་སྦྱིན་གྱུར་ཅིག་་༌།

སངས་རྒྱས་བསོད་ནམས་མཐུ་དག་དང༌། །ལྷ་རྣམས་ཀུན་གྱི་བསམ་པ་ཡིས། །ཁྱེད་ཀྱི་འདོད་དོན་གང་ཡིན་པ། །དོན་དེ་དེ་རིང་འགྲུབ་གྱུར་ཅིག །རྐང་གཉིས་ཁྱེད་ཅག་བདེ་ལེགས་ཤོག །ཁྱེད་ཅག་ལམ་འགྲོ་བདེ་གྱུར་ཅིག །ཕྱིར་འོང་དག་ཀྱང་བདེ་ལེགས་ཤོག །ཉིན་མོ་བདེ་ལེགས་མཚན་བདེ་ལེགས། །ཉི་མའི་གུང་ཡང་བདེ་ལེགས་ཤིང༌། །ཁྱེད་ཅག་ཀུན་ལ་བདེ་ལེགས་གྱུར། །ཁྱེད་ཅག་སྡིག་པར་མ་གྱུར་ཅིག །ཚེ་ལས་འདས་པ་ཆེ་གེ་མོ་ཞེས་བྱ་བ་བདུད་དང་མི་མཐུན་པའི་ཕྱོགས་ཐམས་ཅད་ལས་རྒྱལ་ནས་ཤིན་ཏུ་བཀྲ་ཤིས་པའི་དཔལ་ཐོབ་སྟེ་མྱུར་དུ་མངོན་པར་རྫོགས་པར་འཚང་རྒྱ་བར་གྱུར་ཅིག །ཅེས་ཤིས་པ་བརྗོད། དེ་ནས་ཚེ་འདས་ཀྱི་བུའམ་ཉེ་འབྲེལ་གྱིས་མིང་བྱང་ཡིན་ན་ལག་ཏུ་ཐོགས། རོའམ་རུས་བུ་ཡིན་ན་དེའི་ཕྱག་འཚལ་བའི་གྲོགས་སམ། ཚེ་འདས་ཀྱིས་ཀྱང་ཕྱག་འཚལ་བར་བསམ་ཞིང་སེམས་ཐག་པ་ནས་དཀོན་མཆོག་གསུམ་སོགས་ལ་སྐྱབས་སུ་འགྲོ་བཞིན་པར་མོས་ཏེ་ཕྱག་འཚལ་ཞིང༌། སློབ་དཔོན་སོགས་ཀྱིས། གཙོ་བོ་རྒྱལ་བ་འགྲོ་བའི་མགོན། །འགྲོ་བ་སྐྱོབ་པའི་དོན་བརྩོན་པ། །སྟོབས་ཆེན་འཇིགས་པ་ཀུན་སེལ་བ། །དེ་རིང་ཉིད་ནས་སྐྱབས་སུ་མཆི། །དེ་ཡི་ཐུགས་སུ་ཆུད་པའི་ཆོས། །འཁོར་བའི་འཇིགས་པ་སེལ་བ་དང༌། །བྱང་ཆུབ་སེམས་དཔའི་ཚོགས་ལ་ཡང༌། །དེ་བཞིན་ཚེ་འདས་སྐྱབས་སུ་མཆི། །ཚེ་འདས་འཇིགས་པས་རྣམ་སྐྲག་ནས། །ཀུན་ཏུ་བཟང་ལ་ཚེ་འདས་འབུལ། །འཇམ་དཔལ་དབྱངས་ལ་བདག་ཉིད་ཀྱིས། །ཚེ་འདས་ལུས་འདི་དབུལ་བར་བགྱི། །ཐུགས་རྗེའི་སྤྱོད་པ་མ་འཁྲུལ་བའི། །སྤྱན་རས་གཟིགས་མགོན་དེ་ལ་ཡང༌། །ཉམ་ཐག་ང་རོའི་འོ་དོད་འབོད། །སྡིག་ལྡན་འདི་ལ་བསྐྱབ་ཏུ་གསོལ། །འཕགས་པ་ནམ་མཁའི་སྙིང་པོ་དང༌། །ས་ཡི་སྙིང་པོ་དག་དང་ནི། །ཐུགས་རྗེ་ཆེ་མགོན་ཐམས་ཅད་ལ། །སྐྱབས་འཚོལ་སྙིང་ནས་འོ་དོད་འབོད། །གང་ཞིག་མཐོང་ན་གཤིན་རྗེ་ཡི། །ཕོ་ཉ་ལ་སོགས་སྡང་བ་རྣམས།་་༌།སྐྲགས་ནས་ཕྱོགས་བཅུར་དབྱེར་མཛད་པའི། །རྡོ་རྗེ་ཅན་ལ་སྐྱབས་སུ་མཆི། །སྔོན་ཆད་ཁྱོད་ཀྱི་བཀའ་ལས་འདས། །ད་ནི་འཇིགས་པ་ཆེར་མཐོང་ནས། །ཁྱོད་ལ་སྐྱབས་སུ་མཆི་ལགས་ཀྱི། །འཇིགས་པ་མྱུར་དུ་བསལ་དུ་གསོལ། །ལམ་བསྟན་དུ་གསོལ།

སྒྲིབ་པ་སྦྱང་དུ་གསོལ། འབྲས་བུ་རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་ཐོབ་པར་གྱུར་ཅིག །ཅེས་བརྗོད། དེ་རྣམས་ནི་ཕྱིར་ཟློག་གིས་སྦྱང་བའོ། །གཤིན་པོ་རྗེས་འཛིན་གྱི་སྐབས། དབང་རྒྱས་པ་སློབ་མ་ལ་ཇི་ལྟར་བསྐུར་བ་ལྟར་རམ། སྔགས་ཙམ་ལ་བརྟེན་པའང་རུང་བར་གསུང་པས་མཎྜལ་ཕུལ་ལ། སྨད་གཡོགས་དང་སྟོད་གཡོགས་གཙུག་ཏོར་སོགས་སྦྱིན་པར་མོས་ལ། ཨོཾ་སརྦ་ཏ་ཐཱ་ག་ཏ་ཨ་ནུཏྟ་ར་བོ་དྷི་ཨ་ལངྐཱ་ར་ཝསྟྲ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྂ། ཨོཾ་བཛྲ་རཀྵ་ཧཾ། ཨོཾ་བཛྲ་ཨུཥྞཱི་ཥ་ཧཱུྂ། མིག་དར་མེ་ཏོག་གཏད་ལ། ཨོཾ་ཙཀྵུརྦཧནྡྷ་ཝ་ར་མཱ་ན་ཡ་ཧཱུྂ། ཨ་ཁཾ་བཱི་ར་ཧཱུྂ། སྐྱེ་རྒ་འཆི་བ་ན་ཀྲ་ཡི། །ཆུ་སྲིན་ལ་སོགས་འཇིགས་རུང་བ། །སྲིད་པའི་མཚོ་ལས་བདག་སྒྲོལ་མཛོད༑ ༑དགའ་ཆེན་སྟོན་པ་ཁྱོད་གཅིག་པུ། །བྱང་ཆུབ་ཆེན་པོའི་ཚུལ་བསྟན་པ། །མགོན་པོ་ཆེན་པོ་བདག་འཚལ་ལོ། །དམ་ཚིག་དེ་ཉིད་བདག་ལ་སྩོལ། །བྱང་ཆུབ་སེམས་ཀྱང་བདག་ལ་སྩོལ༑ ༑སངས་རྒྱས་ཆོས་དང་དགེ་འདུན་ཏེ། །སྐྱབས་གསུམ་དག་ཀྱང་བདག་ལ་སྩོལ། །ཐར་པ་ཆེན་པོའི་གྲོང་མཆོག་ཏུ། །མགོན་པོས་བདག་ནི་གཞུག་ཏུ་གསོལ། །ལས་ཆུས་བསངས་ལ། ཧཱུྂ་ཨཱཿཨོཾ། ཀྱེ། དགའ་བ་ལ་དགའ་ཁྱོད་སུ་ཡིན། །ཞེས་དྲིས་པར་སློབ་མས། བདེ་ཆེན་དང་ནི་སྐལ་བཟང་ལའོ། །ཨོཾ་སརྦ་ཡོ་ག་ཙིཏྟ་ཨུ་ཏྤཱ་ད་ཡཱ་མི། རྡོ་རྗེ་མེ་ཏོག་སྙིང་གར་བཟུང་བར་མོས་ལ། ཨོཾ་སུ་ར་ཏེ་ས་མ་ཡ་སྟྭཾ་ཧོཿ སིདྡྷི་བཛྲ་ཡ་ཐཱ་སུ་ཁཾ། དཀོན་མཆོག་གསུམ་ལ་བདག་སྐྱབས་མཆི། །སྡིག་པ་ཐམས་ཅད་སོ་སོར་བཤགས། །འགྲོ་བའི་དགེ་ལ་རྗེས་ཡི་རང༌། །སངས་རྒྱས་བྱང་ཆུབ་ཡིད་ཀྱིས་གཟུང༌། །སངས་རྒྱས་ཆོས་དང་ཚོགས་མཆོག་ལ། །བྱང་ཆུབ་བར་དུ་སྐྱབས་སུ་མཆི། །བྱང་ཆུབ་སེམས་སུ་འདི་བགྱིད་དེ། །བདག་དང་གཞན་དོན་རབ་བསྒྲུབ་ཕྱིར། །བདག་གིས་བྱང་ཆུབ་སེམས་མཆོག་བསྐྱེད། །ཨེ་མ་སེམས་ཅན་ཀུན་མགྲོན་གཉེར། །བྱང་ཆུབ་སྤྱོད་མཆོག་མཛད་བཞིན་སྤྱད། །འགྲོ་ལ་ཕན་ཕྱིར་སངས་རྒྱས་ཤོག

།ཅེས་དང༌། འཁོར་ལོ་ཕྱིར་མི་ལྡོག་པའི་དབང༌། །དམ་པ་བདག་ལ་བསྩལ་ནས་ནི། །མགོན་པོ་འཁོར་ལོ་ལྷ་དག་ནི། །དེ་ཉིད་སློབ་དཔོན་ཕྲིན་ལས་དང༌། །སངས་རྒྱས་ཀུན་གྱི་དམ་ཚིག་དང༌། །སྡོམ་པ་གསང་མཆོག་བཤད་དུ་གསོལ། །སེམས་ཅན་ཀུན་གྱི་དོན་གྱི་ཕྱིར། །རྟག་ཏུ་བདག་ནི་སློབ་དཔོན་བགྱི། །སོགས་གསུམ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ༑ བདག་མིང་འདི་ཞེས་བགྱི་བ་དུས་འདི་ནས་བཟུང་སྟེ། ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། ཇི་ལྟར་དུས་གསུམ་མགོན་པོ་རྣམས། །བྱང་ཆུབ་ཏུ་ནི་ངེས་མཛད་པའི། །བྱང་ཆུབ་སེམས་ནི་བླ་ན་མེད། །དམ་པ་བདག་གིས་བསྐྱེད་པར་བགྱི། །སངས་རྒྱས་རྣལ་འབྱོར་སྡོམ་པ་ལ། །ཚུལ་ཁྲིམས་ཀྱི་ནི་བསླབ་པ་དང༌། །དགེ་བའི་ཆོས་ནི་སྡུད་པ་དང༌། །སེམས་ཅན་དོན་བྱེད་ཚུལ་ཁྲིམས་གསུམ། །བདག་གིས་བརྟན་པོར་གཟུང་བར་བགྱི། །སངས་རྒྱས་ཆོས་དང་དགེ་འདུན་ཏེ། །བླ་ན་མེད་པའི་དཀོན་མཆོག་གསུམ། །དེང་ནས་བརྩམས་ཏེ་གཟུང་བར་བགྱི། །ནམ་དུ་ཡང་ནི་མི་སྤོང་ངོ༌། །རྡོ་རྗེ་རིག་མཆོག་ཆེན་པོ་ལ། །རྡོ་རྗེ་དྲིལ་བུའི་ཕྱག་རྒྱ་ཡང༌། །ཡང་དག་ཉིད་དུ་གཟུང་བར་བགྱི། །སློབ་དཔོན་དག་ཀྱང་གཟུང་བར་བགྱི། །རིན་ཆེན་རིགས་མཆོག་ཆེན་པོ་ཡི། །དམ་ཚིག་ཡིད་དུ་འོང་བ་ལ། །ཉིན་རེ་བཞིན་ནི་དུས་དྲུག་ཏུ། །སྦྱིན་པ་རྣམ་བཞི་རྟག་ཏུ་སྦྱིན། །བྱང་ཆུབ་ཆེན་པོ་ལས་བྱུང་བའི༑ ༑པདྨའི་རིག་མཆོག་དག་པ་ལ། །ཕྱི་ནང་གསང་བ་ཐེག་པ་གསུམ། །དམ་པའི་ཆོས་ནི་གཟུང་བར་བགྱི། །ལས་ཀྱི་རིག་མཆོག་ཆེན་པོ་ལ། །སྡོམ་པ་ཐམས་ཅད་ལྡན་པར་ནི། །ཡང་དག་ཉིད་དུ་གཟུང་བར་བགྱི། །མཆོད་པའི་ལས་ཀྱང་ཅི་ནུས་བགྱི། །བླ་ན་མེད་པའི་བྱང་ཆུབ་སེམས། །དམ་པ་བདག་གིས་བསྐྱེད་བགྱིས་ནས། །སེམས་ཅན་ཀུན་གྱི་དོན་གྱི་ཕྱིར། །བདག་གིས་སྡོམ་པ་མ་ལུས་གཟུང༌། །མ་བསྒྲལ་བ་རྣམས་བསྒྲལ་བར་བགྱི། །མ་གྲོལ་བ་རྣམས་བདག་གིས་དགྲོལ། །དབུགས་མ་ཕྱིན་པ་དབུགས་དབྱུང་ཞིང༌། །སེམས་ཅན་མྱ་ངན་འདས་ལ་འགོད༑ ༑ལན་གསུམ།

དེང་ཁྱོད་དེ་བཞིན་གཤེགས་པ་ཐམས་ཅད་ཀྱིས་བྱིན་གྱི་རློབ་པར་འགྱུར་གྱི་ཁྱོད་ཀྱིས་ཀྱང་དེ་བཞིན་གཤེགས་པ་ཐམས་ཅད་ཀྱི་མཆོག་ཏུ་གསང་བའི་དཀྱིལ་འཁོར་འདི་དཀྱིལ་འཁོར་དུ་མ་བཞུགས་པ་རྣམས་ལ་སྨྲ་བ་མི་བྱ་ཞིང་མ་དད་པ་རྣམས་ལའང་མ་ཡིན་ནོ། །ཨོཾ་བཛྲ་ཡཀྵ་ཧཱུྂ། ཨ་ཁཾ་བཱི་ར་ཧཱུྂ། ཨོཾ་མ་ཧཱ་ར་ཏི་སུ་དྲྀ་ཌྷོ་སུ་ཏོ་ཥྱ་སུ་ཁོ་བཛྲ་སཏྭ་ཨཱཏྨ་སིདྡྷྱ་མི། ཕྱོགས་བཞི་དབུས་ལྔར་ཕྱག་འཚལ་བར་དམིགས་ཏེ། ཨོཾ་སརྦ་ཏ་ཐཱ་ག་ཏ་པཱུ་ཛོཔ་སྠཱ་ནཱ་ཡ་ཨཱཏྨཱ་ནཾ་ནིརྻཱ་ཏ་ཡཱ་མི། སརྦ་ཏ་ཐཱ་ག་ཏ་བཛྲ་སཏྭ་ཨ་དྷི་ཏིཥྛ་མཱཾ། ཨོཾ་སརྦ་བུདྡྷ་པཱུ་ཛོཔ་སྠཱ་ནཱ་ཡ་ཨཱཏྨཱ་ནཾ་ནིརྻཱ་ཏ་ཡཱ་མི། སརྦ་ཏ་ཐཱ་ག་ཏ་བཛྲ་བཻ་རོ་ཙ་ན་ཨ་དྷི་ཏིཥྛ་མཱཾ། ཨོཾ་སརྦ་ཏ་ཐཱ་ག་ཏ་པཱུ་ཛ་ཨ་བྷི་ཥེ་ཀཱ་ཡ་ཨཱཏྨཱ་ནཾ་ནིརྻཱ་ཏཱ་ཡ་མི། སརྦ་ཏ་ཐཱ་ག་ཏ་བཛྲ་རཏྣ་ཨ་བྷི་ཥིཉྩ་མཱཾ། ཨོཾ་སརྦ་ཏ་ཐཱ་ག་ཏ་པཱུ་ཛ་པྲ་ཝརྟ་ནཱ་ཡ་ཨཱཏྨཱ་ནཾ་ནིརྻཱ་ཏ་ཡཱ་མི། སརྦ་ཏ་ཐཱ་ག་ཏ་བཛྲ་དྷརྨ་པྲ་ཝརྟ་ཡཱ་མི། ཨོཾ་སརྦ་ཏ་ཐཱ་ག་ཏ་པཱུ་ཛ་ཀརྨ་ཎ་ཨཱཏྨཱ་ནཾ་ནིརྻཱ་ཏ་ཡཱ་མི། སརྦ་ཏ་ཐཱ་ག་ཏ་བཛྲ་ཀརྨ་ཀུ་རུ་མཱཾ། ཨོཾ་གུ་རུ་ཙ་ར་ཎོཔསྠཱ་ནཱ་ཡ་ཨཱཏྨཱ་ནཾ་ནིརྻཱ་ཏ་ཡཱ་མི། ཨོཾ་སརྦ་སཏྭ་པ་རི་ཏ་ར་ཎརྠཾ་ཨཱཏྨཱ་ནཾ་ནིརྻཱ་ཏ་ཡཱ་མི། སློབ་མའི་ལག་ནས་དམ་པོར་བཟུང་ལ། དེང་ཁྱོད་དེ་བཞིན་གཤེགས་པ་ཐམས་ཅད་ཀྱི་རིགས་སུ་ཞུགས་ཀྱི། དེས་ན་ངས་ཁྱོད་ལ་རྡོ་རྗེའི་ཡེ་ཤེས་བསྐྱེད་པར་བྱ་སྟེ། ཡེ་ཤེས་གང་གི་ཁྱོད་དེ་བཞིན་གཤེགས་པ་ཐམས་ཅད་ཀྱི་དངོས་གྲུབ་ཀྱང་ཐོབ་ན་དངོས་གྲུབ་གཞན་ལྟ་སྨོས་ཀྱང་ཅི་དགོས། ཁྱོད་ཀྱིས་ཀྱང་དཀྱིལ་འཁོར་མ་མཐོང་བ་རྣམས་ཀྱི་མདུན་དུ་སྨྲ་བ་མི་བྱ་སྟེ། ཁྱོད་དམ་ཚིག་ཉམས་པར་འགྱུར་ཏ་རེ། མགོར་རྡོ་རྗེ་བཟུང་ལ། འདི་ནི་དམ་ཚིག་རྡོ་རྗེ་སྟེ། །ཁྱོད་ཀྱི་དམ་ཚིག་རྡོ་རྗེ་འདི༑ ༑གལ་ཏེ་ཁྱོད་ཀྱིས་འགའ་ཞིག་ལ། །འདི་སྨྲས་ན་ནི་སྤྱི་བོ་འགེམས། །རྡོ་རྗེ་སྙིང་ཁར་བཟུང་ལ།

ཨོཾ། དེ་རིང་རྣམ་པར་སྣང་མཛད་དེ། །ཁྱོད་ཀྱི་སྙིང་ལ་ཡང་དག་ཞུགས། །གལ་ཏེ་ཚུལ་འདི་སྨྲས་ན་ནི། །དེ་མ་ཐག་ཏུ་དྲལ་ཏེ་གཤེགས། །དུང་ཞལ་གྱི་ཆུ་སྦྱིན། འདི་ནི་ཁྱོད་ཀྱི་དམྱལ་བའི་ཆུ། །དམ་ཚིག་འདས་ན་སྲེག་པར་བྱེད། །དམ་ཚིག་བསྲུང་ན་དངོས་གྲུབ་སྟེར། །རྡོ་རྗེ་བདུད་རྩིའི་ཆུ་འཐུང་ཞིག །ཨོཾ་པཉྩ་ཨ་མྲྀ་ཏ་ཨུ་ད་ཀ་ཋཿ རྡོ་རྗེ་སློབ་མའི་ལག་ཏུ་བཞག་ལ། དེང་ནས་བརྩམས་ཏེ་ཁྱོད་ཀྱི་ཤཱཀྱ་སེང་གེ་རྣམ་པར་སྣང་མཛད་ཆེན་པོ་ང་ཡིན་གྱི་ངས་འདི་གྱིས་ཤིག་ཅེས་གང་བསྒོ་བ་དེ་ཁྱོད་ཀྱིས་བྱ་དགོས་སོ། །ཁྱོད་ཀྱིས་ང་ལ་བརྙས་པར་མི་བྱ་སྟེ། ཁྱོད་ཡ་ང་བ་མ་སྤང་བར་ཤི་བའི་དུས་བྱེད་ནས་དམྱལ་བར་ལྟུང་བར་འགྱུར་ཏ་རེ། ཡེ་ཤེས་དབབ་པའི་དོན་དུ། དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་བརླབ་ཏུ་གསོལ། ཤཱཀྱ་སེང་གེ་རྣམ་སྣང་ཆེན་པོ་བདག་ལ་དབབ་པར་གྱུར་ཅིག །གསུམ། ཁྱོད་རང་རྣམས་སྐད་ཅིག་གིས་སྟོང་པ་ཉིད་ཀྱི་རྗེས་སུ་ཨཱཿལས་བྱུང་བའི་གསུང་རྡོ་རྗེ་སྣང་བ་མཐའ་ཡས་སྐུ་མདོག་དམར་པོ་གཡས་པདྨ་གཡོན་དེས་མཚན་པའི་དྲིལ་བུ་འཛིན་པ་གཡས་བརྐྱང་གིས་བཞེངས་པ། དེའི་སྙིང་ཁར་ལཾ་ལས་བྱུང་བའི་སའི་དཀྱིལ་འཁོར་སེར་པོ་གྲུ་བཞི་པ་རྡོ་རྗེས་མཚན་པར་ཉི་མ་ལ་ཧཱུྂ་སྔོན་པོ། མགོ་བོར་ཝཾ་ལས་ཆུའི་དཀྱིལ་འཁོར་དཀར་པོ་ཟླུམ་པོ་བུམ་པས་མཚན་པ་ཟླ་བ་ལ་ཧ་དཀར་པོ། མགྲིན་པ་ཡཾ་ལས་རླུང་གི་དཀྱིལ་འཁོར་སྔོན་པོ་གཞུ་ལྟ་བུ་བ་དན་གཡོ་བ་གཉིས་ཀྱིས་མཚན་པ་ཟླ་བ་ལ་ཨཱཿདམར་པོ། རྐང་པ་དག་གི་འོག་ནས་རླུང་གི་དཀྱིལ་འཁོར་སྦར་བའི་རཾ་ལས་མེའི་དཀྱིལ་འཁོར་དམར་པོ་གྲུ་གསུམ་ཡི་གེ་རས་འོད་ཟེར་འཕྲོ་བ་ལ་གནས་པའི་ཛྷཻཿདམར་པོས་སློབ་མ་འདེགས་བཞིན་པ་ལ་སློབ་དཔོན་གྱི་སྙིང་གའི་ས་བོན་གྱི་འོད་ཟེར་རྣམས་ཀྱིས་ཐུགས་དང་སྐུ་དང་གསུང་རྡོ་རྗེའི་ལྷ་ཚོགས་སྤྱན་དྲངས་ལ་དེ་རྣམས་ཀྱི་རང་བཞིན་ཧཱུྂ་ཧཿཨཿཡིག་རྣམས་ལ་བསྟིམ་ཞིང་རྐང་པའི་བུ་ག་ནས་ཛྷཻཿའི་འོད་ཟེར་གྱི་ཚོགས་ཞུགས་པ་དང༌།

ཧཱུྂ་ལ་སོགས་པའི་འོད་ཟེར་གྱིས་ལུས་མཐའ་དག་ཀུན་ནས་གང་བར་དམིགས་ཏེ། སེམས་མ་རྡོ་རྗེའི་ཕྱག་རྒྱ་བཅས། འདི་ཁྱོད་དམ་ཚིག་རྡོ་རྗེ་སྟེ། །རྡོ་རྗེ་སེམས་དཔའ་ཞེས་བྱ་གང༌། །རྡོ་རྗེ་ཡེ་ཤེས་བླ་ན་མེད། །དེ་རིང་ཁྱོད་ལ་དབབ་པར་མཛོད། །ཨཱ་ཝེ་ཤ་ཡ་སྟྭཾ་བྷ་ཡ་ར་ར་ར་ར་ཙ་ལ་ཡ་ཙ་ལ་ཡ་ཧཱུྂ་ཧཿཨཱཿཛྷཻཿ བརྟན་པར་བྱ། ཁྱོད་ཀྱི་མིག་ལ་ཇི་ལྟར་སྣང༌། དྲིས། ཁ་དོག་སྣ་ཚོགས་ཉིད་དུ་མཐོང༌། བརྗོད། ཕྲིན་ལས་སྣ་ཚོགས་འགྲུབ་པར་འགྱུར། །ཞེས་ལན་གདབ། ཨོཾ་བཛྲ་ཡཀྵ་ཧཱུྂ། དཀྱིལ་འཁོར་བསྐོར་བར་མོས་ལ། ཡང་དག་པ་ཡི་དཀྱིལ་འཁོར་འདིར། །བདག་གིས་ཚེ་འདས་གཞུག་པ་འདིའི༑ ༑ལྷ་རྣམས་རིགས་ཀྱི་རིམ་པ་ནི། །བསོད་ནམས་ཇི་ལྟར་དེ་ལྟར་ཤོག །འདི་ཡི་དངོས་གྲུབ་ཅི་འདྲ་འགྱུར། །རིགས་ནི་གང་གི་སྣོད་དུ་འགྱུར། །བསོད་ནམས་མཐུ་ཡང་ཅི་འདྲ་བ༑ ༑དེ་འདྲ་དཀྱིལ་འཁོར་དུ་གྱུར་ཅིག །མེ་ཏོག་དོར་ལ། ཏྲཱཾ། ཨོཾ་ཏིཥྛ་བཛྲ་དྲྀ་ཌྷོ་མེ་བྷ་ཝ་ཤ་ཤྭ་ཏོ་མེ་བྷ་ཝ་ཧྲྀ་ད་ཡཾ་མེ་ཨ་དྷི་ཏིཥྛ་སརྦ་སིདྡྷི་མྨེ་པྲ་ཡཙྪ་ཧཱུྂ། ཧ་ཧ་ཧ་ཧ་ཧོཿ ཨ་ཁཾ་བཱི་ར་ཧཱུྂ། པྲ་ཏཱིཙྪ་ཀུ་སུ་མཱཉྫ་ལི་ནཱ་ཐ་ཧོཿ ཞེས་དོར། སླར་མེ་ཏོག་མགོར་བཞག་ཏེ། ཨོཾ་པྲ་ཏི་གྲྀཧྞ་ཏྭཾ་ཨི་མཾ་སཏྭ་མ་ཧཱ་བ་ལཾ། ཞེས་དང་མིག་དབྱེ་བ་ནི། ཨོཾ་ཛྙཱ་ན་ཙཀྵུཿཧཱུྂ་ཨཱཿསྭཱ་ཧཱ། ཧེ་བཛྲ་པ་ཤྱ་ཧོཿ དཀྱིལ་འཁོར་མཐོང་བས༑ ད་ནི་དད་པའི་ཤུགས་ཀྱིས་སུ། །དཀྱིལ་འཁོར་འདི་དེ་ཉིད་ལ་ལྟོས། །ཁྱོད་ནི་སངས་རྒྱས་རིགས་སུ་སྐྱེས། །ཕྱག་རྒྱ་སྔགས་ཀྱི་བྱིན་གྱིས་བརླབས། །དངོས་གྲུབ་ཀུན་གྱི་ཕུན་སུམ་ཚོགས༑ ༑དམ་ཚིག་མཆོག་ཏུ་ཁྱོད་འགྱུར་རོ། །ཚེ་འདས་ཀྱིས། རྡོ་རྗེའི་དཀྱིལ་འཁོར་ཆེན་པོར་བདག་ཞུགས་སོ། །རྣལ་འབྱོར་དཀྱིལ་འཁོར་ཆེན་པོ་བདག་གིས་མཐོང༌། །གསང་བའི་དཀྱིལ་འཁོར་ཆེན་པོར་བདག་དབང་བསྐུར་རོ། །ཧོ་ཧོ་ཧོཿ དབང་དངོས་གཞིའི་དོན་དུ་མཎྜལ་འབུལ། བྱང་ཆུབ་རྡོ་རྗེའི་གསོལ་བ་འདེབས།

ཁྲུས་དང་སྦྱང་བ་སོགས་སྔོན་དུ་སོང་བས་མི་དགོས་པ་འདྲ། དམིགས་ཡུལ་ཤཱཀྱ་སེང་གེ་གསལ་བཏབ༑ སློབ་དཔོན་གྱི་ཐུགས་ཀའི་ས་བོན་གྱི་འོད་ཀྱིས་ཕྱོགས་བཅུའི་དེ་བཞིན་གཤེགས་པ་དང་གཤེགས་མ་རྣམས་མདུན་གྱི་ནམ་མཁར་སྤྱན་དྲངས། ཉེར་སྤྱོད་ལྔས་མཆོད། རྡོ་རྗེ་ཅན་གྱིས་སངས་རྒྱས་ལ། །འགྲོ་བ་སྐྱོབ་པའི་ཆེད་དུ་དབང༌། །ཡོན་ཏན་འབྱུང་གནས་ཇི་ལྟར་སྩལ། །དེ་ལྟར་འདི་ལའང་བསྩལ་དུ་གསོལ། །ཞེས་གསོལ་བ་བཏབ་པས། དབང་གི་ལྷ་རྣམས་ཀྱིས། །བཀྲ་ཤིས་གང་ཞིག་སེམས་ཅན་ཀུན་གྱི་སྙིང་ལ་གནས། །ཀུན་གྱི་བདག་ཉིད་རིགས་ཀུན་གྱི་ནི་བདག་པོ་མཆོག །སེམས་ཅན་མ་ལུས་སྐྱེད་བྱེད་བདེ་བ་ཆེན་པོ་སྟེ། །དེ་ནི་དེ་རིང་དབང་བསྐུར་མཆོག་ལ་བཀྲ་ཤིས་ཤོག །སོགས་དང་བུམ་པ་ཐོགས་ལ། དབང་བསྐུར་རྡོ་རྗེ་ཆེན་པོ་ནི། །ཁམས་གསུམ་པ་ཡི་ཕྱག་བྱས་པ། །རྡོ་རྗེ་གསང་བ་གསུམ་བྱུང་བ། །སངས་རྒྱས་ཀུན་གྱིས་སྦྱིན་པར་བྱ། །ཨོཾ་ཨཱཿབཛྲ་ཨུ་ད་ཀ་ཨ་བྷི་ཥིཉྩ་ཧཱུྂ་སུ་ར་ཏེ་སྟྭཾ་ཨ་ཧཾ། དབུ་རྒྱན་ཐོགས་ལ། རལ་པའི་ཐོར་ཚུགས་གྱི་རྒྱན་པའི། །རིན་པོ་ཆེ་ཡི་དབུ་བརྒྱན་དང༌། །དར་དཔྱངས་ཅོད་པན་གྱི་ནི་དབང༌། །དེ་རིང་ཁྱོད་ལ་བསྐུར་བར་བྱ། །ཨོཾ་བཛྲ་དྷཱ་ཏྭཱི་ཤྭ་རི་ཨ་བྷི་ཥིཉྩ་ཧཱུྂ། ཨོཾ་སརྦ་ཏ་ཐཱ་ག་ཏ་སརྦ་སཏྭ་བཛྲི་ཨ་བྷི་ཥིཉྩ་བྷྲཱུཾ། ཨོཾ་རཏྣ་བཛྲི་ཨ་བྷི་ཥིཉྩ་ཨཱཿ ཨོཾ་དྷརྨ་བཛྲི་ཨ་བྷི་ཥིཉྩ་ཧྲཱིཿ ཨོཾ་ཀརྨ་བཛྲི་ཨ་བྷི་ཥིཉྩ་ཏྲཱཾ། ཨོཾོཾ་ཨཱཿབཛྲ་མུ་ཀུ་ཊ་ཨ་བྷི་ཥིཉྩ་ཧཱུྂ། སུ་ར་ཏེ་སྟྭཾ་ཨ་ཧཾ། ཨོཾ་བཛྲ་ཏུ་ཥྱ་ཧོཿ རྡོ་རྗེ་ཐོགས། སངས་རྒྱས་རྣམས་ཀྱི་རྡོ་རྗེ་ཡིས། །དབང་གི་དེ་རིང་ཁྱོད་དབང་བསྐུར། །འདི་སྟེ་སངས་རྒྱས་ཐམས་ཅད་ཀྱི། །རབ་ཏུ་གྲུབ་ཕྱིར་རྡོ་རྗེ་ཟུང༌། །ཨོཾ་མ་ཧཱ་བཛྲ་ཨ་བྷི་ཥིཉྩ་ཧཱུྂ། དྲིལ་བུ་ཐོགས། ཨོཾ། དྲིལ་བུ་ཤེས་རབ་དང་ལྡན་པའི། །ཤིན་ཏུ་དཔའ་བོ་ཉིད་དབང་བསྐུར། །རྡོ་རྗེའི་དམ་ཚིག་གནས་པ་ཁྱོད། །བདག་པོའི་དབང་བསྐུར་རྒྱལ་ནོས་ཤིག

།ཨོཾ་བཛྲ་ཨ་དྷི་པ་ཏི་ཏྭཾ་ཨ་བྷི་ཥིཉྩ་མཱཾ། ཏིཥྛ་བཛྲ་ས་མ་ཡ་སྟྭཾ། ཨོཾ་བཛྲ་གྷཎྚེ་ཨ་ཨཿ རྡོ་རྗེ་མིང་དབང༌། རྡོ་རྗེ་མིང་གི་དབང་བསྐུར་བས། །རྟག་པར་རྡོ་རྗེ་རབ་ཞུགས་སྟེ། །མི་ཤིགས་རྡོ་རྗེའི་མིང་ལྡན་པར། །བུ་ཁྱོད་དེ་རིང་དབང་བསྐུར་རོ། །ཨོཾ་བཛྲ་སཏྭ་ཏྭཾ་ཨ་བྷི་ཥིཉྩ་མཱཾ། བཛྲ་ནཱ་མ་ཨ་བྷི་ཥེ་ཀ་ཏཿ ཀྱེ་དཔལ་ཨོཾ་མཛད་རྡོ་རྗེའོ། །ཐུན་མོང་དུ་བུམ་ཆུ་འཐོར་ཞིང༌། ཨོཾ་བཛྲ་ཨུ་ད་ཀ་ཨ་བྷི་ཥིཉྩ་ཧཱུྂ། དེས་ཚེ་འདས་བདེ་བ་ཆེན་པོ་ཕུན་སུམ་ཚོགས་པ་སྐྱེས། ཆུ་ལྷག་མ་ཡར་ལུད་པ་ལས་རིགས་ལྔས་དབུ་བརྒྱན། དབང་གི་ལྷ་རྣམས་ཡེ་ཤེས་སེམས་དཔའི་ངོ་བོ་སློབ་མར་ཐིམ། ཨོཾ་བཛྲ་པུཥྤེ་སོགས་ཀྱིས་མཆོད། རྡོ་རྗེ་སློབ་དཔོན་གྱི་དབང་གི་དོན་དུ། ས་གཞི་སྤོས་ཀྱིས་སོགས༑ གང་གི་བདག་ནི་ཁྱོད་དྲིན་ལས། །རང་དང་གཞན་དོན་ནུས་གྱུར་པ། །རྡོ་རྗེ་སློབ་དཔོན་གྱི་ནི་དབང༌། །ཐུགས་རྗེའི་གཏེར་ཀྱེ་བདག་ལ་སྩོལ། །ཨོཾ་བཛྲ་སཏྭ་ཧཱུྂ། ཨོཾ་མ་ཧཱ་བཛྲ་ཧཱུྂ༑ ཨོཾ་བཛྲ་གྷཎྚེ་ཧོཿ བུམ་དབང་དོན་དུ། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ། དབང་ལྷས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ་སྭཱ་ཧཱ། ཞེས་དབང་བསྐུར་བར་མོས་ལ། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། པུཥྤེ་སོགས་ཀྱིས་མཆོད། སྔགས་དབང་ནི། བཅོམ་ལྡན་བདག་གིས་སྦྱིན་ལགས་ཀྱི། །འདི་ལ་ཉེ་བར་མཛད་དུ་གསོལ། །བཅོམ་ལྡན་བདག་གིས་གཟུང་ལགས་ཀྱི། །བདག་ལ་ཉེ་བར་མཛད་དུ་གསོལ། །ཞེས་རྩ་རིག་ཚར་གསུམ་བརྗོད། མིག་ཐུར། ཨོཾ་བཛྲ་ནཻ་ཏྲ་ཨ་པ་ཧ་ར་པ་ཊ་ལཾ་ཧྲཱིཿ ཞེས་དང་མེ་ལོང་བསྟན་ལ། ཨཱཿ མདའ་གཞུ་ཧོཿ སརྦ་ཏ་ཐཱ་ག་ཏཱཾ་ཨ་ནུ་རཱ་ག་ཡ་སྭཱ་ཧཱ། སརྦ་ཏ་ཐཱ་ག་ཏཱཾ་ཨ་ནུ་རཱ་ག་ཡཱ་མི། ཚེ་འདས་རྡོར་སེམས་བསྒོམ་རྡོ་རྗེ་ཐོགས་ལ། ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མ་ཡ་ཏིཥྛ་ཨེ་ཥ་ཏྭཾ་དྷ་ར་ཡཱ་མི་བཛྲ་སཏྭ་ཧཱའིཿཧི་ཧི་ཧི་ཧི་ཧཱུྂ། ་ལུང་བསྟན༑ ཀྱེ། ཆེ་གེ་མོ་རྡོ་རྗེ་ཏ་ཐཱ་ག་ཏ་སིདྡྷྱ་ས་མ་ཡ་སྟྭཾ་བྷུ་རྦཧུ་ཝཿསྭཿ།

བྷྲཱུཾ་ལས་འཁོར་ལོ། ཨོཾ་བཛྲ་ཧེ་ཏུ་མཱཾ། ཨཱཿལས་དུང༌། ཨོཾ་བཛྲ་བྷཱ་ཥི་ཏཾ། ཨ་ལས་པོ་ཏི། ཨཿལས་དྲིལ་བུ། ཞེས་བརྗོད་ལ་གཏད༑ རིགས་སོ་སོའི་རྗེས་གནང༌། ་སེམས་ཅན་ཀུན་ལ་ཕན་དོན་ཕྱིར། །འཇིག་རྟེན་ཀུན་ཏུ་ཐམས་ཅད་ནས། །སྣ་ཚོགས་ཇི་ལྟར་འདུལ་བ་ཡི། །རིགས་ལྔའི་འཁོར་ལོ་བསྐོར་བར་གྱིས། །ཤེས་རབ་ཐབས་ཀྱི་རང་བཞིན་དག །ཡིད་བཞིན་ནོར་བུ་ལྟར་མཐོང་བའི། །སྐྱེ་མེད་དོགས་དང་བྲལ་བ་ཡི། །དེ་ལྟར་སེམས་ཅན་དོན་གྱིས་ཤིག །ཅེས་གཏད། གཙོ་བོས་སོགས་དང༌། དེང་ནས་བརྩམས་ཏེ་བདག་སོགས། ཆ་ཡིས་ཀྱང་ནི་སྤྱད་དུ་གསོལ། །བར་དང༌། གཏང་རག་གི་མཎྜལ་དབུལ། པདྨ་དང་ཟླ་བའི་གདན་ལ་ཧཱུྂ་ལས་ཚེ་འདས་སྐད་ཅིག་གིས་རྡོ་རྗེ་སེམས་དཔའ་སྐུ་མདོག་དཀར་པོ་གཡས་རྡོ་རྗེ་ཐུགས་ཀར་འཛིན་ཅིང་གཡོན་དེའི་ཡུ་བ་བྱས་པའི་དྲིལ་བུ་ཁ་ནང་དུ་ཕྱོགས་པ་དཀུར་བརྟེན་པ། དར་དང་རིན་པོ་ཆེས་བརྒྱན་པ་ཞབས་སེམས་སྐྱིལ་གྱིས་བཞུགས་པར་བསམ་ལ། ཨོཾ་བཛྲ་སཏྭ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། དེ་བཞིན་དུ། པཱ་དྱཾ་དང་ཉེར་སྤྱོད་ལྔས་མཆོད། རྡོ་རྗེ་སེམས་དཔའ་སེམས་དཔའ་ཆེ། །རྡོ་རྗེ་དེ་བཞིན་གཤེགས་པ་ཀུན། །རྡོ་རྗེ་དང་པོ་ཀུན་ཏུ་བཟང༌༑ ༑ཕྱག་འཚལ་ཕྱག་ན་རྡོ་རྗེ་ལ། །ཞེས་བསྟོད། འདོད་ཡོན་རྣམས་བསང་གཟི་སྦྱངས་ནས། སྟོང་པའི་ངང་ལས་བྷྲཱུཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ཨོཾ་ཞུ་བ་ལས་བྱུང་བའི་འདོད་ཡོན་གཟུགས་མཛེས་པ། སྒྲ་སྙན་པ། དྲི་ཞིམ་པ། རོ་མངར་བ། རེག་བྱ་འཇམ་པ། ནམ་མཁའི་མཐའ་དང་མཉམ་པར་གྱུར། བཛྲ་སྥ་ར་ཎ་ཁཾ། ཞེས་ཐལ་མོ་ཁོང་སྟོང་སྨིན་མཚམས་སུ་སྐྱོད་པ་ནམ་མཁའ་མཛོད་ཀྱི་སྔགས་རྒྱས་བྱིན་གྱིས་བརླབས་ལ། ཁ་དོག་དབྱིབས་ལེགས་ཡིད་འོང་རྒྱན་ཕྲེང་ལྡན། །ཕྱོགས་དུས་ཀུན་ན་གཟུགས་མཆོག་ཅི་མཆིས་པ། །མོས་བློས་རྟེན་གྱི་ལྷ་ལ་ཡིད་བསྔོས་པས། །བཞེས་ཤིག་ཚེ་འདས་བྱང་ཆུབ་མྱུར་ཐོབ་ཤོག །ཨོཾ་བཛྲ་སཏྭ་རཱུ་པ་ཀཱ་མ་གུ་ཎ་བཛྲ་པཱུ་ཛི་ཏེ་ཧཱུྂ།

ཕྱོགས་དུས་ཀུན་ན་ཟིན་དང་མ་ཟིན་པའི། །ཡོན་ཏན་ཚིགས་བརྗོད་སྒྲ་སྙན་ཅི་མཆིས་པ།་་༌། མོས་བློས་རྟེན་གྱི་ལྷ་ལ་ཡིད་བསྔོས་པས། །བཞེས་ཤིག་ཚེ་འདས་བྱང་ཆུབ་མྱུར་ཐོབ་ཤོག །ཨོཾ་བཛྲ་སཏྭ་ཤཔད་ཀཱ་མ་གུ་ཎ་བཛྲ་པཱུ་ཛི་ཏེ་ཧཱུྂ། ཕྱོགས་དུས་ཀུན་ན་ཙནྡན་སྦྲུལ་སྙིང་དང༌། །ཨ་གར་ལ་སོགས་དབང་པོ་ཚིམ་བྱེད་དྲི། །མོས་བློས་རྟེན་གྱི་ལྷ་ལ་ཡིད་བསྔོས་པས། །བཞེས་ཤིག་ཚེ་འདས་བྱང་ཆུབ་མྱུར་ཐོབ་ཤོག །ཨོཾ་བཛྲ་སཏྭ་གནྡྷེ་ཀཱ་མ་གུ་ཎ་བཛྲ་པཱུ་ཛི་ཏེ་ཧཱུྂ། ཕྱོགས་དུས་ཀུན་ན་རོ་དང་བཅུད་ལྡན་པའི། །ལུས་སེམས་བརྟས་བྱེད་རོ་མཆོག་ཅི་མཆིས་པ། །མོས་བློས་རྟེན་གྱི་ལྷ་ལ་ཡིད་བསྔོས་པས། །བཞེས་ཤིག་ཚེ་འདས་བྱང་ཆུབ་མྱུར་ཐོབ་ཤོག །ཨོཾ་བཛྲ་སཏྭ་ར་ས་ཀཱ་མ་གུ་ཎ་བཛྲ་པཱུ་ཛི་ཏེ་ཧཱུྂ། ཕྱོགས་དུས་ཀུན་ནས་འཇམ་མཉེན་འཁྲིལ་ཆགས་པ། །རེག་བྱའི་ཁྱད་པར་འཕགས་པ་ཅི་མཆིས་པ། །མོས་བློས་རྟེན་གྱི་ལྷ་ལ་ཡིད་བསྔོས་པས། །བཞེས་ཤིག་ཚེ་འདས་བྱང་ཆུབ་མྱུར་ཐོབ་ཤོག །ཨོཾ་བཛྲ་སཏྭ་སྤརྴེ་ཀཱ་མ་གུ་ཎ་བཛྲ་པཱུ་ཛི་ཏེ་ཧཱུྂ། དེ་ནས་འདོད་ཡོན་རྣམས་ཀྱི་ཕུད་བསྡུས་པ་མེར་བསྲེགས་པའི་གསུར་བྱ་སྟེ། འཇིག་རྟེན་ཕ་རོལ་སོང་བའི་ཚེ་འདས་ལ། །དེ་རིང་ལས་དང་འབྲེལ་བའི་ཉེ་དུ་ཡིས། །ནམ་ཞག་གཏན་གྱི་ཟས་སྐོམ་འདི་བསྔོས་པས། །ཚེ་འདས་མི་ཟད་གཏེར་ལ་སྤྱོད་པར་ཤོག །ཚེ་ལས་འདས་པ་ཆེ་གེ་མོ་ཞེས་བྱ་བ་འདོད་པའི་ཡོན་ཏན་ལྔ་ལ་ལོངས་སྤྱོད་པར་གྱུར་ཅིག །ཅེས་བསྔོ། ལམ་བསྟན་ཅིང་སྦྱང་བ་ནི། དཀོན་མཆོག་རིན་ཆེན་དཔལ་ཞིང་དུ། །དཀོན་མཆོག་རིན་ཆེན་ལས་བྱུང་བ། །དཀོན་མཆོག་རིན་ཆེན་འོད་ཟེར་གྱིས། །རིན་ཆེན་ཕྲེང་བ་རྣམ་དག་པ། །ཚོགས་ཀྱི་ལམ་དང་སྦྱོར་བའི་ལམ། །མཐོང་བའི་ལམ་དང་སྒོམ་པའི་ལམ། །བླ་ན་མེད་པའི་ཁྱད་པར་ལམ། །བྱང་ཆུབ་བར་ཆད་མེད་པའི་ལམ། །རྣམ་པར་གྲོལ་བའི་ལམ་དག་ལ། །བརྟེན་ནས་སྡིག་པ་ཀུན་བྱང་ནས། །འཕགས་པའི་ལམ་དེར་བགྲོད་པར་ཤོག

།ཨོཾ་རཏྣེ་རཏྣེ་མ་ཧཱ་རཏྣེ་རཏྣ་སཾ་བྷ་ཝེ། རཏྣ་ཀི་རཏྣེ༑ རཏྣ་མཱ་ལ་བི་ཤུདྡྷེ་ཤོ་དྷ་ཡ་པཱ་པཾ་ཧཱུྂ་ཕཊ། ཅེས་ལམ་བསྟན་ཅིང༌། པདྨ་འདམ་གྱིས་མ་གོས་ལྟར། །སྲིད་གསུམ་དྲི་མས་མ་གོས་པའི། །སྲིད་པའི་པདྨོ་ལས་བྱུང་བའི། །བདེ་བ་ཅན་དུ་སྐྱེ་བར་ཤོག །ཨོཾ་པདྨེ་པདྨེ་པདྨ་སཾ་བྷ་ཝེ་མ་ཧཱ་སུ་ཁ་ཝ་ཏཱི་གཙྪནྟུ་སྭཱ་ཧཱ། ཞེས་ལམ་སྦྱངས། ཚེ་ལས་འདས་པའི་རྣམ་པར་ཤེས་པ་དང་ལྷ་ཡེ་ཤེས་པ་དབྱེར་མེད་དུ་སྤྱི་གཙུག་ཚངས་པའི་བུ་ག་ནས་ཐོན་ཏེ་བདེ་བ་ཅན་གྱི་ཞིང་ཁམས་སུ་མེ་ཏོག་པདྨའི་སྙིང་པོ་ལས་རྫུས་ཏེ་སྐྱེས། དེ་ན་གནས་པའི་བྱང་ཆུབ་སེམས་དཔའ་གཉུག་མར་གནས་པ་རྣམས་ཀྱིས། ཨོཾ་སརྦ་ཏ་ཐཱ་ག་ཏ་ཨརྒྷཾ་སོགས་ཆུ་གཉིས་ཉེར་སྤྱོད་རོལ་མོས་མཆོད། དེ་ནས་སླར་ཡང༌། འདི་ནས་ནུབ་ཀྱི་ཕྱོགས་རོལ་ན། །བདེ་བ་ཅན་གྱི་འཇིག་རྟེན་ཁམས། །དེ་ན་རྫོགས་པའི་སངས་རྒྱས་བཞུགས། །ཚིགས་བཅད་འདི་རྣམས་འཕགས་པ་ཚེ་དང་ཡེ་ཤེས་དཔག་ཏུ་མེད་པའི་སྙིང་པོ་འཆི་མེད་རྔ་སྒྲའི་གཟུངས་ལོ་ཙཱ་བ་པ་ཚབ་ཉི་མ་གྲགས་ཀྱི་འགྱུར་ལས་གསུངས་པའོ། །དེ་བཞིན་གཤེགས་པ་འོད་དཔག་མེད། །སུ་ཞིག་དེ་ཡི་མཚན་བརྗོད་ན། །དེ་ནི་དེ་རུ་སྐྱེ་བར་འགྱུར། །འཆི་བའི་དུས་སུ་སྟོན་པ་ནི། །དགེ་སློང་དགེ་འདུན་བཅས་ཏེ་མཐོང༌། །དེ་ན་བུད་མེད་ཡོད་མ་ཡིན། །མངལ་ན་གནས་པའང་ཡོད་མ་ཡིན། །རིན་ཆེན་རྣམས་ཀྱི་པདྨོ་ལས། །རྫུ་འཕྲུལ་ཆེན་པོས་འབྱུང་བར་འགྱུར། །ཟས་དང་གོས་དང་སྨན་རྣམས་དང༌། །ཆོས་གོས་མལ་ཆ་ལྷུང་བཟེད་རྣམས། །སེམས་ཀྱིས་བསམ་མ་ཐག་ཏུ་ནི། །དེ་དག་མོད་ལ་འབྱུང་བར་འགྱུར། །ཕྱོགས་བཅུར་བཞུགས་པའི་སངས་རྒྱས་རྣམས། །བདེ་བ་ཅན་གྱི་བསྔགས་པ་བརྗོད། །འདི་ལྟར་སངས་རྒྱས་བསམ་མི་ཁྱབ། །སངས་རྒྱས་ཆོས་ཀྱང་བསམ་མི་ཁྱབ། །འཕགས་པའི་དགེ་འདུན་བསམ་མི་ཁྱབ། །བསམ་མི་ཁྱབ་ལ་དད་བྱས་ན། །རྣམ་པར་སྨིན་པའང་བསམ་མི་ཁྱབ། །རྣམ་དག་ཞིང་དུ་སྐྱེ་བར་འགྱུར། །ཕྱོགས་བཅུར་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ།

ཨོཾ་སརྦ་ཏ་ཐཱ་ག་ཏ་ཨརྒྷཾ་སོགས་ཀྱིས་མཆོད། ཅེས་ཞིང་དེའི་སྔགས་པ་བརྗོད་ཅི་ང༌། དེར་བཞུགས་པའི་རྒྱལ་བ་རྣམས་ལ་མཆོད། དེ་ནས། ཚེ་ལས་འདས་པ་དེས་སངས་རྒྱས་འོད་དཔག་མེད་ཀྱི་ཞལ་མཐོང་ཞིང་མཆོད་ནས་གདམས་པ་དང་རྗེས་སུ་གནང་བ་ཐོབ། ལྷ་རྣམས་ཀྱིས་བརྟགས་པས་བདག་གི་མཐུར་ཤེས་པས་བདག་ལ། ཨོཾ་སརྦ་ཏ་ཐཱ་ག་ཏ་ཨརྒྷཾ་སོགས་ཀྱིས་མཆོད་ནས། སངས་རྒྱས་འདྲ་བའི་སྟོན་པ་མེད། །དགེ་འདུན་འདྲ་བའི་ཞིང་མེད་དེ། །སྔགས་དང་འདྲ་བའི་འདྲེན་པ་མེད། །ཅེས་ཆེད་དུ་བརྗོད་ཅིང༌། ཚེ་འདས་ཀྱིས་ཀྱང་རང་ཉིད་དེར་སྐྱེས་པའི་རྒྱུར་བརྟགས། བདག་གིས་ཆོ་ག་བགྱིས་པའི་མཐུར་ཤེས་ནས་སྐད་ཅིག་གིས་མདུན་དུ་འོངས་ནས། ཨེ་མ་ཤཱཀྱ་མགོན་པོ་ཡི། །སངས་རྒྱས་མཛད་པ་ཡ་མཚན་ཆེ། །གང་ཕྱིར་ངན་སོང་ལྷུང་བ་ཡི། །སེམས་ཅན་གློག་བཞིན་མྱུར་དུ་སྒྲོལ། །དེ་བཞིན་གཤེགས་པའི་ཆོས་ཀྱང་བསམ་མི་ཁྱབ། །སྔགས་ཀྱི་ཡོན་ཏན་རྣམས་ཀྱང་བསམ་མི་ཁྱབ། །བྱང་ཆུབ་བསྟན་པ་རྣམས་ཀྱང་བསམ་མི་ཁྱབ། །ཚངས་སྤྱོད་ཚུལ་ཁྲིམས་དྲི་མེད་ཨེ་སངས་རྒྱས། །ཨེ་མ་སངས་རྒྱས་རྣམས་ཀྱི་ནི། །སྔགས་ཀྱི་མཛད་པ་ཡ་མཚན་ཆེ། །གང་ཕྱིར་ངན་སོང་ལྟུང་བ་ཡི། །སེམས་ཅན་ལྷ་གནས་མྱུར་དུ་སྐྱེས། །ཞེས་ཆེད་དུ་བརྗོད་ཅིང༌། ཨོཾ་སརྦ་ཏ་ཐཱ་ག་ཏ་ཨརྒྷཾ་སོགས་ཀྱིས་མཆོད་ནས། སླར་ཡང་བདེ་བ་ཅན་དུ་གཤེགས་པར་གྱུར། ཨོཾ་སརྦ་བུདྡྷ་ཀྵེ་ཏྲ་གཙྪནྟུ་སྭཱ་ཧཱ། ཞེས་བརྗོད་དོ། །དེ་ལྟ་བུའི་ཚུལ་གྱིས་དགུང་ཞག་ཞེ་དགུའམ། བདུན་ཕྲག་སོགས་སུ་སྦྱངས་བས། ནུབ་ཐ་མ་ཕུང་པོའམ་རུས་བུ་སོགས་སྲེག་ཆོག་བྱེད་ན་ཞི་བའི་སྦྱིན་སྲེག་ཟུར་དུ་ཡོད་པ་ལྟར་བྱ་ཞིང༌། མིང་བྱང་ཡིན་ན་སྡིག་སྒྲིབ་ལྷན་ཅིག་ཏུ་རཾ་ལས་བྱུང་བའི་ཡེ་ཤེས་ཀྱི་མེས་བསྲེག་པར་གྱུར་པར་བསམ་ལ། དཔལ་འབར་ཐོགས་ཏེ། གསོན་ཅིག་དགོངས་ཤིག་རིགས་ཀྱི་བུ། །ཕུང་པོ་ལྔ་ཡི་བུད་ཤིང་ལ། །རྒྱལ་བ་རིགས་ལྔའི་མེ་སྦར་རོ། །འབྱུང་བ་བཞི་ཡི་བུད་ཤིང་ལ། །ལྷ་མོ་བཞི་ཡི་མེ་སྦར་རོ། །ཉོན་མོངས་ལྔ་ཡི་བུད་ཤིང་ལ། །ཡེ་ཤེས་ལྔ་ཡི་མེ་སྦར་རོ། །དབང་པོ་དྲུག་གི་བུད་ཤིང་ལ། །བྱང་ཆུབ་སེམས་ཀྱི་མེ་སྦར་རོ། །ཡུལ་སྣང་དྲུག་གི་བུད་ཤིང་ལ། །ལྷ་མོ་དྲུག་གི་མེ་སྦར་རོ༑ ༑ལུས་ངག་ཡིད་གསུམ་བུད་ཤིང་ལ། །རྒྱལ་བའི་སྐུ་གསུམ་མེ་སྦར་རོ། །སྐུ་གསུམ་ཡེ་ཤེས་ལྔ་ལྡན་པ། །འགྲོ་བའི་དོན་དུ་འགྲུབ་པར་ཤོག

།ཅེས་རྩ་རིག་བརྗོད་ཅིང་བསྲེགས་མཐར། སྐར་མ་རབ་རིབ་མར་མེ་དང༌། །སྒྱུ་མ་ཟིལ་པ་ཆུ་བུར་དང༌། །རྨི་ལམ་གློག་དང་སྤྲིན་ལྟ་བུ། །འདུས་བྱས་ཆོས་རྣམས་དེ་ལྟར་བལྟ། །ཞེས་བརྗོད་ཅིང་བསྔོ་བ་དང་སྨོན་ལམ་བྱའོ། །ལར་ཚེ་འདས་ཀྱི་རོའམ། རུས་བུ། མིང་བྱང་སོགས་ལ་རྣམ་ཤེས་དང་སྡིག་ལྟུང་ཆབ་ཅིག་ཏུ་བཀུག་ནས་སྦྱང་བ་དང་དབང་བསྐུར་བ་སོགས་བྱས་ཏེ། རྣམ་ཤེས་གནས་སྤར་ཞིང་སྡིག་ལྟུང་སོགས་མེར་བསྲེག་པར་བསམ། གསོན་བྱང་ལ་དེའི་སྡིག་སྒྲིབ་དང་རྣམ་ཤེས་རེ་ཞིག་བཀུག་པའི་སྡིག་སྒྲིབ་སྦྱངས་ནས། རྣམ་ཤེས་དེ་མ་འོངས་པར་འཚང་རྒྱ་འགྱུར་དུ་ལམ་བསྟན་ནས་རེ་ཞིག་སྔ་མ་ལྟར་བྱས་པ་ལ། དེའི་མིང་སོགས་ཀྱི་ལྷག་མ་སྡིག་ལྟུང་ལྷན་ཅིག་སྲེག་པར་བསམ་དགོས་པ་ལས། དེང་སང་རྣམ་དབྱེ་མེད་པར་གང་ཐོད་ཐོད་ཀྱིས་ཟང་ཟིང་དོན་གཉེར་གྱི་བྱང་བུ་སྲེག་པ་རྣམས་ནི་རང་གཞན་ཀུན་གྱི་ཐར་པའི་རྩ་བ་སྲེག་པའི་རྒྱུ་མ་ཐལ་ལམ། དེ་དག་ནི་གཤིན་པོ་རྗེས་འཛིན་ལྷོ་སྒོའི་ཆོ་གའི་རིམ་པའོ།། །། ༈ །དེ་ནས་རྗེས་ཀྱི་ཆོ་ག་ནི། དེ་ནས་མཆོད་པ་བཟང་བ་གསར་དུ་བཤམ་མམ། རྙིང་པ་གསོས་པར་སྔར་ལྟར་བྱིན་གྱིས་བརླབ་པ་ནི། ཨོཾ་བཛྲ་ཡཀྵ་ཧཱུྂ་གིས་བསངས། ཨོཾ་བཛྲ་ཛྭ་ལ་ཨ་ན་ལ་ཧ་ན་ད་ཧ་པ་ཙ་མ་ཐཱ་བྷཉྫ་ར་ཎ་ཧཱུྂ་ཕཊ་ཀྱིས་གཟི་བྱིན་བསྐྱེད། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ་གིས་སྦྱངས། སྟོང་པའི་ངང་ལས་བྷྲཱུཾ་ལས་རིན་པོ་ཆེའི་སྣོད་ཟབ་ཅིང་རྒྱ་ཆེ་བའི་ནང་དུ་ཨོཾ་ཨཱཿཧཱུྂ་གི་ཚོགས་ཞུ་བ་ལས་བྱུང་བའི་རྡོ་རྗེའི་ཞབས་བསིལ། བསང་གཏོར། འཐོར་འཐུང༌། མཆོད་ཡོན། མེ་ཏོག །བདུག་སྤོས། མར་མེ། དྲི་ཆབ། ཞལ་ཟས། རོལ་མོ་ལ་སོགས་པ་རྣམ་པ་ལྷ་རྫས་ལས་གྲུབ་པ། ངོ་བོ་སྟོང་པ། བྱེད་ལས་དབང་པོ་དྲུག་གི་སྤྱོད་ཡུལ་དུ་ཟག་པ་མེད་པའི་བདེ་བ་ཁྱད་པར་ཅན་བསྐྱེད་པ་ཆོས་དབྱིངས་རབ་འབྱམས་ནམ་མཁའི་ཁྱོན་ཐམས་ཅད་ཡོངས་སུ་གང་བ་འཕགས་པ་ཀུན་ཏུ་བཟང་པོའི་མཆོད་སྤྲིན་ལྟར་བསམ་གྱིས་མི་ཁྱབ་པའི་རང་བཞིན་དུ་གྱུར་པར་དམིགས་ལ།

ཨོཾ་བཛྲ་པཱ་དྱཾ་ཨཱཿཧཱུྂ་སྭཱ་ཧཱ། དེ་བཞིན་དུ། པྲོཀྵ་ཎཾ། ཨཱ་ཙ་མཱ་ནཾ། ཨརྒྷཾ། པུཥྤཾ། དྷཱུ་པཾ། ཨཱ་ལོ་ཀཾ། གནྡྷེ། ནཻ་ཝི་དྱཾ། ཤཔད། སྦྱར་བས་བྱིན་བརླབས་ལ༑ རྒྱལ་བ་རྒྱ་མཚོའི་ཆོས་རྫས་ལས་གྲུབ་ཅིང༌། །ཞིང་ཁམས་རྒྱ་མཚོའི་ཞབས་བསིལ་རྒྱ་མཚོའི་ཚོགས། །ཡོན་ཏན་རྒྱ་མཚོ་རྒྱལ་བ་འཁོར་བཅས་ལ། །དད་པ་རྒྱ་མཚོས་འབུལ་གྱི་དངོས་གྲུབ་སྩོལ། །ཨོཾ་སརྦ་ཏ་ཐཱ་ག་ཏ་ས་པ་རི་ཝཱ་ར་པཱ་དྱཾ་པྲ་ཏཱིཙྪ་སྭཱ་ཧཱ། དེ་བཞིན་དུ། པྲོཀྵ་ཎཾ། ཨཱ་ཙ་མ་ནཾ། ཨརྒྷཾ། པུཥྤཾ། དྷཱུ་པཾ། ཨཱ་ལོ་ཀེ། གནྡྷེ། ནཻ་ཝི་དྱཾ། ཤཔད་པྲ་ཏཱིཙྪ་སྭཱ་ཧཱ། ཞབས་བསིལ་གྱི་གནས་སུ། བསང་གཏོར། འཐོར་འཐུང༌། མཆོད་ཡོན། མེ་ཏོག །བདུག་སྤོས། མར་མེ། དྲི་ཆབ། ཞལ་ཟས། རོལ་མོ་སོགས་རིམ་པས་སྦྱར་ཏེ། བསྟོད་པ་ནི། ཆོས་དབྱིངས་ཡེ་ཤེས་རང་བཞིན་ལས། །རྣམ་པར་སྣང་མཛད་བཅོམ་ལྡན་འདས། །ངན་སོང་སྦྱོང་བའི་གཉེན་གཅིག་པུ། །ཤཱཀྱ་སེང་གེ་ཁྱོད་ཕྱག་འཚལ། །རྩིབས་གྱི་ནང་ནི་ཐམས་ཅད་དུ། །བཞུགས་པའི་རྡོ་རྗེ་གཙུག་ཏོར་སོགས། །རྫུ་འཕྲུལ་ཆེ་བའི་སེམས་དཔའ་རྣམས། །རྒྱུད་བཞིན་བདག་གིས་བསྟོད་པར་བགྱི། །གྲྭ་བཞིའི་ཕྱོགས་ན་ལེགས་བཞུགས་པའི། །སྒེག་མོ་ཕྲེང་བ་དེ་བཞིན་གླུ། །གར་སོགས་ལྷ་མོ་ཆེན་མོ་བཞི། །བདག་གི་དད་པས་བསྟོད་པར་བགྱི། །ལྷ་རྣམས་ཕྱོགས་བཞིར་དགྱེས་བཞུགས་པའི། །བྱམས་པ་ལ་སོགས་བཅུ་དྲུག་ཚོགས། །ས་དང་ཕ་རོལ་ཕྱིན་མངའ་བའི། །བྱང་སེམས་ཚོགས་ལ་བསྟོད་པར་བགྱི། །དེ་ཡི་གྲྭ་བཞིར་རབ་བཞུགས་པའི། །སྤོས་དང་མེ་ཏོག་མར་མེ་དྲི། །མཆོད་པའི་ལྷ་མོ་བཞི་རྣམས་ལ། །གུས་པའི་ཡིད་ཀྱིས་བསྟོད་པར་བགྱི། །ཕྱོགས་བཞིའི་སྒོ་རྣམས་ལེགས་སྐྱོང་བ། །དད་སོགས་ངོ་བོ་ལས་བྱུང་བའི། ལྕགས་ཀྱུ་ཞགས་པ་ལྕགས་སྒྲོག་དྲིལ། །སྒོ་བ་བཞི་ལ་ཕྱག་འཚལ་བསྟོད། །ཕྱི་ཡི་ཁོར་ཡུག་ལ་གནས་པའི། །མགྲིན་པ་སྔོན་པོ་ལ་སོགས་པ། །མགྲོན་ཐབས་ལྔ་བཅུ་རྩ་དྲུག་ཚོགས། །འཇིག་རྟེན་པ་ཀུན་བསྟོད་པར་བགྱི། །བསྟོད་པར་འོས་པ་སོགས་ཀྱིས་བསྟོད་ལ།

ཐལ་མོ་སྦྱར་ཏེ། དགེ་བ་འདི་ཡིས་ཁམས་གསུམ་སེམས་ཅན་ཀུན། །སྡིག་ལྟུང་ལས་ཀྱིས་སྦར་བའི་མེ་དཔུང་གིས། །ཉམ་ཐག་ཡུན་རིང་མནར་བའི་སྡུག་བསྔལ་རྣམས། །སྐལ་བཟང་ཡིད་མཁར་ཁྱོད་ཀྱི་ཐུགས་རྗེ་ཡི། །ཆུ་འཛིན་དྲ་བའི་ཕུང་པོ་ལས་ཐོན་པའི། །བྱམས་བརྩེ་བསིལ་ཕྲེང་ཆར་གྱིས་གཞིལ་བར་མཛོད། །ཅེས་སྨོན་ལམ་བརྗོད་ལ། གང་ཡང་བདག་བློ་རྨོངས་པ་ཡིས། །ཉེས་བྱས་ཅུང་ཟད་གང་བགྱིས་པ། །གང་ཕྱིར་ལུས་ཅན་སྐྱབས་ཡིན་ཕྱིར། །མགོན་ཁྱོད་དེ་ཀུན་བཟོད་པར་གསོལ། །གང་ཡང་ནུས་པ་མ་མཆིས་པས། །མ་རྙེད་ཡོངས་སུ་མ་ཤེས་དང༌། །འདིར་ནི་བྱ་བ་གང་བགྱིས་པ། །དེ་ཀུན་གཙོ་བོས་བཟོད་མཛད་རིགས། །ཞེས་དང༌། ཡི་གེ་བརྒྱ་པ་གསུམ་གྱིས་ཆད་ལྷག་བསྐངས་ཏེ། ཨོཾ། ཁྱོད་ཀྱིས་སེམས་ཅན་དོན་ཀུན་མཛོད། །རྗེས་སུ་མཐུན་པའི་དངོས་གྲུབ་སྩོལ། །སངས་རྒྱས་ཡུལ་དུ་གཤེགས་ནས་ཀྱང༌། སླར་ཡང་འབྱོན་པར་མཛད་དུ་གསོལ། །ཨོཾ་ཨཱཿཧཱུྂ། བཛྲ་མུཿ བདག་མདུན་བུམ་བསྐྱེད་དང་བཅས་པའི་ཡེ་ཤེས་པ་རྣམས་རང་བཞིན་གྱི་གནས་སུ་གཤེགས༑ དམ་ཚིག་པ་རྣམས་རང་གི་སྙིང་གར་ཐིམ་པར་གྱུར། ཨོཾ་ཨ་ཀཱ་རོ་མུ་ཁཾ་སརྦ་དྷརྨ་ཎཱཾ་ཨཱདྱ་ནུཏྤནྣ་ཏྭཱཏ་ཨོཾ་ཨཱཿཧཱུྂ་ཕཊ་སྭཱ་ཧཱ།་་་་་ཨ་ཡིག་ནི་ཆོས་ཐམས་ཅད་ཀྱི་སྒོ་སྟེ་གདོད་མ་ནས་མ་སྐྱེས་བ་ཉིད་ཀྱི་ཕྱིར་རོ༑ ༑ཨོཾ་ཨཱཿཧཱུྂ་མུཿ ཞེས་བརྗོད་ཅིང་ཆོས་ཐམས་ཅད་སྐྱེ་བ་མེད་པར་མོས་ལ་གཤེགས་སུ་གསོལ་བར་བྱའོ། །དེ་ནས། སྟོན་མཆོག་དམ་པ་ལྷ་མིས་མཆོད་འོས་པ། །སངས་རྒྱས་ཕྱག་འཚལ་དེང་འདིར་བདེ་ལེགས་ཤོག ༑སེམས་ཅན་གང་དག་འགྲོ་དང་མི་འགྲོ་བ། །དེ་དག་ཐམས་ཅད་དེང་འདིར་བདེ་ལེགས་ཤོག །ཞི་བ་ཆགས་བྲལ་ལྷ་མིས་མཆོད་འོས་པ། །ཆོས་ལ་ཕྱག་འཚལ་དེང་འདིར་བདེ་ལེགས་ཤོག ༑སེམས་ཅན་གང་དག་འགྲོ་དང་མི་འགྲོ་བ། །དེ་དག་ཐམས་ཅད་དེང་འདིར་བདེ་ལེགས་ཤོག །ཚོགས་མཆོག་དམ་པ་ལྷ་མིས་མཆོད་འོས་པ། །དགེ་འདུན་ཕྱག་འཚལ་དེང་འདིར་བདེ་ལེགས་ཤོག

།སེམས་ཅན་གང་དག་འགྲོ་དང་མི་འགྲོ་བ། །དེ་དག་ཐམས་ཅད་དེང་འདིར་བདེ་ལེགས་ཤོག །བཅོམ་ལྡན་གསེར་མདོག་རི་ཡི་རྒྱལ་པོ་འདྲ། །འཇིག་རྟེན་གསུམ་ན་འཇམ་དཔལ་གཞོན་ནུའི་སྐུ། །བཅོམ་ལྡན་སྐུ་ཡི་བཀྲ་ཤིས་གང་ལགས་པ། །བཀྲ་ཤིས་དེས་ཀྱང་དེང་འདིར་བདེ་ལེགས་ཤོག །བཅོམ་ལྡན་དུང་མདོག་རི་ཡི་རྒྱལ་པོ་འདྲ། །འཇིག་རྟེན་གསུམ་ན་སྤྱན་རས་གཟིགས་དབང་གསུང༌། །བཅོམ་ལྡན་གསུང་གི་བཀྲ་ཤིས་གང་ལགས་པ། བཀྲ་ཤིས་དེས་ཀྱང་དེང་འདིར་བདེ་ལེགས་ཤོག །བཅོམ་ལྡན་མཐིང་མདོག་རི་ཡི་རྒྱལ་པོ་འདྲ། །འཇིག་རྟེན་གསུམ་ན་ཕྱག་ན་རྡོ་རྗེའི་ཐུགས། །བཅོམ་ལྡན་ཐུགས་ཀྱི་བཀྲ་ཤིས་གང་ལགས་པ། །བཀྲ་ཤིས་དེས་ཀྱང་དེང་འདིར་བདེ་ལེགས་ཤོག །ཉིན་མོ་བདེ་ལེགས་སོགས་གཞན་ཡང་ལོང་དང་བསྟུན་པའི་ཤིས་བརྗོད་ཅི་རིགས་པ་དང༌། བསྔོ་བ་དང་སྨོན་ལམ་སོགས་ཀྱིས་རྒྱས་གདབ་པར་བྱའོ། །དེ་ལྟར་འཕགས་པའི་ཡུལ་དུ་སློབ་དཔོན་འཇིགས་མེད་འབྱུང་གནས་སྦས་པའི་ཞབས་ཀྱི་ཕྲེང་བ་སྐོར་གསུམ་ཞེས་རྒྱ་བོད་ཀྱི་ལྗོངས་སུ་ཉི་ཟླ་ལྟར་གྲགས་པ་དེ་དག་གི་ནང་ཚན་ལས་སྦྱོང་རྒྱུད་གཙུག་དགུ་ལྷ་སོ་བདུན་པའི་དཀྱིལ་ཆོག་གི་སྐབས་ཀྱི་རྗེས་འབྲངས་ཏེ། དེ་ཡང་སྦྱོང་རྒྱུད་ཡོ་གའི་ཐེག་པར་བཞུགས་པ་ལ་རུང་མཐུན་དུ་ལྷོ་སྒོའི་ཆོ་ག་སྦྱར་ཞིང་གཞན་རྣམས་ཕལ་ཆེར་ཕྲེང་བའི་ལུགས་ལྟར་ལས་བླ་མེད་ཁོ་ནའི་ཚུལ་ཡང་ཅུང་མ་བགྱིས་ཤིང༌། རྣལ་འབྱོར་རྒྱུད་རང་གི་དཀྱུས་སུའང་མ་སྤྱད་པ། ཕྲེང་བའི་སྐབས་སུ་རྒྱུད་སྡེ་སོ་སོར་དབྱེ་བའི་དགོངས་པ་མི་མཛད་པ་དང་མཛད་པ་གཉིས་སུ་ཡོད་པའི་ཕྱི་མ་ལྟར་བཀོད་པ་འདི་ནི་རང་གཞན་མང་པོའི་དོན་དུ་བགྱིས་པ་ཡིན་མོད། དེ་ལྟ་བུའི་རྒྱུད་སྡེ་སོ་སོར་ལྷོ་སྒོའི་ཆོ་ག་གསུངས་མ་གསུང་གི་རྣམ་པར་དབྱེ་བ་མེད་པ་དག་གི་བླུན་ཆེན་སྙིང་ཕོད་ཅན་དཀྱིལ་འཁོར་གཅིག་གི་ལག་ལེན་ཡང་འཁྲུལ་མེད་དུ་འབྱེད་པ་རྔོ་མི་ཐོགས་པ་ལ་ལས་རྙེད་བཀུར་དང་གྲགས་པ་འབའ་ཞིག་ལྷུར་ལེན་པའི་སྨྱོན་གཏམ་གྱི་སྤྱི་བརྟོལ་ཆེན་པོས།

དེང་སང་ས་གཞི་སྐྱོང་བའི་ཁྲིམས་གཉིས་ཀྱི་འཆིང་བ་ཞིག་པས་ཉེས་པ་ཚར་གཅོད་ཀྱི་ཆད་པ་གྱི་ནའང་མེད་ཅིང༌། རྒྱུད་རྒྱལ་སོ་སོའི་རྣམ་དབྱེ་ཕྲ་ཞིབ་ནས་འབྱེད་ནུས་པའི་བློ་ནོར་རྣམ་དཔྱོད་ཀྱི་མིག་ལྡན་མེད་པ་ཁོ་ནའི་རྒྱུ་མཚན་ངེས་དོན་དུ་བྱས་ཏེ། ཚོང་འདུས་དང་གྲོང་ཁྱེར་སོགས་རྒྱུད་ལས་བཀག་པའི་གནས་རྣམས་སུ་དམ་མེད་ཀྱི་སློབ་མ་མང་པོའི་དབུས་སུ་སེང་གེའི་ཁྲི་ཆེན་པོར་ཚངས་ཆེན་ལྟར་འགྱིངས་ནས། རས་གཅོད་གཟུ་ལུམ་གྱི་སྨྲ་བ་ལྡབ་ལྡིབ་མང་པོས་ཚམ་ཚོམ་མེད་པར་རྒྱུད་ཀྱི་དབང་བསྐུར་རོ་ཞེས་ཟེར་ཞིང༌། རྒྱུད་ཀྱི་དགོངས་པ་པཎ་གྲུབ་ཀྱི་འགྲེལ་བཤད་ཀྱིས་མ་བཀྲལ་ཡང་རང་གི་བློར་ཚུད་པའི་དཀྱིལ་ཆོག་གཅིག་ཁོ་ནར་བདག་གིར་བཟུང་སྟེ། བདེ་དགྱེས་སོགས་ལ་ཚེ་འདས་རྗེས་འཛིན་གྱི་ལྷོ་སྒོའི་ཆོ་ག་རྣལ་འབྱོར་སྤྱོད་པ་ལྟར་རྒྱས་འགེབས་པའི་བླུན་པོ་རང་ཉིད་རང་གི་བརྟན་ས་མ་ཟིན་པར་གཞན་རྒྱུད་གཤིན་པོ་རྗེས་སུ་འཛིན་འདོད་ཀྱི་སློབ་དཔོན་ཚེ་འདིའི་ཟང་ཟིང་ཁོ་ནའི་ཆེད་དུ་རྡོ་རྗེ་ཐེག་བའི་བསྟན་པ་བཤིགས་པས་ཚེ་སྲོག་གི་དབང་པོ་འགག་མ་ཐག་མནར་མེད་ཀྱི་གཏིང་རྡོ་བྱེད་པའི་ལས་འདི་ལས་རང་གཞན་ཕུང་ཀྲོལ་བསྐྱེད་པའི་རྒྱུ་གཞན་དག་མ་མཆིས་མོད། དེ་ལྟ་ན་ཕྱིན་ཆད་སྡིག་ལྟ་དེ་ལྟ་བུ་ཐོང་ལ་སྐྱེས་བུ་དམ་པ་རྣམས་ཀྱི་སྤྱན་སྔར་བཅོམ་བསྐྱུངས་ཏེ་བག་ཡོད་པར་གྱིས་ཤིག །འདིར་སྨྲས་པ། རྒྱལ་ཀུན་སྐྱེད་མཛད་རྡོ་རྗེ་བཙུན་མོ་ཡི། །ཡབ་གྱུར་འཇིགས་མེད་འབྱུང་གནས་ཧེ་རུ་ཀའི། །ཕྲེང་བར་བཀྲལ་བའི་རྗེས་འབྲང་རུང་མཐུན་དུ། །ལྔ་པར་གྱུར་རྣམས་རྗེས་འཛིན་ཆོ་གར་བཅས། །རང་འདོད་ཁེངས་གྲགས་རྙེད་བརྩོན་འབྱོར་ཚོགས་ཀྱི། །ཆེད་དུ་མིན་མོད་འོན་ཏང་དེང་སང་གི། །ཚེ་འདིའི་ཟང་ཟིང་རྙེད་བཀུར་ཅུང་ཟད་ཆེད། །ཆོས་བརྒྱད་གདོན་གྱིས་བརླམས་པས་ཁྲེལ་མེད་དུ། །མཁས་བཙུན་ང་ཞེས་ཁེངས་གྲགས་ང་རོ་ཡིས། །བདག་བསྟོད་གཞན་སྨོད་འོ་དོད་སྐད་གསང་གིས། །མི་བཟད་སྡིག་ཆེན་ཕུང་པོ་ཉེར་བསགས་ནས། །མནར་མེད་དམྱལ་བའི་གཡང་སར་རྡེག་འཆོས་པའི། །སྐལ་ངན་དེང་སང་བཤེས་གཉེན་ལ་ལ་ཡི། །དཀྱིལ་ཆོག་མྱོས་གཏམ་ཚོགས་དང་འདི་མི་མཉམ། །རྡོ་རྗེ་བཙུན་མོས་འཇིགས་མེད་ཞབས་དངོས་ལ། །ལེགས་པར་བསྩལ་བའི་དཀྱིལ་ཆོག་འོ་མཚོ་ཆེ། །དེ་ལས་བྱུང་བའི་འཇིགས་མེད་དགོངས་པའི་རྒྱན། །གངྒཱའི་རྒྱུན་བཟང་གཞན་གཞུང་རྙོག་མ་ཡི། །བསྲེས་ལྷད་མེད་ཅིང་རུང་མཐུན་གཤིན་པོ་ནི། །རྗེས་འཛིན་དབུ་བའི་ཕྲེང་བས་ཉེར་སྤྲས་པ། །དག་གསལ་ངག་གི་ལམ་ནས་ཉེར་དྲངས་ཏེ། །རྡོ་རྗེ་འཛིན་པའི་དབང་པོ་བརྒྱ་ཕྲག་གིས། །འདུས་ཤིང་གྲོས་ནས་མགྲིན་གཅིག་སྤེལ་འདྲ་བའི། །ངན་སོང་སྦྱོང་ཆོག་ཟླ་བའི་སྙེ་མ་འདི། །རིགས་སྔགས་འཆང་བ་ཀུན་གྱི་མགྲིན་པའི་རྒྱན། །དེང་སང་རིགས་རུས་ཆོ་འབྲང་འཁོར་དང་དབང༌། །འབྱོར་ལྡན་བློ་ནོར་བྲལ་བའི་བཙུན་བཙུན་འདྲའི། །པད་སྦུབས་ལྕགས་མདས་ཁེངས་འདྲའི་གང་ཟག་ལ། །དགེ་བའི་བཤེས་ཞེས་བསྟོད་ཅིང་བསྔགས་པ་བརྗོད། །བློ་གྲོས་སྟོང་གི་རོལ་རྩེད་ཟློས་གར་དང༌། །སྔགས་གཞུང་མཐའ་ཡས་རྟོགས་པའི་འཕྲུལ་སྒེག་གིས། །ལེགས་བཤད་གླུ་དབྱངས་སྒྲོག་ཀྱང་གྱི་ནར་རློམ། །ཀྱེ་མ་རིན་ཐང་ཆེ་བའི་གསེར་དངུལ་ཡང༌། །ལེགས་པར་བརྟག་ན་གཡའ་ཡི་རང་བཞིན་ལས། །མཛེས་བྱེད་གཞན་ཀོ་འབྱུང་བའི་གོ་སྐབས་མེད། །གནས་སྐབས་རིགས་གཟུགས་གྱི་ནའི་སྲིན་བུ་ལས། །མཐར་ཐུག་དར་ཟབ་རིན་ཐང་མེད་པའི་ནོར། །དཔག་ཡས་འབྱུང་ལྟར་དེང་སང་དེ་འདྲར་མཐོང༌། །འདི་ནི་སྔགས་གཞུང་རྒྱ་མཚོ་བསྲུབས་པའི་དཀོར། །མཛེས་བྱེད་ནམ་མཁའི་ཐིག་དབང་ཉིད་ཡིན་ཕྱིར། །འགལ་འཁྲུལ་ནོངས་པའི་དྲི་མ་ཡོད་མི་སྙམ།

།རྒྱ་ལ་རྣམ་གཡེང་ཉེས་རྒྱ་དྲི་མའི་ཆ། །ཅུང་ཟད་མཆིས་ན་གསང་འཛིན་མཁས་པའི་དབང༌། །རྡོ་རྗེ་འཛིན་རྣམས་སྤྱན་སྔར་ཅིས་མི་འཆགས། །དེ་ལས་བྱུང་བའི་དགེ་བ་དུང་ལྟ་བུར། །དཀར་བའི་ཆོས་ཀུན་ནམ་མཁའི་མཐས་ཀླས་པའི༑ ༑འགྲོ་ཀུན་ངན་སོང་འཆིང་བ་ལས་གྲོལ་ནས། །ཤཱཀྱ་སེང་གེའི་གོ་འཕང་ཐོབ་ཕྱིར་བསྔོ། །དེ་ལྟར་ངན་སོང་ཡོངས་སུ་སྦྱོང་བ་གཙུག་ཏོར་དགུའི་ཆོ་ག་རྒྱ་མཚོ་དགའ་བའི་སྙེ་མ་ཞེས་བྱ་བ་འདིའང་རང་ཉིད་ཀྱི་སྒྲིབ་པ་སྦྱོང་བའི་ཆེད་དུ་དང༌། དད་པ་དང་སྐལ་པར་ལྡན་པའི་སློབ་མ་རྣམས་དང་འགྲོ་བ་ལྔ་པར་གྱུར་པའི་ཉམ་ཐག་པ་རྣམས་རྗེས་སུ་འཛིན་པའི་ཕྱིར་ཁོ་ན་ལས། རང་འདོད་དང་ཚེ་འདིའི་ཁེངས་གྲགས་རྙེད་པ་ཟང་ཟིང་ཆེད་དུ་ཡེ་ནས་མིན་པའི་བློས། སྔགས་གཞུང་རྒྱ་མཚོའི་ཕ་མཐར་སོན་ཞིང་རྒྱུད་སྡེ་རྒྱ་མཚོའི་དགོངས་དོན་སོ་སོར་དབྱེ་བ་ལ་སྙེང་བ་མེད་པའི་དགེ་སློང༌། རིག་པའི་གནས་བཅུ་ཕྲག་སྨྲ་ཞིང་དབུར་སྟོད་འབྲི་གུང་དུ་སྐྱེས་པའི་ཐོས་པ་འཛིན་པ། རིག་འཛིན་ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་པའི་སྡེས། དུརྡྷ་རཾ་གསྟེ་ཞེས་པ་ཆུ་ཕག་གི་ལོ་དཀའ་ཐུབ་ཅན་སྦྲང་རྩི་བྱེད་ཀྱི་དགའ་མ་དང༌། ལྷན་གཅིག་རྩེ་དགས་རོལ་བའི་དུས་ལ་བབ་པའི་དཀར་ཆའི་དགའ་བ་གཉིས་པ་སྟོན་པ་ལྷུམས་སུ་ཞུགས་པ་དང༌། སངས་རྒྱས་པའི་དུས་ཆེན། དུས་ཀྱི་འཁོར་ལོ་ལྟར་ན་མྱ་ངན་ལས་འདས་པའི་ཡང་དུས་ཏེ། དེ་ལྟར་དུས་ཆེན་གསུམ་འཛོམས་པའི་དུས་ཁྱད་པར་ཅན་ལ། མདོ་སྟོད་ཀྱི་སའི་ཐིག་ལེ་ཟླ་ཀུན་དགའ་ཚལ་གྱི་ཆོས་ཀྱི་གྲྭ་ཡངས་པའི་དབུས་སུ། ཤྲཱི་བི་ཀྲ་མ་ལ་ཤཱི་ལ་ཞེས་སམ། དཔལ་རྣམ་གནོན་ཚུལ་ཁྲིམས་ཀྱི་གཙུག་ལག་ཁང་ཆེན་པོའི་ཡང་སྟེང་དུ་མགྱོགས་པར་སྦྱར་བ་དག་གོ།། །།སྭ་སྟི་སརྦ་ལོཀ་པྲ་ཛེ་བྷྱཿ ཤུ་བྷཾ་མསྟུ་སརྦ་ཛ་ག་ཏཾ།། 