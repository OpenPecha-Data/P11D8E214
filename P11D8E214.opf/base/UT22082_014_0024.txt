༄༅། །གཤིན་པོའི་བསྔོ་བ་ཟུར་བཀོལ་རྒྱས་པར་ཕྱེ་བ་རྒྱུ་འབྲས་ཐེག་པའི་ལམ་རིམ་ཡོངས་སུ་ཚང་བ་བཞུགས་སོ།།

ན་མོ་དེ་ཝ་ཏཱ་ཡ། ལྔ་པར་སོང་བའི་དོན་དུ་བསྔོ་བ་རྒྱས་པར་བྱེད་ན་འདི་སྐད་ཅེས། ཕྱོགས་བཅུ་དུས་གསུམ་དུ་ཞིང་ཁམས་རབ་འབྱམས་རྒྱ་མཚོ་མཐའ་ཡས་མུ་མེད་པ་རྣམས་སུ་འཚོ་ཞིང་གཞེས་པ། ཞིང་གི་འདྲེན་པ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་རྣམས་དང༌། རྩ་བརྒྱུད་ཀྱི་དཔལ་ལྡན་བླ་མ་དམ་པ་རྣམས་དང༌། འགོག་པ་དང་ལམ་གྱི་བདེན་པས་བསྡུས་པའི་དམ་པའི་ཆོས་དཀོན་མཆོག ༑བློ་ལྡན་ཕྱིར་མི་ལྡོག་པ་ཡེ་ཤེས་གཟིགས་པ་དག་པ་འདུས་པ་རྒྱ་མཚོའི་ཚོགས། ཡི་དམ་རྒྱལ་བ་ཞི་ཁྲོ་རབ་འབྱམས། དམ་པ་ཡེ་ཤེས་ཆོས་སྐྱོང་བའི་སྲུང་མ། དཔའ་བོ་མཁའ་འགྲོ་ལ་སོགས་པ་བསྔོ་བའི་དཔང་པོར་འོས་པ་གཟུ་བོ་དང་གསལ་བ། གསོང་པོར་བཞུགས་པ་མ་ལུས་ཤིང་ལུས་པ་མེད་པའི་ཚོགས་ཐམས་ཅད། འཇིག་རྟེན་འདི་ནས་ཕ་རོལ་ཏུ་སོང་བ་ཆེ་གེ་མོ་ཞེས་བགྱི་བ་ལ་དགོངས་སུ་གསོལ། འདི་ལྟར་རྒྱུ་སྦྱོར་སྦྱིན་པའི་བདག་པོས་ཚེ་ལས་འདས་པ་ཆེ་གེ་མོའི་དོན་དུ་གསང་བ་ཆེན་པོ་རྡོ་རྗེ་ཐེག་པའི་རྒྱུད་སྡེ་རྒྱ་མཚོའི་དཀྱིལ་འཁོར་ཆེན་པོ་རྣམས་ཞལ་ཕྱེ་སྟེ་མཆོད་པ་དང༌། རྒྱལ་བའི་གསུང་རབ་དྲི་མ་མེད་པ་འབྲེལ་ཐོགས་མཆོག་ཏུ་གྱུར་པ་རྣམས་ལེགས་པར་བསྒྲགས་པ་དང༌། དགེ་བའི་བཤེས་གཉེན་ཆེན་པོ་རྣམས་དང་འདུས་པ་རྒྱ་མཚོའི་ཚོགས་སྤྱན་དྲངས་ཏེ་བསྙེན་བཀུར་བ་དང༌། དམན་པ་གྱི་ན་བའི་གནས་སུ་གྱུར་པ་རྣམས་ལ་ཁ་ན་མ་ཐོ་བ་སྤངས་པའི་སྦྱིན་པ་གྱ་ནོམ་པ་བསྩལ་བ་དང༌༑ དཀོན་མཆོག་གི་རྟེན་ཁྱད་པར་ཅན་རྣམས་ཀྱི་དྲུང་དུ་རྣམ་པར་དག་པའི་མཆོད་པ་རྒྱ་ཆེན་པོ་ཕུལ་བ་ལ་སོགས་པ་འདུས་བྱས་དང༌། འདུས་མ་བྱས་པའི་དགེ་བའི་རྩ་བ་གང་བགྱིས་པ་དེ་དག་ཐམས་ཅད་ཚེ་ལས་འདས་པ་ཆེ་གེ་མོ་ཞེས་བགྱི་བའི་རྗེས་སུ་འཇུག་ཅིང་ཐོབ་པར་གྱུར་ཅིག །དེ་ལྟར་བགྱིས་པའི་མཐུས་ཚེ་ལས་འདས་པ་ཆེ་གེ་མོ་ཞེས་བྱ་བ་དེ་ཉིད་ད་ལྟ་ཁམས་གསུམ་རིགས་དྲུག །ལམ་ལྔ་གང་དུ་གནས་ཀྱང་ཚ་གྲང་གིས་སྡུག་བསྔལ་བ་དམྱལ་གནས་བཅོ་བརྒྱད།

ཕྱི་ནང་ཟས་སྐོམ་གྱི་སྒྲིབ་པས་མནར་བ་ཡི་དྭགས་བྱིངས་དང་ཁ་འཐོར་བ། མི་ཤེས་པའི་དབང་གིས་བླུན་རྨོངས་མུན་པ་ལྟར་གྱུར་པ་དུད་འགྲོ། གསོག་སྲུང་འཚོལ་བཀྲོལ་བཟའ་བཏུང་གིས་བྲེལ་ཞིང་ངལ་བ་སྡིག་སྤྱོད་ཀྱི་མི། ལྷའི་དཔལ་འབྱོར་ལ་ཕྲག་དོག་པའི་འཐབ་རྩོད་ཀྱིས་དུབ་པ་ལྷ་མ་ཡིན། བདེ་ལྟར་སྣང་བས་བློ་བྲིད་ཅིང་འཆི་འཕོ་ལྟུང་བའི་སྡུག་བསྔལ་ལྔ་ཉམས་སུ་མྱོང་བ་ལྷ་སྟེ། རིགས་དྲུག་གི་སྐྱེ་གནས་དམན་པ་དེ་རྣམས་སུ་ནམ་ཡང་མི་སྐྱེ་བར་གྱུར་ཅིག །དེ་བཞིན་གཤེགས་པ་འཁྲུལ་བ་མེད་པ་ལ་སོགས་པ་ཆོས་བཅོ་བརྒྱད་ཡོངས་སུ་རྫོགས་ཤིང༌། འདུས་མ་བྱས་པ་ལྷུན་གྱིས་གྲུབ་པ་གཞན་རྐྱེན་གྱིས་མི་རྟོགས་པ་སོགས་རང་དོན་དུ་ཆོས་སྐུ་མཁའ་ཁྱབ་རྫོགས་པའི་སངས་རྒྱས་ཀྱི་གོ་འཕང་དམ་པ་ཐོབ་པར་གྱུར་ཅིག །ལོངས་སྤྱོད་རྫོགས་པ་སོགས་ཁ་སྦྱོར་ཡན་ལག་བདུན་དང༌། མཁྱེན་བརྩེ་ནུས་པ་དང་ལྡན་པ་གཟུགས་སྐུ་གཉིས་ཀྱི་རྣམ་རོལ་སྒྱུ་འཕྲུལ་རྡོ་རྗེའི་གར་གྱིས་གཞན་དོན་རྒྱུན་མི་འཆད་དུ་གྲུབ་པར་གྱུར་ཅིག གལ་ཏེ་དེ་ལྟར་མ་གྱུར་ན་ཡོན་ཏན་དུ་མ་དང་ལྡན་པ་ནུབ་ཕྱོགས་བདེ་བ་ཅན་གྱི་ཞིང་ཁམས་སུ། རྫོགས་པའི་སངས་རྒྱས་མགོན་པོ་འོད་དཔག་ཏུ་མེད་པའི་སྤྱན་སྔར་མེ་ཏོག་པདྨའི་སྦུབས་སུ་བརྫུས་ཏེ་སྐྱེས་ནས། མགོན་པོ་དེའི་སྲས་ཀྱི་ཐུ་བོ་ཐོབ་སྟེ་ཆོས་ཀྱི་རྒྱལ་སྲིད་ཆེན་པོ་ལ་དབང་སྒྱུར་བར་གྱུར་ཅིག གལ་ཏེ་ལས་དབང་སྨོན་ལམ་དམན་ཞིང་ཐ་ཤལ་བས་དག་པའི་སྐྱེ་གནས་ངེས་ལེགས་ཀྱི་གོ་འཕང་དེ་ལྟ་བུ་རེ་ཞིག་ལ་འགྲུབ་པའི་སྐལ་བས་སྟོང་ན་འཛམ་བུ་གླིང་ལས་ཀྱི་ས་པ་འདིར་ལྷ་ལས་ལྷག་པ་མིའི་ལུས་རྟེན་སྐད་ཅིག་ལ་ཐོབ་པར་གྱུར་ཅིག །དེའང་དམྱལ་བ་སོགས་མི་ཁོམ་པའི་གནས་བརྒྱད་དང་བྲལ་ཞིང༌། སངས་རྒྱས་བྱོན་སོགས་གཞན་འབྱོར་ལྔ་དང༌། དབུས་སུ་སྐྱེས་པ་སོགས་རང་འབྱོར་ལྔ་དང་ལྡན་པ་དལ་བ་དང་འབྱོར་པས་ཕྱུག་པ་དང་ལྡན་པར་གྱུར་ཅིག

།རྟེན་དེ་ལའང་ཡེངས་མ་ལམ་དུ་ཆུད་འཛའ་བའམ་ཡང་ན་སྡིག་སྤྱོད་ཀྱི་རྒྱལ་པོ་ལ་སོགས་པའི་བྲན་ནམ་སྡིག་པའི་མཛའ་གྲོགས་ཀྱི་དབང་ལ་སོགས་པ་མི་དགེ་བའི་ལས་ལམ་དུ་ནམ་ཡང་མི་འཇུག་པར་གྱུར་ཅིག །སྐྱེས་མ་ཐག་ནས་དབང་པོ་ཚང་ཞིང་བློ་གསལ་བ་དང་མཐུན་འགྱུར་གྱི་ཡུལ་ན་གནས་པ་སོགས་འཁོར་ལོ་བཞི་ལྡན་མངོན་མཐོའི་དཔལ་འབྱོར་ཟད་མི་ཤེས་པ་དང་ལྡན་པ་གྱུར་ཅིག །དེས་ཀྱང་ཁྱིམ་གྱི་བདེ་བ་ངན་སྐྱུག་གི་ཚང་ལ་ཞེན་ཅིང་མ་ཆགས་པས་ཁྱིམ་ནས་ཁྱིམ་མེད་པར་བྱུང་སྟེ། མཇལ་བར་དཀའ་བ་སངས་རྒྱས་ཀྱི་བསྟན་པ་རིན་པོ་ཆེ་དང་མཇལ་ཞིང་ཡོངས་ཀྱི་དགེ་བའི་བཤེས་གཉེན་མཚན་ཉིད་ཐམས་ཅད་དང་ཡང་དག་པར་ལྡན་པས་རྗེས་སུ་འཛིན་པར་གྱུར་ཅིག །དམ་པ་དེ་ལྟ་བུ་ལྔ་ཕྲུགས་ཉེར་ལྔས་ཕྱུག་པའི་བསྟན་པའི་རྩ་བ་སོ་སོ་ཐར་པའི་ཚིགས་གསུམ་རིམ་ནོད་གསོལ་བཞིའི་ལས་ཀྱིས་རབ་ཏུ་བྱུང་བ་ལེགས་པར་མནོས་ཏེ། ཡོན་ཏན་གསུམ་དང་ལྡན་པའི་ཚུལ་ཁྲིམས་རིན་པོ་ཆེ་སྲོག་དང་མིག་བཞིན་དུ་གཅེས་པར་འཛིན་ཅིང་སྲུང་བའི་བརྟུལ་ཞུགས་ཆེན་པོ་ལས་ནམ་ཡང་མི་འདའ་བར་གྱུར་ཅིག །བྱང་ཆུབ་སེམས་དཔའི་སློབ་དཔོན་སྡོམ་པ་འབོགས་ཆོག་སོགས་མཚན་ལྡན་གྱི་དྲུང་དུ་རྫོགས་པའི་སངས་རྒྱས་ཐོབ་བྱེད་ཀྱི་རྒྱུ་ས་བོན་དྲུང་པོ་སྨོན་པ་དང༌༑ འཇུག་པའི་བྱང་ཆུབ་མཆོག་ཏུ་སེམས་བསྐྱེད་པའི་སྡོམ་པ་དབུ་མ་པའམ་སེམས་ཙམ་པ་གང་རུང་གི་ཆོ་ག་མཚན་ཉིད་དང་ལྡན་པ་ལེགས་པར་ལེན་པར་གྱུར་ཅིག །དེའི་སྨོན་པའི་བསླབ་བྱ་ནག་པོའི་ཆོས་བཞི་སྤོང་ཞིང་དཀར་པོའི་ཆོས་བཞི་སྒྲུབ་པ་དང༌། སེམས་ཅན་བློས་མི་སྤོང་བ་དང༌། སེམས་དེའི་ཕན་ཡོན་དྲན་པ་དང༌། ཚོགས་གཉིས་བསག་པ་དང༌། སེམས་དེ་ཡང་ཡང་སྦྱང་བ་སོགས་ཀྱི་བསླབ་བྱ་རྣམས་ཡང་དག་པར་ཉམས་སུ་ལེན་པར་གྱུར་ཅིག །འཇུག་པའི་བསླབ་བྱ་ཕར་ཕྱིན་ཉམས་སུ་བླང་བ་ལའང་སློབ་དཔོན་ཟླ་བས། སྐྱེ་བོ་འདི་ཀུན་བདེ་བ་མངོན་འདོད་ཅིང༌། །མི་རྣམས་བདེ་བའང་ལོངས་སྤྱོད་མེད་མིན་ལ། །ལོངས་སྤྱོད་ཀྱང་ནི་སྦྱིན་ལས་འབྱུང་མཁྱེན་ནས། །ཐུབ་པས་དང་པོར་སྦྱིན་པའི་གཏམ་མཛད་དོ། །ཞེས་གསུངས་པས།

སེམས་ཅན་དམན་པ་ལ་སྐལ་པ་དང་འཚམ་པའི་ཟས་གོས་སོགས་ཟང་ཟིང་གི་སྦྱིན་པ། གཞན་དག་འཇིགས་པ་ལས་སྐྱོབ་པ་མི་འཇིགས་པའི་སྦྱིན་པ། སེམས་ཅན་ཐམས་ཅད་ལ་བུ་གཅིག་པའི་མ་ལྟར་བརྩེ་བས་མི་འདོར་བ་བྱམས་པའི་སྦྱིན་པ། ཐམས་ཅད་ལ་ཇི་ལྟར་འོས་པའི་ཆོས་ཀྱིས་ཚིམ་པར་བྱ་བ་ཆོས་ཀྱི་སྦྱིན་པ་རྣམས་ལེགས་པར་སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་གྱུར་ཅིག བཤེས་སྤྲིངས་ལས། ཁྲིམས་ནི་རྒྱུ་དང་མི་རྒྱུའི་ས་བཞིན་དུ། །ཡོན་ཏན་ཀུན་གྱི་གཞི་རྟེན་ལགས་པར་གསུངས། །ཞེས་པས་ཉེས་སྤྱོད་སྡོམ་པའི་ཚུལ་ཁྲིམས། དགེ་བ་ཆོས་སྡུད་ཀྱི་ཚུལ་ཁྲིམས། སེམས་ཅན་དོན་བྱེད་ཀྱི་ཚུལ་ཁྲིམས། ཉེས་པ་ཐམས་ཅད་འགོག་པ་ཆུ་ལོན་ལྟ་བུ། མཐོ་རིས་དང་ཐར་པར་བགྲོད་པ་གྲུ་ཟམ་ལྟ་བུ་སྟེ་ལེགས་པར་བསྲུངས་ཏེ་བག་མེད་པ་ཡོངས་སུ་བསྡམས་པས་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་གྱུར་ཅིག སྤྱོད་འཇུག་ལས། ཇི་སྐད་དུ། ཞེ་སྡང་ལྟ་བུའི་སྡིག་པ་མེད། །བཟོད་པ་ལྟ་བུའི་དཀའ་ཐུབ་མེད༑ ༑དེ་བས་བཟོད་ལ་ནན་ཏན་དུ། །སྣ་ཚོགས་ཚུལ་གྱིས་བསྒོམ་པར་བྱ། །ཞེས་གསུངས་པས། གཤེ་ཡང་སླར་མི་གཤེ་བ་སོགས་དགེ་སྦྱོང་གི་ཆོས་བཞི་དང་ལྡན་པས་ཡུལ་གང་ལའང་ཞེ་སྡང་བ་དང༌། འཁོན་པའི་འདུ་ཤེས་མེད་པར་བརྩེ་ཞིང་གཅུགས་པའི་སེམས་ཀྱིས་བྱམས་པའི་གོ་ཆ་དང་ལྡན་ཞིང༌། དེས་དྲངས་པའི་སེམས་ཅན་དང་ཆོས་ལ་དམིགས་པའི་སྙིང་རྗེ་ཆེན་པོ་དང་ལྡན་པས་བཟོད་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་གྱུར་ཅིག །དེ་ལྟར་ཁྱིམ་པ་དང་ཐུན་མོང་དུ་གྱུར་པའི་ཕར་ཕྱིན་གསུམ་རྫོགས་ནས་ཀྱང༌། གང་པོས་ཞུས་པའི་མདོ་ལས། །རྟག་ཏུ་བརྩོན་འགྲུས་གང་བརྩམས་པ། །དེ་ལ་བྱང་ཆུབ་ཡོང་མི་དཀའ། །ཞེས་གསུངས་པའི་ཕྱིར། དགེ་བའི་ལས་ལ་སྤྲོ་བ་དང༌། དེ་ལ་འཇུག་པ་དང༌། དེ་ཉིད་མི་གཏོང་བ་དང༌། གཞན་གྱི་དབང་དུ་མི་འགྲོ་བ་སོགས་དགེ་བའི་ལས་ལམ་སྲོག་དང་བསྡོས་ཏེ་བགྱིད་པ་ནི་ལེ་ལོ་གསུམ་གྱི་དབང་དུ་མ་ཤོར་བར་བརྩོན་པས་བྱ་བ་མཐར་དབྱུང་བའི་གདེང་དང་ལྡན་པའི་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་གྱུར་ཅིག

།ཡང་ཞི་བ་ལྷས། །ཞི་གནས་རབ་ཏུ་ལྡན་པའི་ལྷག་མཐོང་གིས། །ཉོན་མོངས་རྣམ་པར་འཇོམས་པ་ཤེས་བྱ་སྟེ། །ཞེས་གསུངས་པ་ལྟར། རྣམ་པར་གཡེང་བ་ཐམས་ཅད་ཀུན་ནས་སྤངས་ཏེ་དབེན་པ་གསུམ་བསྟེན་ཅིང༌། རྡོ་རྗེ་ལྟ་བུའི་ཏིང་ངེ་འཛིན་བརྒྱ་ཕྲག་དུ་མ་མངོན་དུ་བགྱིས་ཏེ་བསམ་གཏན་གྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་གྱུར་ཅིག །དེ་ལྟར་སྦྱིན་པ་ལ་སོགས་པ་ཐབས་ཀྱི་ཕ་རོལ་ཏུ་ཕྱིན་པ་རྫོགས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་མེད་ན་རྫོགས་པའི་བྱང་ཆུབ་འཐོབ་པར་མི་འགྱུར་ཏེ། སྡུད་པ་ལས། ཤེས་རབ་ཀྱིས་ནི་ཆོས་ཀྱི་རང་བཞིན་ཡོངས་ཤེས་ནས། །ཁམས་གསུམ་མ་ལུས་པ་ལས་ཡང་དག་འདའ་བར་འགྱུར། །ཞེས་གསུངས་པས་ན། སྒྲ་ཚད་བཟོ་གསོ་སོགས་ལས་སྐྱེས་པ་འཇིག་རྟེན་པའི་ཤེས་རབ། ཉན་རང་གི་ཐོས་བསམ་བསྒོམས་པ་ལས་སྐྱེས་པ་འཇིག་རྟེན་ལས་འདས་པ་དམན་པའི་ཤེས་རབ། རྒྱུའི་ཐེག་ཆེན་ཕ་རོལ་ཏུ་ཕྱིན་པའི་ཐོས་བསམ་བསྒོམས་པ་ལས་སྐྱེས་པ་འཇིག་རྟེན་ལས་འདས་པ་ཆེན་པོའི་ཤེས་རབ་སྟེ། དེའི་ཕྱིར་ཤེས་རབ་སྔ་མ་གཉིས་ལ་གོམས་པའམ་མ་གོམས་ཀྱང་ཆོས་ཐམས་ཅད་རང་བཞིན་མེད་པ་སྐྱེ་འགག་གནས་གསུམ་དང་བྲལ་བ་སྤྲོས་པའི་མཚན་མ་ཐལ་ཕྱིར་རྟོག་གེའི་རྟོག་བཏགས་ཀྱིས་མ་བསླད་པ། ཤེས་རབ་ཀྱི་ཕ་རོལ་ཏུ་ཕྱིན་པ་མཚན་ཉིད་དྲུག་གམ་བཅུ་དང་ལྡན་པའི་གནས་ལུགས་ཀྱི་དོན་ཁོང་དུ་ཆུད་པའི་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་གྱུར་ཅིག །དེ་ལྟར་མཚན་ཉིད་རྒྱུའི་ཐེག་པས་རྒྱུད་ལེགས་པར་སྦྱངས་ནས། མྱུར་ལམ་འབྲས་བུའི་ཐེག་པ་ལ་འཇུག་པའི་ཕྱིར་རྡོ་རྗེའི་སློབ་དཔོན་མཚན་ཉིད་ཐམས་ཅད་ཡོངས་སུ་རྫོགས་པས་ལེགས་པར་རྗེས་སུ་བཟུང་བའི་རྟེན་འབྲེལ་ཁྱད་པར་ཅན་ཡོངས་སུ་ཚང་བར་གྱུར་ཅིག །དེའང་ཇི་སྐད་དུ། སྨིན་པ་དང་ནི་གྲོལ་བའི་ལམ། །སངས་རྒྱས་བྱང་ཆུབ་བསྟན་པའི་མཆོག །ཅེས་སྔགས་ཀྱི་ཐེག་པ་ནི་སྨིན་གྲོལ་གཉིས་ལས་གཞན་མེད་པས་རྡོ་རྗེ་ཐེག་པའི་ལམ་གྱི་གཞིར་གྱུར་པ།

ཕུང་ཁམས་སྐྱེ་མཆེད་ཐམས་ཅད་ལྷར་དག་ཅིང་གནས་སྐབས་བཞིའི་སྒྲིབ་པ་སྦྱོང་བ་དང༌། འབྲས་བུ་སྐུ་བཞི་ཡེ་ཤེས་ལྔ་མངོན་དུ་བྱེད་པའི་སྨིན་བྱེད་ཀྱི་ལམ་རྒྱུད་སྡེ་གོང་མ་ཆེན་པོ་རྣམས་ནས་གསུངས་པ། བུམ་གསང་ཤེར་རབ་བཞི་པའི་དབང་རྣམས་ཡོངས་སུ་ཚང་བ་དབང་དོན་རྒྱུད་ལ་སྐྱེས་པས་ཐོབ་པར་གྱུར་ཅིག །དེའི་བསླབ་བྱ་དངོས་གྲུབ་ཀྱི་རྩ་བ། གསང་སྔགས་ཀྱི་སྲོག་རྩ། རྩ་བ་དང་ཡན་ལག་ཕྲན་བུར་བཅས་པ་མ་ཉམས་ཤིང་ཉམས་པ་མེད་པར་ཚེ་སྲོག་གི་དབང་པོ་ལས་ཀྱང་ཆེས་ཆེར་གཅེས་པར་སྲུང་ནུས་པར་གྱུར་ཅིག །བུམ་དབང་གི་ཉམས་ལེན་བསྐྱེད་རིམ་མཚན་ཉིད་སུམ་ལྡན། གསང་དབང་གི་ཉམས་ལེན་སྟེང་སྒོ་རྣམ་པར་གྲོལ་བའི་རྫོགས་རིམ། ཤེར་དབང་གི་ཉམས་ལེན་མྱུར་མགྱོགས་ཕོ་ཉའི་ལམ། བཞི་པའི་ཉམས་ལེན་ཕྱག་རྒྱ་ཆེན་པོ་བསམ་གྱིས་མི་ཁྱབ་པ་རྣམ་ཀུན་མཆོག་ལྡན་གྱི་སྟོང་པ་ཆེན་པོ་རྣམས་མངོན་སུམ་དུ་གྱུར་ཏེ། སྐུ་བཞི་ཡེ་ཤེས་ལྔ་དང་ལྡན་པ་རིགས་དྲུག་པ་རྡོ་རྗེ་འཆང་ཆེན་པོའི་གོ་འཕང་བླ་ན་མེད་པ་བདེ་བླག་ཏུ་ཐོབ་པར་གྱུར་ཅིག །དེ་ལྟ་བུའི་སྐུ་དེས་གདུལ་བྱ་རྣམས་ཀྱི་ཁམས་དང༌། དབང་པོ་དང༌། བསམ་པ་དང༌། བག་ལ་ཉལ་སོགས་སྐལ་པ་དང་འཚམ་པའི་དཀྱིལ་འཁོར་གྱི་འཁོར་ལོ་ཆེན་པོའི་དབང་ཕྱུག་རིགས་ཀྱི་བདག་པོའི་སྐུར་བཞེངས་ནས། ཚད་མེད་པའི་གདུལ་བྱ་རྣམས་སྨིན་གྲོལ་གྱི་ལམ་བཟང་པོས་ཡོངས་སུ་ཚིམས་པར་མཛད་པས་སེམས་ཅན་གྱི་ཁམས་རྣམས་ཀྱང་རྡོ་རྗེ་འཛིན་པ་ཆེན་པོའི་གོ་འཕང་དམ་པ་ལ་འགོད་ནུས་པར་གྱུར་ཅིག །དེ་ལྟ་བུ་དགེ་བའི་རྩ་བ་གང་ཅི་ཡང་རུང་བ་རྣམས་འཁོར་གསུམ་ཡོངས་སུ་དག་པའི་བསྔོ་བས་རྒྱས་བཏབ་པའི་དགེ་བའི་རྩ་བ་འདིས། བདག་སོགས་མཐའ་ཡས་པའི་ལུས་ཅན་ཐམས་ཅད་སྲིད་ཞིའི་འཆིང་བ་དམ་པོ་ལས་ལེགས་པར་གྲོལ་ནས་གནས་སྐབས་དང་མཐར་ཐུག་གི་བདེ་བ་བླ་ན་མེད་པ་རྣམས་ཡང་དག་པ་ཐོབ་པར་གྱུར་ཅིག །ཚེ་འདས་ངན་སོང་སྡུག་བསྔལ་མི་མྱོང༴

མི་གཙང་ལུས་འདི༴ ཚེ་འདས་རྒྱལ་བའི༴ དེར་ནི་དེ་ཡིས༴ འདི་ནས་ནུབ་ཀྱི༴ པདྨ་འདམ་གྱིས༴ སངས་རྒྱས་སྐུ་གསུམ་བརྙེས་པའི༴ བདག་དང་འཁོར་འདས་ཐམས་ཅད་ཀྱིས་དུས་གསུམ་དུ་བསགས་པ་དང༌། ཡོད་པའི་དགེ་བའི་རྩ་བ་འདིས་བདག་དང་སེམས་ཅན་ཐམས་ཅད་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་གྱུར་ཅིག །དེ་ལྟར་གཤིན་པོའི་བསྔོ་བ་རྒྱས་པ་རྒྱུ་འབྲས་ཀྱི་བསྟན་པ་ཡོངས་རྫོགས་ཀྱི་ལམ་རིམ་དུ་སྦྱར་བ་འདིའང༌། གདན་ས་ཆེན་པོ་བྱང་ཆུབ་གླིང་གི་སློབ་དཔོན་པའི་རིགས་བླ་མ་དཀོན་མཆོག་མཚོ་སྐྱེས་ཀྱིས་བསྐུལ་བའི་ངོར། འབྲི་གུང་པ་ཤཱཀྱའི་དགེ་སློང་རྡོ་རྗེ་འཛིན་པ་ཆོས་ཀྱི་གྲགས་པས། གསེར་འཕྱང་གི་ལོ་སྨིན་དྲུག་ཅན་གྱི་དམར་པོའི་བཟང་པོར། དབུར་སྟོད་འབྲི་ཀླུང་རྩེ་བ་གཞིས་ཀ་སྲ་བརྟན་རྡོ་རྗེའི་གནས་མཆོག་ཏུ་མགྱོགས་པར་བྲིས་པས་སེམས་ཅན་ཐམས་ཅད་ལ་སྨན་པ་མོད་མི་དམའ་བར་གྱུར་ཅིག། །།སརྦ་མངྒ་ལཾ།།