༄༅། །ལམ་ཟབ་བླ་མ་སྒྲུབ་པ་ལས། ནང་སྒྲུབ་འཁོར་འདས་རང་གྲོལ་བཞུགས་སོ།།

རྡོ་རྗེ་འཆང་དབང་བླ་མ་ལ། །རྡོ་རྗེ་གསུམ་གྱིས་གུས་མཆོད་ནས། །ལམ་ཟབ་བླ་མ་སྒྲུབ་པ་ཡི། །ནང་སྒྲུབ་འཁོར་འདས་རང་གྲོལ་བྲི། །ཕྱི་སྒྲུབ་མཚན་མ་མཐར་ཕྱིན་ནས། །ནང་ལྟར་སྒྲུབ་པ་འདི་ལྟ་སྟེ། །ཐོག་མར་ཐུན་མོང་མ་ཡིན་པའི། །དམིགས་པའི་དབང་གིས་རྒྱུད་སྦྱངས་ནས། །རང་མདུན་གྱད་དང་སེང་ཁྲིའི་སྟེང༌། །པད་ཟླ་ཉི་མའི་དཀྱིལ་འཁོར་དབུས། །རྩ་བའི་བླ་མ་རྡོ་རྗེ་འཆང༌། །ལོངས་སྐུ་ངེས་པ་ལྔ་ལྡན་ཚུལ༑ ༑དར་དང་རིན་ཆེན་རྒྱན་ལྡན་པ། །རྡོ་རྗེ་སྐྱིལ་ཀྲུང་གིས་བཞུགས་ཤིང༌། །རྡོར་དྲིལ་འཛིན་བསྣོལ་འཁྱུད་པའི་པང༌། །རང་འདྲའི་ཡུམ་མཐིང་གྲི་ཐོད་འཛིན། །ཕྱག་ཞབས་ཡབ་ལ་འཁྲིལ་བ་ཡི། །ཡབ་ཡུམ་གཉིས་ཀའི་དཔྲལ་བ་རུ། །ཨོཾ་ལས་འཁོར་ལོ་དཀར་པོ་ནི། །རྩིབས་བརྒྱད་ལྟེ་བར་ཨོཾ་གྱིས་མཚན། །མགྲིན་པར་ཨཱཿལས་པདྨ་དམར། །འདབ་བརྒྱད་ལྟེ་བར་ཨཱཿདམར་མཚན། །ཐུགས་ཀར་ཧཱུྂ་ལས་རྡོ་རྗེ་ནི། །རྩེ་ལྔ་མཐིང་ཁའི་ལྟེ་བ་རུ། །ཧཱུྂ་མཐིང་གསལ་གདབ་མཆོད་པ་འབུལ། །ཕྱག་དང་མཎྜལ་གུས་བྱས་ཏེ། །བསྟོད་ཅིང་མོས་གུས་གདུང་ཤུགས་ཀྱིས༑ ༑གསོལ་བ་ཕུར་ཚུགས་བཏབ་པའི་ཚེ། །ཡབ་ཡུམ་དཔྲལ་བའི་ཨོཾ་དཀར་ལས། །བདུད་རྩི་འོད་དཀར་རང་ཉིད་ཀྱི། །དཔྲལ་བར་ཐིམ་པས་ཐ་མལ་ལུས། །སྦྱངས་ནས་རྡོ་རྗེའི་སྐུ་རུ་བསམ། །ཡབ་ཡུམ་མགྲིན་པའི་ཨཱཿདམར་ལས། །བདུད་རྩི་འོད་དམར་རྒྱུན་བབ་པ། །རང་མགྲིན་ཐིམ་པས་ཐ་མལ་ངག །སྦྱངས་ནས་རྡོ་རྗེའི་གསུང་དུ་བསམ། །ཡབ་ཡུམ་ཐུགས་ཀའི་ཧཱུྂ་མཐིང་ལས། །བདུད་རྩི་འོད་མཐིང་རང་ཉིད་ཀྱི། །སྙིང་ཁར་ཐིམ་པས་ཐ་མལ་སེམས། །སྦྱངས་ནས་རྡོ་རྗེའི་ཐུགས་སུ་བསམ། །ཐ་མར་བླ་མ་ཡབ་ཡུམ་རྣམས། །འོད་ཞུ་རང་གི་སྨིན་མཚམས་སུ། །ཐིམ་པས་སྒོ་གསུམ་སྒྲིབ་སྦྱངས་ནས། །རྡོ་རྗེ་གསུམ་དུ་གྱུར་པར་བསམ། །དེ་ནི་སྔོན་འགྲོའི་དབང་ཡིན་ནོ། །ཐུན་དང་པོའོ། །དངོས་གཞི་འདི་ལྟར་དམིགས་པར་བྱ། །རང་གནས་འོག་མིན་ཞིང་ཁམས་ཉིད། །དག་པའི་བཀོད་པ་ཕུན་ཚོགས་དབུས། །རིན་ཆེན་སེང་ཁྲི་པདྨ་དང༌། །ཟླ་ཉིའི་དཀྱིལ་འཁོར་འོད་འབར་སྟེང༌། །རང་རིག་ཧཱུྂ་མཐིང་འོད་འབར་ལས༑ ༑རྡོ་རྗེ་སྔོན་པོ་རྩེ་ལྔ་པ། །ལྟེ་བ་ཧཱུྂ་མཐིང་གིས་མཚན་ལས། །འོད་འཕྲོས་རྒྱལ་བ་རྣམས་མཆོད་ཅིང༌། །འགྲོ་བའི་དོན་བྱས་སླར་འདུས་པ། །ཡོངས་གྱུར་རང་རིག་བླ་མའི་སྐུ། །རྡོ་རྗེ་འཆང་དབང་ནམ་མཁའི་མདོག

།དབུ་སྐྲ་ལྕང་ལོ་གཙུག་ཏུ་བཅིངས། །རིན་ཆེན་རྣམ་པ་སྣ་ཚོགས་པས། །དབུ་དང་ཕྱག་ཞབས་མགུལ་དཔུང་སྙན། །དོ་ཤལ་སེ་མོ་དོ་སྐ་རགས། །བཀོད་མཛེས་རྒྱན་གྱིས་རབ་མཛེས་ཤིང༌། །སྣ་ཚོགས་དར་གྱིས་བཀླུབས་པ་སྟེ། །རྡོ་རྗེ་སྐྱིལ་ཀྲུང་གིས་བཞུགས་ཤིང༌། །རྡོ་རྗེ་དྲིལ་བུ་བསྣོལ་འཁྱུད་པའི། །པང་དུ་ཡུམ་ཆེན་རྡོ་རྗེ་སྙེམས། །སྔོ་བསངས་ཞལ་གཅིག་ཕྱག་གཉིས་ཀྱིས། །གྲི་ཐོད་འཛིན་པས་ཡབ་ལ་འཁྱུད། །དར་དང་རིན་ཆེན་རུས་པས་བརྒྱན། །དབུ་སྐྲ་ལྕང་ལོ་རྒྱབ་ཏུ་འཕྱང༌། །ཞབས་གཉིས་པད་སྐྱིལ་འཁྲིལ་སྦྱོར་ཚུལ༑ ༑ཡབ་ཡུམ་དཔྲལ་བའི་སྐུ་རྡོ་རྗེ། །དཀར་པོ་འཁོར་ལོ་དྲིལ་བུ་འཛིན། །མགྲིན་པར་གསུང་གི་རྡོ་རྗེ་ནི། །དམར་པོ་པདྨ་དྲིལ་བུ་འཛིན། །ཐུགས་ཀར་ཐུགས་ཀྱི་རྡོ་རྗེ་ནི། །མཐིང་ཁ་རྡོ་རྗེ་དྲིལ་བུ་འཛིན། །ཡུམ་གྱི་དཔྲལ་བར་སྐུ་ཡི་ནི། །རྡོ་རྗེ་མ་དཀར་གྲི་ཐོད་འཛིན། །མགྲིན་པར་གསུང་གི་རྡོ་རྗེ་མ། །དམར་མོ་གྲི་ཐོད་འཛིན་མ་སྟེ། །ཐུགས་ཀར་ཐུགས་ཀྱི་རྡོ་རྗེ་མ། །མཐིང་ཁ་གྲི་ཐོད་འཛིན་པ་ལ། །ཀུན་ཀྱང་དར་དང་རིན་ཆེན་རྒྱན། །ཡབ་རྣམས་རྡོ་རྗེའི་སྐྱིལ་ཀྲུང་བཞུགས། །དབུ་སྐྲ་རལ་པའི་ཐོར་ཅོག་བཅིངས། །ཡུམ་རྣམས་པདྨའི་སྐྱིལ་ཀྲུང་ལ། །དབུ་སྐྲ་ལྕང་ལོ་རྒྱབ་ཏུ་གྲོལ། །ལོངས་སྐུ་ངེས་པ་ལྔ་ལྡན་ཚུལ། །སྣང་ལ་རང་བཞིན་མ་གྲུབ་པ། །འོད་ཀྱི་ལུས་ཅན་གསལ་བར་བསྒོམ། །ཐུན་གཉིས་པའོ། །ལྷ་རྣམས་ཀུན་ལས་འོད་འཕྲོས་པས། །ཕྱོགས་བཅུའི་རྒྱལ་བ་འཁོར་དང་བཅས། །དབང་ལྷའི་རྣམ་པར་སྤྱན་དྲངས་མཆོད། །ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ། ཞེས་པས་གསོལ་བཏབ་དབང་ལྷ་རྣམས། །བུམ་པ་བདུད་རྩིས་གང་ཐོགས་ནས། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། ཞེས་པས་དབང་བསྐུར་དྲི་མ་དག །ཆུ་ལྷག་གྱེན་དུ་འཁྱིལ་བ་ལས། །གཙོ་བོ་ཡབ་ཡུམ་དབུ་ལ་ནི། །བདེ་གཤེགས་རིགས་ལྔས་རྒྱས་གདབ་ཅིང༌། །སྐུ་ཡི་རྡོ་རྗེ་ཡབ་ཡུམ་ལ། །རྣམ་པར་སྣང་མཛད་དག་གིས་བརྒྱན། །གསུང་གི་རྡོ་རྗེ་ཡབ་ཡུམ་ལ། །སྣང་བ་མཐའ་ཡས་ཀྱིས་རྒྱས་གདབ། །ཐུགས་ཀྱི་རྡོ་རྗེ་ཡབ་ཡུམ་ལ། །མི་བསྐྱོད་རྒྱལ་པོས་རྒྱས་བཏབ་ནས། །དབང་ལྷ་རྣམས་ནི་གཙོ་ལ་ཐིམ། །སླར་ཡང་ལྷ་རྣམས་གནས་གསུམ་དུ། །འཁོར་ལོ་དཀར་དང་པདྨ་དམར། །རྡོ་རྗེ་སྔོན་པོ་རྩེ་ལྔ་པ། །འཁོར་ལོའི་ལྟེ་བར་ཨོཾ་ཡིག་དཀར། །པདྨའི་ལྟེ་བར་ཨཱཿཡིག་དམར། །རྡོ་རྗེའི་ལྟེ་བར་ཧཱུྂ་ཡིག་མཐིང༌། །དེ་ལྟར་གསལ་སྣང་ཐོན་པ་དང༌། །ཐམས་ཅད་འོད་ལུས་གསལ་སྟོང་སྐུ། །མ་ཡེང་རྩེ་གཅིག་བསྒོམ་པར་བྱའོ། །ཐུན་གསུམ་པའོ། །སླར་ཡང་དཔྲལ་བའི་ཨོཾ་རྣམས་ལས། །འོད་དཀར་འཕྲོས་པས་རང་ལུས་ཀྱི། །སྒྲིབ་སྦྱངས་སྤྲུལ་སྐུ་ཐོབ་བསམ་ཞིང༌། །ཨོཾ་ཡིག་བརྒྱ་སྟོང་ཅི་འགྲུབ་བཟླས། །མགྲིན་པའི་ཨཱཿལས་འོད་དམར་འཕྲོས། །རང་གི་ངག་གི་སྒྲིབ་སྦྱངས་ནས། །ལོངས་སྐུ་ཐོབ་བསམ་ཨཱཿཡིག་བཟླ༑ ༑སྙིང་ཁའི་ཧཱུྂ་ལས་འོད་མཐིང་འཕྲོས། །ཡིད་སྒྲིབ་སྦྱངས་ནས་ཆོས་སྐུ་ཐོབ། །ཧཱུྂ་གི་བཟླས་པ་ཅི་འགྲུབ་བྱ། །སླར་ཡང་གནས་གསུམ་ཡི་གེ་ལས། །འོད་འཕྲོས་འགྲོ་རྣམས་ལུས་ངག་ཡིད། །སྒྲིབ་པ་སྦྱངས་ནས་སྐུ་གསུམ་པོ། །ཐོབ་པའི་དམིགས་པ་སོ་སོར་བྱ། །དེ་ཚེ་ཡི་གེ་གསུམ་པོ་ཡང༌། །སོ་སོར་བརྒྱ་སྟོང་ཅི་འགྲུབ་བཟླ། །ཐུན་བཞི་པའོ། །སླར་ཡང་གནས་གསུམ་ཡི་གེ་ལས། །དཀར་དམར་མཐིང་ཁའི་འོད་འཕྲོས་པས། །ཕྱི་སྣོད་འཇིག་རྟེན་འོག་མིན་ཞིང༌། །ནང་བཅུད་འགྲོ་དྲུག་རྡོ་རྗེ་འཆང༌། །ཡབ་ཡུམ་སྐུ་གསུང་ཐུགས་རྡོ་རྗེ། །ལ་སོགས་རང་འདྲར་དམིགས་པ་ཡིས། །གནས་རྣམས་ཕྱག་མཚན་དང་བཅས་གསལ། །རང་གི་ཐུགས་ཀའི་ས་བོན་གྱིས། །དབང་ལྷ་སྤྱན་དྲངས་མཆོད་གསོལ་གདབ། །དབང་བསྐུར་སོ་སོར་རྒྱས་འདེབས་སོ། །རང་ཉིད་ཇི་བཞིན་དེར་བྱས་ནས། །ཀུན་གྱི་གནས་གསུམ་ཡི་གེ་ལས། །འོད་འཕྲོས་སྟོང་གསུམ་འཇིག་རྟེན་གྱི། །འགྲོ་ཀུན་ལ་ཡང་དེ་ལྟར་སྦྱར༑ ༑ཀུན་གྱི་ལུས་ནི་ལྷ་ཡབ་ཡུམ། །ངག་ནས་ཡིག་གསུམ་འབྲུག་ལྟར་སྒྲོག

།ཐུགས་ནི་མི་གཡོ་ཏིང་འཛིན་གསལ། །དེ་ལྟར་བསམ་བྱས་ཡི་གེ་གསུམ། །བརྒྱ་སྟོང་ཁྲི་འབུམ་ལ་སོགས་པ། །ཅི་འགྲུབ་མ་ཡེང་རྩེ་གཅིག་བཟླ། །ཐུན་ལྔ་པའོ། །སླར་ཡང་རྫོགས་པའི་རྣལ་འབྱོར་སླད། །རང་གི་གནས་གསུམ་ལས་སྤྲོས་པའི། །འོད་ཀྱིས་སྣོད་བཅུད་རྟེན་བརྟེན་པ། །བསྡུས་ནས་རང་གི་གནས་གསུམ་ཐིམ། །དར་ཅིག་ཡིག་གསུམ་ཅི་ནུས་བཟླ། །སླར་ཡང་རང་ཉིད་ཡབ་ཡུམ་གྱི། །སྐུ་ལུས་སྟོད་སྨད་ནས་ཞུ་བ། །རྡོ་རྗེ་གསུམ་གྱི་ལྷར་ཐིམ་ཞིང༌། །དེ་ཡང་སྐུ་ཡི་རྡོ་རྗེ་ནི། །གསུང་ལ་ཐིམ་ཞིང་གསུང་རྡོ་རྗེ། །ཐུགས་ཀྱི་རྡོ་རྗེ་ལ་ཐིམ་ཚེ། །ཐུགས་ཀྱི་རྡོ་རྗེ་མ་ཉིད་ནི། །ཐུགས་ཀྱི་རྡོ་རྗེ་ཡབ་ལ་ཐིམ། །ཡབ་ཀྱང་ཐུགས་ཀའི་རྡོ་རྗེ་ལ། །རྡོ་རྗེ་ཧཱུྂ་ལ་ཧཱུྂ་ཞབས་ཀྱུ། །ཁོག་པ་མགོ་བོ་ཟླ་ཚེས་དང༌། །ཐིག་ལེ་ནཱ་ད་ལ་ཐིམ་ནས། །ནཱ་ད་དེ་ལ་སེམས་གཏད་ནས། །དར་ཅིག་མ་ཡེང་མཉམ་པར་བཞག །སླར་ཡང་ནཱ་ད་མི་དམིགས་ངང༌། །དུས་གསུམ་ཀུན་རྟོག་རྒྱུན་བཅད་ནས། །ཁྱབ་གདལ་ཡེ་ཁྱབ་ངང་དུ་བཞག །རྗེས་སུ་འཁོར་གསུམ་ཡོངས་དག་པའི། །བསྔོ་སྨོན་དག་གིས་རྒྱས་བཏབ་ནས། །སྤྱོད་ལམ་ཆོས་དང་མཐུན་པར་བཀོལ༑ ༑ཐུན་དྲུག་པའོ། ། དེ་ལྟར་ལམ་ཟབ་བླ་སྒྲུབ་ཀྱི། །ནང་སྒྲུབ་འཁོར་འདས་རང་གྲོལ་འདི། །འཇིག་རྟེན་གསུམ་མགོན་བླ་མའི་གསུང༌། །ཇི་བཞིན་ཆད་དང་ལྷག་མེད་པར། །ཆོས་ཀྱི་གྲགས་པ་ཞེས་བགྱི་བས། །གཞན་ལ་ཕན་སྙམ་ཡི་གེར་བཀོད༑ ༑དགེ་དེས་མ་ཚོགས་འགྲོ་བ་རྣམས། །རྡོ་རྗེ་འཆང་དབང་ཐོབ་པར་ཤོག། །།སརྦ་མངྒ་ལཾ།།