༄༅། །འཇམ་དཔལ་གཤིན་རྗེའི་གཤེད་ཕྱག་རྒྱ་ཟིལ་གནོན་གྱི་ཐུན་མོང་མ་ཡིན་པའི་རྫོགས་རིམ་རྡོ་རྗེ་བཞིའི་རྣལ་འབྱོར་ཞེས་བྱ་བ་ཆེས་ཟབ་ཅིང་གསང་བ་སྙིང་ཁྲག་ལྟ་བུ་བཞུགས་སོ།།

འཇམ་དཔལ་གཤིན་རྗེའི་གཤེད་ཕྱག་རྒྱ་ཟིལ་གནོན་གྱི་ཐུན་མོང་མ་ཡིན་པའི་རྫོགས་རིམ་རྡོ་རྗེ་བཞིའི་རྣལ་འབྱོར་ཞེས་བྱ་བ། །བླ་མ་དང་ལྷག་པའི་ལྷ་མཆོག་ཡ་མཱ་རིར་ཕྱག་འཚལ་ལོ། །འདི་ཉིད་ཀྱི་དབང་ཐོབ་ཅིང་དཀའ་ཐུབ་དང་སྡོམ་པ་ལ་གནས་པའི་སྔགས་པས་རྫོགས་པའི་རིམ་པ་ཉམས་སུ་བླང་བ་ལ་གཉིས། ཐུན་མོང་དང༌༑ ཐུན་མོང་མ་ཡིན་པ་གཉིས་སོ། །དང་པོ་ཐུན་མོང་བ་ནི། རྫོགས་རིམ་དབང་བཞིའི་རྣལ་འབྱོར་ཞེས་བྱ་བ་ལོགས་སུ་བཤད་པ་ལྟར་སྔོན་དུ་ཉམས་སུ་བླང་བར་བྱའོ། །གཉིས་པ་ཐུན་མོང་མ་ཡིན་པའི་རྫོགས་རིམ་སྙིང་ཁྲག་ལྟ་བུ་ཆེས་ཤིན་ཏུ་ཟབ་པ་རྡོ་རྗེ་བཞིའི་རྣལ་འབྱོར་འདི་ཉིད་ཉམས་སུ་བླང་བ་ལ་བཞི། སྔོན་འགྲོ། དངོས་གཞི། རྗེས། གནད་དུས་སོ། །དང་པོ་སྔོན་འགྲོ་ལ་གསུམ། སྤྱི་དང༌། བྱེ་བྲག །ཁྱད་པར་རོ། །དང་པོ་སྤྱིའི་སྔོན་འགྲོ་ལ་བཞི། དལ་འབྱོར་རྙེད་དཀའ། མི་རྟག་ཅིང་འཆི་བ། རྒྱུ་འབྲས་ལ་ཡིད་ཆེས། འཁོར་བའི་ཉེས་པ་བསམ་པ་རྣམས་ནི་ལམ་གཞན་ལྟར་ཉམས་སུ་བླང་ངོ༌། །གཉིས་པ་བྱེ་བྲག་གི་སྔོན་འགྲོ་ལ་བཞི། ཚོགས་ཞིང་སྤྱན་དྲང་བ། བཞུགས་སུ་གསོལ་བ། བདུན་རྣམ་དག །སྡོམ་པ་གཟུང་བའོ། །དང་པོ་ཚོགས་ཞིང་སྤྱན་དྲང་བ་ནི། བདེ་བའི་སྟན་ལ་ལུས་བསམ་གཏན་གྱི་ཡན་ལག་བདུན་དང་ལྡན་པར། གཏེར་གཞུང་ནས་འབྱུང་བ་འདི་ཉིད་འདོན་སྒོམ་སྦྲགས་ཏེ། ན་མོ་བླ་མ་འཇམ་དཔལ་ཚེ་ཡི་བདག །དུས་འདི་ནས་བཟུང་ཡེ་ཤེས་སེམས་དཔའི་སྐུ། །མ་ཐོབ་བར་དུ་ཕྱག་འཚལ་སྐྱབས་སུ་མཆི། །འཁོར་བའི་སྡུག་བསྔལ་ཐམས་ཅད་སྒྲོལ་བར་ཤོག །ཅེས་གསུམ་གྱིས་སྐྱབས་འགྲོ་བྱ། བདག་ཉིད་ཚེ་བདག་ནག་པོ་ཡི། །ཐུགས་ཀའི་དྭངས་མ་འོད་ལྔ་ལས། །འོད་ཟེར་གྲངས་མེད་ཕྱོགས་བཅུར་འཕྲོས། །དུས་གསུམ་བླ་མ་ཡི་དམ་ལྷ། །མཁའ་འགྲོ་དམ་ཅན་གཤིན་རྗེའི་ཚོགས། །དམ་ཚིག་དབང་གིས་སྤྱན་འདྲེན་གཤེགས། །ཞེས་སྤྱན་དྲངས། གཉིས་པ་བཞུགས་སུ་གསོལ་བ་ནི། ཨེ་ནང་དྲག་པོའི་གནས་འདི་རུ། །གཤིན་རྗེ་ཆུ་གླང་གདན་སྟེང་དུ། །འཁོར་དང་བཅས་པ་ཐམས་ཅད་ནི། །རྔམ་བརྗིད་སྟབས་ཀྱིས་བཞུགས་སུ་གསོལ། །ཞེས་བཞུགས་པར་བསམ།

གསུམ་པ་བདུན་རྣམ་དག་ནི། ཧ་ཧ་བཞད་པའི་ཉམས་དང་ལྡན། །ཧི་ནི་གད་མོ་འཇིགས་པར་མཛད། །མཆོག་སྦྱིན་རྡོ་རྗེ་མཆོག་ཁྱོད་འདུད། །ཡང་དག་མཐར་གྱུར་ཁྱོད་ལ་འདུད། །སྟོང་ཉིད་ལས་བྱུང་ཁྱོད་ལ་འདུད། །སངས་རྒྱས་བྱང་ཆུབ་ཁྱོད་ལ་འདུད། །སངས་རྒྱས་ཆགས་པ་ཁྱོད་ལ་འདུད། །སངས་རྒྱས་འདོད་ལ་ཕྱག་འཚལ་འདུད། །སངས་རྒྱས་དགྱེས་པ་ཁྱོད་ལ་འདུད། །སངས་རྒྱས་རོལ་ལ་ཕྱག་འཚལ་འདུད། །སངས་རྒྱས་འཛུམ་པ་ཁྱོད་ལ་འདུད༑ ༑སངས་རྒྱས་བཞད་ལ་ཕྱག་འཚལ་འདུད། །སངས་རྒྱས་གསུང་ཉིད་ཁྱོད་ལ་འདུད། །སངས་རྒྱས་ཐུགས་ལ་ཕྱག་འཚལ་འདུད། །མེད་པ་ལས་བྱུང་ཁྱོད་ལ་འདུད། །སངས་རྒྱས་འབྱུང་བ་ཁྱོད་ལ་འདུད། །ནམ་མཁའ་ལས་བྱུང་ཁྱོད་ལ་འདུད། །ཡེ་ཤེས་ལས་བྱུང་ཁྱོད་ལ་འདུད། །སྒྱུ་འཕྲུལ་དྲ་བ་ཁྱོད་ལ་འདུད། །སངས་རྒྱས་རོལ་སྟོན་ཁྱོད་ལ་འདུད། །ཐམས་ཅད་ཐམས་ཅད་ཁྱོད་ལ་འདུད། །ཡེ་ཤེས་སྐུ་ཉིད་ཁྱོད་ལ་འདུད། །སྲིད་པ་གསུམ་ན་སྡུག་པ་དང༌། །གཏུམ་ཆེན་མ་རུངས་པ་དག་གི༑ ༑ཤ་ཁྲག་རུས་པ་ནང་ཁྲོལ་མཁྲིས། །ཕྱི་ནང་མཆོད་པས་མཆོད་པར་བགྱི། །རང་རིག་ཡེ་ཤེས་ཆོས་ཀྱི་སྐུ། །ཐིག་ལེ་འོད་གསལ་འགྱུར་མེད་ཀྱང༌། །མ་རྟོགས་ལོག་རྟོག་བློར་མ་ལྡན། །ཡེ་ཤེས་ལྷ་ལ་མཐོལ་ལོ་བཤགས། །ཁམས་གསུམ་འཁོར་བ་དག་མཛད་མ། །ཐེག་པ་གསུམ་གྱི་ཆོས་ཚུལ་གྱིས། །དགེ་བ་མཛད་པ་ཐམས་ཅད་ལ། །བདག་ནི་རྗེས་སུ་ཡི་རང་ངོ༌། །འགྲོ་བ་གང་འདུལ་དམ་པའི་ཆོས། །སྣ་ཚོགས་ཇི་ལྟར་འདུལ་གྱུར་པ། །རྡོ་རྗེ་འཁོར་ལོ་རིན་པོ་ཆེ། །པདྨ་རལ་གྲི་བསྐོར་དུ་གསོལ། །ཡང་དག་ཆོས་ཀྱི་དབྱིངས་ཉིད་དུ། །འོད་གསལ་བར་ནི་བཞུགས་གྱུར་པ། །འགྲོ་ལ་བརྩེ་བའི་ཆོ་འཕྲུལ་གྱིས། །མྱ་ངན་མི་འདའ་སྣང་བཞུགས་གསོལ། །བདག་གི་དགེ་བའི་ལས་རྣམས་ཀྱིས། །འཇིག་རྟེན་འདིར་ཡང་སངས་རྒྱས་འགྱུར། །འགྲོ་ལ་ཕན་པའི་ཆོས་ཀྱང་སྟོན། །ཐམས་ཅད་བྱང་ཆུབ་ཕྱིར་བསྔོའོ། །ཞེས་ལན་གསུམ།

བཞི་པ་སྡོམ་པ་གཟུང་བ་ནི། འཇམ་པའི་རྡོ་རྗེ་ལ་སོགས་པ། །སྲས་བཅས་རྒྱལ་བ་འཁོར་བཅས་དང༌། །མ་ལུས་བདག་ལ་དགོངས་སུ་གསོལ། །བདག་ནི་འགྲོ་བའི་དོན་གྱི་ཕྱིར། །དུས་གསུམ་མགོན་པོས་གང་མཛད་པའི། །དོན་དེ་བདག་གིས་གཟུང་བར་བགྱི། །དྲི་མ་བྲལ་བའི་ཚུལ་ཁྲིམས་དང༌༑ ༑ཆོས་རྣམས་ཡོངས་བསྡུ་དགེ་བ་དང༌། །སེམས་ཅན་དོན་བྱེད་རྣམ་པ་གསུམ། །བདག་གིས་ཡོངས་སུ་གཟུང་བར་བགྱི། །མ་བསྒྲལ་བ་རྣམས་བདག་གིས་བསྒྲལ། །དེ་བཞིན་མ་གྲོལ་བ་རྣམས་དགྲོལ། །དབྱུགས་ལ་ཕྱིན་རྣམས་དབྱུགས་དབྱུང་ཞིང༌། །ཐམས་ཅད་མྱ་ངན་འདས་ལ་འགོད། །འཇམ་དཔལ་སྐུ་ཡི་དམ་ཚིག་ཏུ། །དཀོན་མཆོག་གསུམ་གཟུང་མི་བཏང་ངོ༌། །འཇམ་དཔལ་གསུང་གི་དམ་ཚིག་ཏུ། །ཐེག་པ་གསུམ་པོ་མ་ཉམས་གཟུང༌། །འཇམ་དཔལ་ཐུགས་ཀྱི་དམ་ཚིག་ཏུ། །རྡོ་རྗེ་དྲིལ་བུ་ཕྱག་རྒྱ་གཟུང༌། །འཇམ་དཔལ་ཡོན་ཏན་དམ་ཚིག་ཏུ། །དུས་དྲུག་སྦྱིན་པ་རྣམ་བཞི་སྦྱིན། །འཇམ་དཔལ་ཕྲིན་ལས་དམ་ཚིག་ཏུ། །ཕྱི་ནང་གསང་བའི་མཆོད་པ་བྱ། །འཇམ་དཔལ་ཐམས་ཅད་འདུས་པ་ཡི། །སློབ་དཔོན་དག་ཀྱང་གཟུང་བར་བགྱི། །སྡོམ་པ་ཀུན་དང་ཡང་དག་ལྡན། །རྒྱུད་ཀུན་ཡོངས་སུ་གཟུང་བར་བགྱི། །ཞེས་ལན་གསུམ། གསུམ་པ་ཁྱད་པར་ཀྱི་སྔོན་འགྲོ་ལ་གསུམ། མཎྜལ། གསོལ་གདབ། དབང་བླང་བའོ། །དང་པོ་མཎྜལ་དབུལ་བ་ནི། ཨོཾ་ཨཱཿཧཱུྂ་ཧོཿ རིན་ཆེན་དུ་མས་བརྒྱན་པའི་མཎྜལ་འདི། །བླ་མ་འཇམ་དཔལ་གཤིན་རྗེའི་གཤེད་པོ་དང༌། །སངས་རྒྱས་བྱང་སེམས་འཕགས་པའི་ཚོགས་ལ་འབུལ། །བཞེས་ཤིང་མཉེས་ནས་བྱིན་གྱིས་བརླབ་ཏུ་གསོལ། །ཨོཾ་རཏྣ་མཎྜལ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྂ། ཞེས་འབུལ། དབང་རྒྱས་པ་བླང་ན། སྐབས་འདིར་བདག་འཇུག་རྒྱུན་འཁྱེར་ལོགས་སུ་ཡོད་པའི་སྐབས་ཀྱི་དགའ་ཆེན་ཁྱོད་བདག་གིས་གསོལ་བ་བཏབ་པ་ནས་དབང་བཞིའི་བར་རྫོགས་པར་བླངས། བསྡུ་ན། གཉིས་པ་གསོལ་བ་གདབ་པ་ནི། མཐིང་ནག་ཨེ་ལས་དྲག་པོའི་གཞལ་ཡས་སུ། །གཤིན་རྗེ་ཆུ་གླང་བརྫིས་པའི་གདན་སྟེང་དུ། །འཇམ་དཔལ་ཡ་མཱནྟ་ཀ་གཤིན་རྗེའི་གཤེད། །གཤེད་པོ་ཁྲོ་བོ་དྲེགས་པའི་འཁོར་གྱིས་བསྐོར། །གཤིན་རྗེ་གཤེད་པོའི་ལྷ་ཚོགས་ལ་གསོལ་བ་འདེབས། །ཞེས་ལན་གསུམ་གྱིས་གསོལ་བ་བཏབ།

གསུམ་པ་དབང་བླང་བ་ནི། ཚོགས་ཞིང་གཙོ་བོའི་ཐུགས་ཀ་ནས་ཨོཾ་དཀར༑ ཨཱཿདམར། ཧཱུྂ་མཐིང་རིམ་གྱིས་སྤྲོས་པ་བདག་གི་དཔྲལ་མགྲིན་སྙིང་གར་ཐིམ་པར་བསམ་ཞིང༌། དཔལ་ལྡན་རྡོ་རྗེའི་སྐུ་འཆང་བ། །རྡོ་རྗེ་མི་ཕྱེད་སྐུ་དང་ལྡན། །དེང་བདག་སངས་རྒྱས་སྐུ་འཛིན་པ། །སྐུ་ཡི་རྡོ་རྗེ་ཨོཾ་ཡང་སྦྱིན། །ཀཱ་ཡ་ཨ་བྷི་ཥིཉྩ་ཨོཾ། འོད་ཀྱིས་ལུས་གང་བུམ་དབང་ཐོབ། །དཔལ་ལྡན་རྡོ་རྗེའི་གསུང་འཆང་བ། །རྡོ་རྗེ་མི་ཕྱེད་གསུང་དང་ལྡན། །དེང་བདག་སངས་རྒྱས་གསུང་འཛིན་པ། །གསུང་གི་རྡོ་རྗེ་ཨཱཿཡང་སྦྱིན། །ཝཱཀ་ཨ་བྷི་ཥིཉྩ་ཨཱཿ འོད་ཀྱིས་གང་བས་གསང་དབང་ཐོབ།་་༌།དཔལ་ལྡན་རྡོ་རྗེའི་ཐུགས་འཆང་བ། །རྡོ་རྗེ་མི་ཕྱེད་ཐུགས་དང་ལྡན། །དེང་བདག་སངས་རྒྱས་ཐུགས་འཛིན་པ། །ཐུགས་ཀྱི་རྡོ་རྗེ་ཧཱུྂ་དུ་མཛོད། །ཙིཏྟ་ཨ་བྷི་ཥིཉྩ་ཧཱུྂ། འོད་ཀྱིས་གང་བས་ཐུགས་དབང་ཐོབ། གཙོ་བོ་ཡབ་ཡུམ་སྙོམས་པར་ཞུགས་ཤིང་ཨེ་ཀ་ཧེ་དུན་སོགས་བསྒྲགས་པས་འཇོམས་བྱེད་གཤིན་རྗེའི་ཚོགས་ཐམས་ཅད་བསྡུས། ཨྱཻ་རིང་གི་རྣམ་པར་གྱུར། ཆར་ལྟར་བབ་པ་རང་གི་བ་སྤུའི་བུ་ག་ཐམས་ཅད་དུ་ཐིམ་པས་རང་ལུས་འོད་སེར་པོས་གང༌། དེ་ཐམས་ཅད་འུབས་ཀྱིས་སྙིང་གའི་དྭངས་མ་དང་འདྲེས་པར་བསམ་ཞིང༌། བླ་མ་བཅོམ་ལྡན་གཤིན་རྗེའི་དགྲ། །གསོད་བྱེད་མ་དང་མཉམ་སྦྱར་ནས། །བདེ་བའི་སྒྲ་ཆེན་རབ་ཏུ་བསྒྲགས། །ཨྱཻ་ཀ་ཧེ་དུན་ཡ་མ་སྙིང་ཁྲག་ར་མ་ཙ་ཡ་ཧཱུྂ་ཕཊ། སྟོང་གསུམ་སྒྲ་ཡིས་གང་བ་ནས། །འཇོམས་བྱེད་འབར་བ་གཤིན་རྗེའི་སྲོག །མ་ལུས་འོད་ཀྱིས་ཕྲོགས་ནས་ནི། །གསང་སྔགས་ཨྱཻ་རིང་ཆར་དུ་བབ། །བ་སྤུའི་བུ་ག་ཀུན་ཏུ་ཞུགས། །བཙོ་མ་གསེར་འདྲའི་འོད་ཀྱིས་གང༌། །སྙིང་གའི་དྭངས་མའི་དབུས་སུ་ཞུགས། །འཁོར་འདས་གཉིས་མེད་ཡེ་ཤེས་སེམས། །སྟོང་གསལ་ཟུང་འཇུག་དབང་བཞི་ཐོབ། །བསྡུ་བ་ནི། ཛཿཧཱུྂ་བཾ་ཧོ༔ བླ་མ་འཇམ་དཔལ་ལྷ་ཚོགས་ཀུན། །མ་ལུས་བདག་གི་སྙིང་གར་བསྟིམ། །རྣོ་ལ་ངར་གྱིས་རབ་བཏགས་ནས། །འཆི་བདག་སྡེ་དཔུང་བདུད་ལས་རྒྱལ། །ཞེས་དམིགས་མེད་ཀྱི་ངང་དུ་ཅི་གནས་བཞག

།མཐར། སེམས་ཅན་མ་ལུས་བདེ་ལྡན་ཞིང༌། །སྡུག་བསྔལ་སྲིད་པའི་མཐའ་བྲལ་ནས། །བདེ་ཆེན་ཡེ་ཤེས་ཐོབ་གྱུར་ཅིག །ཁྱབ་བདག་ཆེན་པོ་ལ་གནས་ཤོག །ཅེས་སྨོན་ལམ་གདབ་བོ། །ས་མ་ཡ༔ རྒྱ་རྒྱ་རྒྱ༔ གཉིས་པ་དངོས་གཞི་ལ་གཉིས། རྩ་བ་དང༌། ཡན་ལག་གོ། །དང་པོ་རྩ་བ་རྡོ་རྗེ་བཞིའི་རྣལ་འབྱོར་ལ་བཞི། བུམ་དབང་གི་ཉམས་ལེན་གོང་བུ་དབྱིབས་སྐུ་རྡོ་རྗེའི་རྣལ་འབྱོར། གསང་དབང་གི་ཉམས་ལེན་སྲོག་རྩོལ་འབར་འཛག་གསུང་རྡོ་རྗེའི་རྣལ་འབྱོར། ཤེར་དབང་གི་ཉམས་ལེན་ཕྱག་རྒྱ་རྣམ་གཉིས་ཐུགས་རྡོ་རྗེའི་རྣལ་འབྱོར། ཚིག་དབང་གི་ཉམས་ལེན་བསམ་གྱིས་མི་ཁྱབ་པའི་ཡེ་ཤེས་རྡོ་རྗེའི་རྣལ་འབྱོར་རྣམས་སོ། །དང་པོ་བུམ་དབང་གི་ཉམས་ལེན་གོང་བུའི་དབྱིབས་སྐུ་རྡོ་རྗེའི་རྣལ་འབྱོར་ལ་གསུམ། གསལ་སྣང་འདོན་པ། རིམ་པ་བཞི་ལ་བསླབ་པ། གནད་བཞིས་གཟིར་བའོ། །དང་པོ་གསལ་སྣང་འདོན་པ་ནི། སངས་རྒྱས་ཀྱི་བསྟན་པ་རྒྱས་པར་བྱ་བ་དང༌། ཞེས་པ་ནས། མི་ཚུགས་པའི་མཐུ་རྩལ་དང་ལྡན་པར་གྱུར་གྱི་བར་ངག་འདོན་དཀྱུས་ལྟར་གསལ་སྣང་ཐོན་ངེས་པར་བསྒོམ་པར་བྱའོ། །དེ་རྗེས། ང་ནི་འཇམ་དཔལ་གཤིན་རྗེའི་གཤེད། །ཅེས་པ་ནས༑ སྒྲུབ་ན་ལང་ཚོ་ང་དང་མཉམ། །ཞེས་པའི་བར་གྱིས་ང་རྒྱལ་བརྟན་ནས། སླར་ཡང༌། ཁམས་གསུམ་མ་ལུས་གཞལ་ཡས་ཆེན་པོར་བལྟ། །ཞེས་པ་ནས། གཟུང་འཛིན་རྣམ་དག་མཚན་མའི་ཡུལ་ལས་འདས། །ཞེས་པའི་བར་གྱིས་རྣམ་དག་དྲན་པ་དང་འཁྱེར་སོ་གསུམ་ལ་བསླབ་བོ། །གཉིས་པ་རིམ་པ་བཞི་ལ་བསླབ་པ་ནི། རང་ཟིལ་གནོན་གྱི་སྐུ་སྣང་ལ་རང་བཞིན་མེད་པ་སྒྱུ་མ་ལྟ་བུར་གསལ་བའི་སྐུ་ལས་རང་འདྲའི་སྐུ་དཔག་ཏུ་མེད་པ་སྤྲོས་པས་སྟོང་ཁམས་གང༌། སྣང་བ་ཐམས་ཅད་ཡ་མཱ་རའི་སྐུར་གྱུར། དེ་ལས་ཀྱང་ལྷ་སྤྲོས་པས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཐམས་ཅད་གང་བ་ལ་སེམས་གཏད། སླར་དེ་ཐམས་ཅད་འོད་ཟེར་དུ་བསྡུས་ཐིག་ལེ་ཡུངས་འབྲུ་ཙམ་་་་་་པ་དེ་ལ་རྟེན་དང་བརྟེན་པ་ཐམས་ཅད་མ་འདྲེས་པ་རྫོགས་པ་ཞིག

།མཆན། དུ་བསམ། སླར་དེ་ལས་ལྷ་ཆུང་མང་པོ་སྤྲོས། འཇིག་རྟེན་ཐམས་ཅད་གཞལ་ཡས་ཁང་འགྲོ་བ་ཐམས་ཅད་ལྷར་གྱུར། དེ་དག་ཐམས་ཅད་ཀྱང་རང་སེམས་རོལ་པ་ཆེན་པོ་ལས་གཞན་དུ་མི་ལྟ་ཞིང༌། སླར་རང་ལ་བསྡུ་བ་ནི་རིམ་པ་དང་པོའོ། །ཡང་སྟོང་གསུམ་ལྷས་གང་བ་དེ་དག་ཐམས་ཅད་རང་གཙོ་བོར་གསལ་བ་ལ་ཞལ་ཕྱོགས་པ་ཐམས་ཅད་ཀྱང་ཐུགས་མི་གཡོ་བར་ཏིང་འཛིན་འབའ་ཞིག་ལ་གནས་པར་བསམ་ཞིང༌། རང་ཡང་རྟོག་མེད་དུ་མཉམ་པར་འཇོག་པ་ནི་རིམ་པ་གཉིས་པའོ། །ཡང་སྟོང་གསུམ་གང་བའི་ལྷ་དེ་དག་ཐམས་ཅད་ཟླ་བ་གཅིག་ཤར་བ་ཆུ་སྣོད་ཐམས་ཅད་དུ་སྣང་བ་ལྟར་ལྷ་དེ་དག་ཐམས་ཅད་གཙོ་བོའི་གཟུགས་བརྙན་གྱི་གསལ་མདངས་གཞན་དུ་ཤར་བ་ལྟ་བུ་ལས་རྒྱུད་ཐ་དད་སོ་སོར་དབྱེ་བ་མེད་པ། དེ་དག་ཐམས་ཅད་ཀྱང་མེ་ལོང་ནང་གི་གཟུགས་བརྙན་ལྟར་སྣང་ལ་རང་བཞིན་མ་གྲུབ་པ། འཇའ་ཚོན་ལྟར་གསལ་འཚེར་ལྷུན་བརྗིད་དུ་བསྒོམ་པ་ནི་རིམ་པ་གསུམ་པའོ། །ཡང་རང་ལྷར་གསལ་བ་དང་སྟོང་གསུམ་ལྷས་གང་བ་དེ་དག་ཐམས་ཅད་ནི་ནམ་མཁའི་མཐའ་ལྟར་ཚད་བཟུང་མེད་པ། སྐུ་གསུང་ཐུགས་སྒྲིབ་གཡོགས་བྲལ་བ་གསལ་ཞིང་དྲི་མ་མེད་པ། རྒྱ་ཆད་ཕྱོགས་ལྷུང་དང་བྲལ་བ་སྟོང་གསལ་ནམ་མཁའ་ལྟ་བུ་ལ་རྩེ་གཅིག་ཏུ་མཉམ་པར་འཇོག་པ་ནི་རིམ་པ་བཞི་པའོ། །གསུམ་པ་གནད་བཞིས་གཟིར་བ་ནི། ཕྱི་རོལ་གྱི་རྟེན་གཞལ་ཡས་ཁང་བརྟེན་པ་ལྷར་གསལ་བ་ཐམས་ཅད་རང་ལ་སྐད་ཅིག་གིས་བསྡུས་ནས་ལུས་བསམ་གཏན་གྱི་ཡན་ལག་བདུན་ལ་སྒྲིམ་པ་ལུས་གནད། སྣ་བུག་གཉིས་ནས་རླུང་རོ་ལན་གསུམ་འབུད་པ་ངག་གི་གནད། སེམས་དུས་གསུམ་གྱི་རྟོག་པས་མ་བསླད་པར་སོ་མ་སྟོང་གསལ་དུ་གནས་པ་ཡིད་ཀྱི་གནད། རང་ལྷར་གསལ་བའི་སྙིང་གར་དྭངས་མ་འོད་ཀྱི་གོང་བུ་དོན་གྱི་སྐུར་གནས་ཤིང༌། མིག་ནམ་མཁའི་གནས་སུ་འབྱེད་འཛུམ་གཡོ་འགུལ་མེད་པར་གཏད་ལ་ཉིན་མཚན་བར་མ་ཆད་དུ་མཉམ་པར་འཇོག་པ་ནི་མིག་གི་གནད་དོ། །དེ་ལྟར་གནད་བཞིས་གཟིར་ཏེ་བསྒོམས་པས་མངོན་ཤེས་ལྔ་དང་ཡེ་ཤེས་དབྱིངས་ཀྱི་རྟགས་སྣང་སྣ་ཚོགས་པ་འཆར་ཞིང༌།

འཁོར་འདས་ཐམས་ཅད་སྣང་ལ་རང་བཞིན་མེད་པ་ཟུང་འཇུག་དོན་གྱི་སྒྱུ་མ་སྤྲུལ་པའི་སྐུར་གྲོལ་བ་ནི་བུམ་དབང་གི་ཉམས་ལེན་མཐར་ཐུག་པ་སྙིང་ཁྲག་ལྟ་བུ་སྟེ་སྐུ་ཡི་ཟིལ་གནོན་ཕྱག་རྒྱའི་ཡང་ཏིག་གོ། །ས་མ་ཡ༔ རྒྱ་རྒྱ་རྒྱ༔ གཉིས་པ་གསང་དབང་གི་ཉམས་ལེན་སྲོག་རྩོལ་འབར་འཛག་གསུང་རྡོ་རྗེའི་རྣལ་འབྱོར་ལ་ལྔ། ཕྲ་མོའི་རྣལ་འབྱོར། གཏུམ་མོ་སྔགས་ཀྱི་ཏིང་ངེ་འཛིན། གཞི་གཏན་ལ་དབབ་པ༑ དེ་ཉིད་ཉམས་སུ་བླང་བ། སྣང་བ་བཞི་ཉམས་སུ་བླང་བའོ། །དང་པོ་ཕྲ་མོའི་རྣལ་འབྱོར་ནི། ལུས་བསམ་གཏན་གྱི་ཆོས་བདུན་དང་ལྡན་པས། རང་ཡ་མཱ་རིར་གསལ་བའི་ཁོག་པའི་ནང་སྤྱི་བོ་ནས་གསང་གནས་བར་དུ་རྩ་དབུ་མ་ཕྱི་སྔོ་ནང་དམར་མདའ་སྙུག་འབྲིང་པོ་ཙམ་གསལ་བའི་སྙིང་ཐད་དབུ་མའི་ནང་དུ་དྭངས་མ་འོད་ཀྱི་ཐིག་ལེ་ཤིན་ཏུ་ཕྲ་བ་ལྕགས་རྡུལ་ལས་ཀྱང་ཆུང་བ། རང་ལུས་ལྷ་དང༌། ནང་གི་དབུ་མ་ཐིག་ལེ་དང་བཅས་པ་ཉི་ཟླའི་འོད་ལྟར་འབར་ཞིང་སྒྱུ་མ་ལྟ་བུར་གསལ་ལ་རང་བཞིན་མེད་པར་བསམ་ཞིང༌། སྙིང་གའི་ཐིག་ལེ་ལ་སེམས་མ་ཡེང་བར་རྩེ་གཅིག་ཏུ་གཏད་ལ་སྣ་བུག་གི་རླུང་འབྱུང་འཇུག་གནས་གསུམ་ལ་འབྲེལ་རང་བབས་སུ་འཁྲུལ་འཁོར་བསྐོར་བ་ལ་འབད་དོ། །དེས་ནི་ཉི་ཟླའི་འོད་ལ་སོགས་པ་ཕྲ་མོའི་རྣལ་འབྱོར་གྱི་རྟག་སྣང་རྣམས་འབྱུང་ངོ༌༑ ༑གཉིས་པ་གཏུམ་མོ་སྔགས་ཀྱི་ཏིང་ངེ་འཛིན་ནི། ལུས་གནད་མེ་ཐབ་དྲུག་བཅིང་དང་ལྡན་པས་རང་ཡ་མཱ་རིར་གསལ་བའི་ཁོང་པའི་དབུས་སུ་རྩ་དབུ་མ་སྔར་ལྟར་དང༌། དེ་ཡི་གཡས་སུ་རོ་མ་དམར་མོ། གཡོན་དུ་རྐྱང་མ་དཀར་པོ་གཉིས་ཡས་སྣེ་སྣ་བུག་དང༌། མས་སྣེ་ལྟེ་འོག་སོར་བཞི་ནས་དབུ་མའི་ནང་དུ་ཚུད་པ་རྩ་གསུམ་ལས་གྱེས་པ་སྤྱི་བོར་དམ་ཚིག་གི་ཕྱག་རྒྱ་བདེ་ཆེན་འཁོར་ལོ་སྨིན་མཚམས་ཀྱི་ཐད་ནང་དུ་རྩ་འདབ་སོ་གཉིས་པའི་ལྟེ་བར་ཨོཾ་དཀར་པོ། མགྲིན་པར་ཕྱག་རྒྱ་ཆེན་པོ་ལོངས་སྤྱོད་འཁོར་ལོ་རྩ་འདབ་བཅུ་དྲུག་པའི་ལྟེ་བར་ཨཱཿདམར་པོ།

སྙིང་གར་ཆོས་ཀྱི་འཁོར་ལོ་རྩ་འདབ་བརྒྱད་པའི་ལྟེ་བར་ཧཱུྂ་ནག་པོ། ལྟེ་བར་ལས་ཀྱི་ཕྱག་རྒྱ་སྤྲུལ་པའི་འཁོར་ལོ་རྩ་འདབ་དྲུག་ཅུ་རྩ་བཞི་པའི་ལྟེ་བར་ཨ་ཀ་ཙ་ཊ་ཏ་པ་ཤ་ཡ་དང་འོག་ཏུ་ཀྵཿ སྤྱི་བོར་རྩ་འདབ་སོ་གཉིས་ལ་ཨ་ཨཱ་ནས་ཨཾ་ཨཿའི་བར་དབྱངས་བཅུ་དྲུག་པ་ཕྲག་གཉིས་པ་དེའི་ཕྱོགས་མཚམས་བརྒྱད་དུ། ཨ་ཀ་ཙ་ཊ་ཏ་པ་ཡ་ཤ། མགྲིན་པའི་རྩ་འདབ་བཅུ་དྲུག་ལ་དབྱངས་བཅུ་དྲུག་ཕྲག་གཅིག །སྙིང་གའི་རྩ་འདབ་བརྒྱད་ལ་ཕྱོགས་བཞིར་བུཾ་ཨཾ་ཛྲཱིཾ་ཁཾ། མཚམས་བཞིར་མཱཾ་ལཱཾ་པཱཾ་ཏཱཾ། ལྟེ་བའི་རྩ་འདབ་ཀྱི་འདབ་མ་རེ་བཞི་ལ་དབྱངས་བཅུ་དྲུག་གསལ་བྱེད་སོ་བཞིའི་མཐར། ར་ལ་ཉྤ་ཉྥ་ཡ་ར་ལ་ཝ་ཌ་ཌྷ་ད་དྷ་ཡ་ལ་རྣམས་སོ། །རྩ་གསུམ་འདུས་ནང་རོ་རྐྱང་གི་སྟེང་དུ་རཾ་ཡིག་དམར་པོ་སྤྱི་བོར་ཧཾ་ཡིག་དཀར་པོ་མགོ་ཐུར་བསྟན་རྣམས་གསལ་གདབ། སྣ་བུག་ནས་ཕྱིར་རླུང་དྲག་ཅིང་ཐུང་བའི་རྩུབ་རླུང་བུས། ནང་དུ་འཇུག་པ་ན་དལ་ཞིང་རིང་བའི་འཇམ་རླུང་རྔུབ་ལ་ལྟེ་བར་བཀང་ཞིང་བརྡེག །འོག་རླུང་ཡར་འཐེན་པས་རཾ་ལས་མེ་ཆེར་འབར་སྤྱི་བོའི་ཧཾ་མ་གཏོགས་པའི་ཡི་གེ་རྣམས་བསྲེགས། མེ་ལྕེ་ཧཾ་ལ་རེག་པས་ཧཾ་ལས་བདུད་རྩི་བབ་པས་ཡི་གེ་རྣམས་སླར་གསོས་རིམ་པ་བཞིན་འབར་འཛག་གི་དམིགས་པ་གསལ་ཞིང་རླུང་གཟུང༌། དེའི་ཚེ་དྲོད་ཀྱི་འཁྲུལ་འཁོར་གཅིག་ནི། ཕོ་བ་བསྐོར་ཞིང་སྟོད་སྨད་དུ་སྡིག་པ་དང་འབུལ་འཐེན་འབེབས་བྱ་སྟེ་རྩུབ་ཤིང་གི་འཁྲུལ་འཁོར་བྱའོ། །ཐིག་ལེའི་འཁྲུལ་འཁོར་དྲུག་ནི། བེ་ཅོན་་་་་་རྡོ་རྗེ་བྱ་བའང་ཟེར། གཏུན་ཤིང༌། རལ་གྲི། རྡོ་རྗེ་རྩེ་དགུ། འཁོར་ལོ། སྡིགས་མཛུབ་སྟེ་འཁྲུལ་འཁོར་དྲུག་པོ་ནི་འོག་སྒོའི་རྩ་སྦྱོང་བའི་རྩའི་འཁྲུལ་འཁོར་དྲུག་པོ་སྐབས་འདིར་བྱ་སྟེ། དེ་རྣམས་ནི་ལུས་ཀྱི་འཁྲུལ་འཁོར་རོ། །སྟེང་རླུང་སྡིགས་པས་གཟུགས་མེད་ཁམས་དག །འོག་རླུང་བསྡམས་པས་འདོད་ཁམས་སྒྲོལ། ཁ་སྦྱར་བར་རླུང་བསྐོར་བས་གཟུགས་ཁམས་ཟད་དོ། །དེ་ལྟར་འབད།

ཡང་རླུང་གཏོང་བའི་ཚེ། འཇུག་པ་ཨོཾ། གནས་པ་ཨཱཿ དབྱུང་བ་ཧཱུྂ་དང༌། ཨྱཻ་རིང་དང་ཨྱེ་ཐུང་གི་རང་མདངས་སུ་བཟླ། དེས་ནི་དུ་བ། སྨིག་རྒྱུ། མེ་ཁྱེར། མར་མེ། མཁའ་སྣང༌། སྐྲ་ཤད་དེ་རྟགས་སྣང་དྲུག་དང༌། ཆོས་ཐམས་ཅད་ནམ་མཁའ་དྭངས་པ་ལྟ་བུ་སྣང་ལ་རང་བཞིན་མེད་པར་ཉམས་སུ་མྱོང་བར་འགྱུར་རོ། །དེ་དག་ནི་གསུང་གི་ཟིལ་གནོན་ཕྱག་རྒྱའི་ཡང་ཏིག་གོ༑ ༑ས་མ་ཡ༔ རྒྱ་རྒྱ་རྒྱ༔ གསུམ་པ་གཞི་གཏན་ལ་དབབ་པ་ནི། ལུས་བསམ་གཏན་གྱི་ཡན་ལག་བདུན་དང་ལྡན་པས། རང་སེམས་ཆོས་སྐུ་བརྗོད་དང་བྲལ་བ། དེའི་རང་རྩལ་སྙིང་ཐད་དབུ་མའི་ནང་དུ་ཐིག་ལེ་ཡུངས་འབྲུ་ལྟ་བུ། དེའང་ནང་གི་འབྱུང་བ་སའི་རང་བཞིན་སྲ་བ། ཆུའི་རང་བཞིན་གཤེར་ལ་སྣུམ་པ། མེའི་རང་བཞིན་ཚ་ཞིང་འོད་འབར་བ། རླུང་གི་རང་བཞིན་འཕར་ཞིང་གཡོ་བ། ནམ་མཁའི་རང་བཞིན་སྣང་ཞིང་གསལ་ལ་སྟོང་པ། འབྱུང་བ་ལྔ་འདུས་མི་ཤིགས་པའི་ཐིག་ལེ་དེ་ལ་སེམས་གཏད་དེ། སེམས་དུས་གསུམ་གྱི་རྟོག་པ་དང་ཕྲལ་ལ་རྩེ་གཅིག་ཏུ་བསྒོམས་པས་རང་བྱུང་གི་ཡེ་ཤེས་བཅོས་མིན་རྒྱུད་ལ་འཆར་རོ། །བཞི་པ་དེ་ཉིད་ལམ་དུ་བླང་བ་ནི། མི་ཤིགས་བྱང་ཆུབ་སེམས་ཀྱི་ཐིག་ལེ་སེམས་དང་དབྱེར་མེད་པ་དེ་ཉིད་ཀྱི་རྩལ་སྣང་རང་གསལ་བ་མེ་ལོང་ལྟ་བུའི་ཡེ་ཤེས། ཁ་དོག་སྣ་ཚོགས་སུ་འབར་ཞིང་ཕྱོགས་རིས་མེད་པའི་སྟོང་ཉིད་ལ། དབུགས་ཀྱི་དྭངས་མ་རླངས་པ་ཙམ་སེམས་ཉིད་ཐིག་ལེ་སྣང་སྟོང་མཉམ་ཉིད་ཡེ་ཤེས། དྲོད་ཀྱི་དྭངས་མ་མེ་ལོང་ཉི་འོད་ལྟར་འཕྲད་པ་ལྟར་རྒྱ་ཆད་ཕྱོགས་ལྷུང་མེད་པར་གང་བལྟས་པ་དེར་སྣང་བ་སོར་རྟོག་ཡེ་ཤེས། ཁྲག་གི་དྭངས་མ་ལྕོག་ལའི་མཚལ་ལྟ་བུ་སྦྱངས་པ་ཐིག་ལེ་ཡུངས་འབྲུ་ལྟ་བུ་དེ་སེམས་དང་དབྱེར་མེད་མཐའ་དབུས་བྲལ་བ་བྱ་གྲུབ་ཡེ་ཤེས། དེ་ཐམས་ཅད་བརྗོད་བྲལ་ཆོས་ཉིད་མཉམ་པའི་ངང་དུ་འུབ་ཆུབ་པ་ཆོས་དབྱིངས་ཡེ་ཤེས། ཡང་རྩའི་དྭངས་མ་དར་དཀར་གྱི་སྐུད་པ་ལྟ་བུ་རྟ་རྔ་བཅུར་བཤགས་པའི་ཚད་ཙམ་གནས་པ་ཕྱི་ནང་དུ་རྒྱུ་བའི་རླུང་བཅུ་དང་བཅས་པ་དོན་ཡོད་གྲུབ་པ་ཡབ་ཡུམ།

ལུས་དྲོད་ལྷུན་གྲུབ་རང་གསལ་ངོ་བོ་ཉིད་དུ་རང་བཞིན་གྱིས་གྲུབ་པ་སྣང་མཐའ་ཡབ་ཡུམ། ཁྲག་དང་ཆུ་སེར་རིན་འབྱུང་ཡབ་ཡུམ། ཤ་དང་རུས་པ་རྣམ་སྣང་ཡབ་ཡུམ། རྣམ་ཤེས་ཚོགས་བརྒྱད་དང་འབྱུང་བ་ནམ་མཁའ་རྡོར་སེམས་ཡབ་ཡུམ༑ དེ་ཐམས་ཅད་རྒྱུས་མ་བསྐྱེད། དངོས་མེད་ཡེ་ཤེས་ཀྱི་རང་རྩལ། རང་བྱུང་རང་ཤར་གཉེན་པོ་མེད་ཅིང༌། རྫས་མ་གྲུབ། སྐྱེ་འབྲི་མེད། རང་རྩལ་ཕྱོགས་རིས་དང་བྲལ་བ། རང་བཞིན་གསལ་བ། ཐོག་མཐའ་མེད་པ། རང་སེམས། རང་བྱུང༌། རང་རྩལ། དུས་གསུམ་དུ་འགྱུར་བ་མེད་པ། འགག་པ་མེད་པ། ཆོས་སྐུའི་རང་རྩལ་རང་ཤར་བ་ཡེ་ཤེས་ལྔ། དེའི་རྩལ་སྣང་དྭངས་མ་ལྔ། དེའི་རྩལ་སྣང་འབྱུང་བ་ལྔ། རྩལ་རྩོལ་ཐམས་ཅད་ཀྱང་རང་ཤར་ཆོས་སྐུ། བདེ་སྡུག་ཐམས་ཅད་རང་ཤར་ཆེན་པོའི་ཀློང༌། འདུ་འབྲལ་མེད་པ་དབྱེར་མེད། གསལ་སྒྲིབ་སྤངས་པ་རང་ཤར། རང་བྱུང་ལོངས་སྐུ། དེ་ཐམས་ཅད་རང་རྩལ་ཡིན་པར་ཤེས་པས་ངན་སོང་གསུམ་རང་སར་དག །མྱང་འདས་རང་བཞིན་གྱིས་གྲུབ་པས། སངས་རྒྱས་ལོགས་ན་བཙལ་མི་དགོས། དེ་ཡང་ཡེ་གདོད་མའི་རང་གི་ཤེས་པ་མཐའ་ཐམས་ཅད་དང་བྲལ་བའི་ཕྱིར་ཡེ་ཤེས་ཐམས་ཅད་རང་བྱུང་རང་ཤར་བས་གཟུང་བ་ཆོས་ཀྱི་བདག་དང་བྲལ་བ། ཕྱོགས་རིས་སུ་མ་ཆད་པས་འཛིན་པ་གང་ཟག་གི་བདག་དང་བྲལ་བ། གཉིས་མེད་སྤྲོས་བྲལ་ཐོགས་རྡུག་ཟག་པ་དང་བྲལ་བའི་ཕྲིན་ལས་ལྷུན་གྱིས་གྲུབ་པའི་སྤྲུལ་པའི་སྐུའོ། །དེ་ལྟར་ལམ་དུ་བླང་བའི་དོན་བསྒོམ་པ་ནི། སྙིང་གའི་ཐིག་ལེ་དང་རང་སེམས་རྒྱུ་བའི་རླུང་རྣམས་ཐ་མི་དད་དབྱེར་མེད་བརྗོད་བྲལ་དུ་ཉམས་སུ་བླངས་པས་སངས་རྒྱས་ཉིད་དུ་འགྱུར་རོ། །དེ་ལྟར་རླུང་སེམས་ཐིག་ལེ་གསུམ་དབྱེར་མེད་ལ་སེམས་གཏད་པ་ཙམ་གྱིས་དྲོད་དུ་འབར། གསལ་བ་ཙམ་གྱིས་འཁོར་བ་དག་པ་ཡིན་གྱི། ཐ་སྙད་ཀྱི་ཆོས་ཀྱིས་སངས་རྒྱས་པ་དཀོན་ནོ། །ས་མ་ཡ༔ རྒྱ་རྒྱ་རྒྱ༔ ལྔ་པ་སྣང་བཞི་ཉམས་སུ་བླང་བ་ལ་དྲུག །ལུས་ཀྱི་གནད། ངག་གི་གནད། ཡིད་ཀྱི་གནས། སྒོའི་གནད།

ཡུལ་གྱི་གནད། རླུང་གི་གནད་དོ། །དང་པོ་ལུས་ཀྱི་གནད་ནི། གནས་ཡུལ་ཁ་དམའ་བ་དང་སྒྲུབ་པོ་ལུས་ཚ་ཤས་ཆེ་ཞིང་བྱིང་འཐིབ་ཅན་གྱིས་ནི་ཆོས་སྐུའི་བཞུགས་སྟངས་སེང་གེ་ལྟ་བུ། གཏན་བདེ་བ་ལ་ལུས་འགྱིང་ཚུལ་རྐང་མཐིལ་དང་འཕོང་སར་ཕབ། པུས་མོ་གཡས་གཡོན་དུ་བསྐྱེད་པའི་བར་དུ་ལག་པ་གཉིས་གཤིབ། ལག་སོར་བསྐུམས་པའི་ནང་སར་ཕབ། རོ་སྟོད་དགྱེ། ཤུགས་འཇིང་པ་ལ་བསྐུར། མིག་ནམ་མཁར་གཏད་དོ། །ཡང་གནས་མཐོ་དམན་སྙོམ་པ་དང༌། སྒྲུབ་པོ་ལུས་ཚ་གྲང་སྙོམ་པ་དང༌། ཤེས་པ་བྱིང་རྒོད་རན་པ་དག་གིས་ནི་ལོངས་སྐུའི་བཞུགས་སྟངས་གླང་ཆེན་ལྟ་བུ་ཁ་སྦུབ་པུས་བྲང་སྦྱར། རྐང་སོར་ཕྱིར་ཕུལ། གྲུ་མོ་སར་བཙུགས། སོར་མོས་ལྐོག་མ་བརྟེན། འཇིང་པ་ཅུང་ཟད་གྱེན་ལ་བཏེག །མིག་བར་སྣང་ལ་གཏད་དོ། །ཡང་གནས་མཐོ་བ་དང་སྒྲུབ་པོ་ལུས་གྲང་ཤས་ཆེ་ཞིང་ཤེས་པ་རྒོད་པ་དག་གིས་ནི་སྤྲུལ་སྐུའི་བཞུགས་སྟངས་དྲང་སྲོང་ཙོག་པུ་རྐང་པའི་ལོང་བུ་གཉིས་གཤིབ། ཙོག་པུ་པུས་བྲང་སྦྱར། པུས་བྲང་བར་དུ་ལག་པ་བསྣོལ། ལུས་དྲང་པོར་བསྲང༌། འཇིང་པ་ཡིད་ཙམ་དགྱེ། མིག་གཉིས་སྣ་རྩེའི་ནམ་མཁའ་ལ་གཏད་དོ། །གཉིས་པ་ངག་གི་གནད་ནི། ལོང་གཏམ་སྨྲ་བ་བཅད། སྐབས་སྐབས་སུ་ཆོས་སྤྱོད་རྣམས་སྒྲ་གསལ་བར་བརྗོད། གཞན་དང་ངག་མི་བསྲེ། དགོས་གལ་ཆེ་ན་ལག་གིས་བརྡ་བྱ། ལྐུགས་པ་ལྟ་བུར་གནས་སོ། །གསུམ་པ་ཡིད་ཀྱི་གནད་ནི། དུས་གསུམ་གྱི་རྣམ་རྟོག་མཚན་མ་འགྱུ་དྲན་ཐམས་ཅད་རྦད་ཀྱིས་བཅད་ལ་སེམས་སོ་མ་བཅོས་མིན་གྱི་ངང་དུ་བཞག་གོ། །བཞི་པ་སྒོ་ཡི་གནད་ནི། མིག་ཆོས་སྐུའི་བཞུགས་སྟངས་ལ་གྱེན་དུ་ཅུང་ཟད་ལྡོག་པ། ལོངས་སྐུ་ལ་བར་སྣང་གི་མཁར་མིག་ཟུར་གྱི་ཧྲིག་པོ། སྤྲུལ་སྐུ་ལ་མིག་སྣ་རྩེ་ཡི་ཐད་ཀྱི་ནམ་མཁའ་ལ་ཟིམ་བུར་བལྟའོ། །ལྔ་པ་ཡུལ་གྱི་གནད་ནི། སྤྲིན་བྲལ་གྱི་ནམ་མཁའ་ལ་གཡའ་དག་པ་དང༌། ཉི་མ་དང༌། ཟླ་བ་དང༌། མར་མེའི་འོད་རྣམས་སོ། །དྲུག་པ་རླུང་གི་གནད་ཤིན་ཏུ་དལ་བ་ལ་ཕྱིར་ཨན་ཙམ་དོར།

དེའི་ངང་ལ་བལྟའོ། །དེ་ལྟར་གནད་དྲུག་དང་ལྡན་པས་ཉམས་སུ་བླང་བ་ནི། སྙིང་གི་ནང་དུ་རང་རིག་ངོ་བོའི་སྐུ། རང་བཞིན་འོད། ཐུགས་རྗེའི་མཚན་མ་ཞལ་ཕྱག་གི་རྣམ་པ་དང་བཅས་ཏེ། གསལ་དྭངས་རང་སྟོང་དུ་ལྷམ་མེར་བཞུགས་པ་སྟེ། སྙིང་ལ་དཀར་འཆག་རྩའི་སྒྲོན་མ་བ་མེན་གྱི་རྭ་ལྟ་བུ་དང་དར་དཀར་གྱི་སྐུད་པ་ཙམ་མིག་ཏུ་ཟུག་པ་དེའི་ནང་ནས་ཐོན། ཕྱི་ནམ་མཁའི་དབྱིངས་སུ་འཆར་རོ། །དེ་ལྟར་བསྒོམས་པས་མིག་མཁའ་དབྱིངས་རྣམ་པར་དག་པའི་སྒྲོན་མ་ཞེས་བྱ་བ་འཇའ་འམ་རྨ་བྱའི་མདོངས་ལྟ་བུ་ཞིག་འཆར། དེའི་ནང་དུ་ཐིག་ལེ་སྟོང་པའི་སྒྲོན་མ་ཞེས་བྱ་བ་ཆུ་ནང་དུ་རྡོ་བོར་བའི་རི་མོ་ལྟ་བུ་རིམ་པ་དུ་མ་ཡོད་པ་ཡུངས་འབྲུའམ་སྲན་མའི་ཁ་ཙམ་འཆར། དེའི་ནང་དུ་རིག་པ་རྡོ་རྗེའི་ལུ་གུ་རྒྱུད་ཅེས་བྱ་བ་རྟ་རྔ་ལ་མུ་ཏིག་བརྒྱུས་པ་ལྟ་བུའམ། ལྕགས་ཐག་བརྐྱང་པ་ལྟ་བུའི་དྲ་བ་དྲ་ཕྱེད་རླུང་གིས་བསྐྱོད་པ་ལྟ་བུ་གཉིས་འབྲེལ་དང༌། སུམ་འབྲེལ་དང༌། དཀར་ཁྲོ་ཁྲོ་བ་འཆར་སྟེ། དེ་ནི་རང་མདངས་རིག་པའི་ངོ་བོ་ཐིག་ལེ་ཉག་གཅིག་མཐོང་བ་སྟེ་ཆོས་ཉིད་མངོན་སུམ་གྱི་སྣང་བ་ཞེས་བྱའོ། །ས་མ་ཡ༔ རྒྱ་རྒྱ་རྒྱ༔ ཡང་གོང་ལྟར་འབད་དེ་བསྒོམས་པས་དབྱིངས་རིག་རེས་གསལ་རེས་མི་གསལ་བ་ལས་ནམ་མཁའི་དབྱིངས་སུ་ཡེར་གྱིས་ཐོན་ཏེ་མིག་སྔ་ནས་འབྲལ་བ་མེད་པར། ཐིག་ལེ་སྲན་མ་ཙམ་ལས། འོད་ལྔ་ཡང་ཕྲ་བ་དང༌། རགས་པ་དང༌། གསལ་བ་དང༌། འཚེར་བ་དང༌། ལྷུན་སྡུག་པ་དང༌། ཐིག་ལེ་དང༌། ཐིག་ཕྲན། ཟ་འོག་གི་གུར་ཁྱིམ་ལྟ་བུ་དང༌། ཉ་མིག་དང༌། རྨ་བྱའི་མདོངས་དང༌། ལྕགས་ཚགས་དང༌། ཁྲོལ་མ་ལྟ་བུ་དང༌། གྱེན་སྒྲེང་དང༌། རྩིབས་ཤར་དང༌། དཔལ་བེའུ་དང༌། རིན་པོ་ཆེ་འབར་བ་ལྟ་བུ་ལ་སོགས་པས་ལུང་པ་ཁེངས་པ་ཙམ་ལ་ཐིག་ལེ་ཡང་ཆེར་རྒྱས་པར་འགྱུར་རོ། །གཞན་ཡང་འོད་ཡུལ་ཁམས་ཁེངས་པ་དང༌། སྟོང་གསུམ་ཁེངས་པ་དང༌། ཐིག་ལེ་རེ་རེའི་ནང་དུ་ཐིག་ལེ་ལྔ་ཚོམ་དང༌། བཅུ་ཚོམ་དང༌། འབར་བ་ལྟ་བུ་དང༌།

མཆེད་པ་ལྟ་བུ་དང༌། འོད་གྱུ་གྱུ་བོལ་སྣུམ་ལ་འདྲིལ་བའི་ཐིག་ལེ་དང་ཐིག་ཕྲན་འཆར། དེ་ཐམས་ཅད་མི་འགྱུར་བར་སྡོད་ཅིང་དེ་ལས་སྣང་བ་ཐམས་ཅད་ལོངས་སྐུར་འཆར་ཏེ། དབྱིངས་རིག་མི་འབྲལ་བའི་སྐུ་རྐྱང་པ་དང༌། ཕྱེད་སྐུ་དང༌། སྐུ་ལྔ་ཚོམ་སོགས་བལྟ་བས་ཆོག་མི་ཤེས་པ་རྣམས་རིམ་པ་ལྟར་སྣང་ཉམས་ལ་རྨི་ལམ་ཝལ་ཝལ་འཆར། འདིའི་དུས་ཕྱིའི་སྣང་བ་རང་སོར་སྡོད་པས་སྣང་རྐྱེན་གྲོགས་སུ་འཆར། ནང་སྒྱུ་ལུས་སྡོད་པས་འཁྲུལ་པའི་བྱེད་སྤྱོད་དང་བྲལ། གསང་བ་རླུང་སེམས་སྡོད་པས་རྣམ་རྟོག་འགྱུ་མི་སྲིད། ལམ་འདིའི་སྐབས་ཚེའི་དུས་བྱས་ཀྱང་ཆོས་ཉིད་བར་དོར་འཚང་རྒྱ་བ་ལ་ཐེ་ཚོམ་མེད་དོ། །འདི་ནི་གོང་གི་ཆོས་ཉིད་མངོན་སུམ་དུ་མཐོང་བ་ལས་ཉམས་སྣང་ཐམས་ཅད་གོང་དུ་འཕེལ་བས་ཉམས་གོང་འཕེལ་གྱི་སྣང་བ་ཞེས་བྱའོ། ས་མ་ཡ༔ རྒྱ་རྒྱ་རྒྱ༔ ཡང་སྔར་ལྟར་འབད་དེ་བསྒོམས་པས། ཐིག་ལེ་མུ་ཁྱུད་ལྔ་ལྡན་གྱི་ངང་དུ། ཞི་ཁྲོ་ཡབ་རྐྱང་དང་ཡུམ་བཅས་དང༌། ཡབ་ཡུམ་ཞལ་སྦྱར་བ་ལྔ་ཚོམ་དང༌། མཐར་ཞི་ཁྲོ་དམ་པ་རིགས་བརྒྱ་ལ་སོགས་པ་འཆར། དེའི་དུས་ཕྱི་རོལ་གྱི་ས་རྡོ་རི་བྲག་རྩི་ཤིང་ནགས་ཚལ་ཐམས་ཅད་ཀྱང་འཇའ་འོད་ཀྱི་ཞིང་ཁམས་སུ་གྲོལ། ནང་རིག་པ་གཟུང་འཛིན་གྱི་ཞེན་པ་འཛིན་བྲལ་དུ་གྲོལ། གསང་བ་སྒྱུ་ལུས་ཀྱི་ཕུང་པོ་འདི་འོད་ལུས་སུ་ལམ་ལམ་འགྱུར༑ འདི་ལས་ཉམས་སྣང་འཕེལ་རྒྱུ་དང་འཆར་རྒྱུ་མེད་ཅིང༌། འཁྲུལ་པ་ཐམས་ཅད་རང་ཟད་ནས་ཡེ་ཤེས་རྒྱས། གདོས་བཅས་ཀྱི་ཕུང་པོ་རང་སར་ནམ་མཁར་སྤྲིན་ལྟར་དྭངས་སོ། །འདི་ནི་གོང་གི་ཉམས་གོང་འཕེལ་གྱི་འཕེལ་བ་ཟད་དེ། སྐུ་དང་ཞིང་ཁམས་ཐམས་ཅད་ནི་བྲེ་ཚད་སྲང་ཚད་ལ་ཕེབས་པ་ལྟར་འཕེལ་འགྲིབ་མེད་པར་ཐག་ཆོད་པས་རིག་པ་ཚད་ཕེབས་ཀྱི་སྣང་བ་ཞེས་བྱའོ༑ ༑ས་མ་ཡ༔ རྒྱ་རྒྱ་རྒྱ༔ སླར་ཡང་སྔར་ལྟར་ཉམས་སུ་བླངས་པས་ཆོས་ཉིད་ཀྱི་སྣང་བ་འོད་དང་སྐུ་རྣམས་འགག་པ་དང་ཟད་པ་མེད་པ་ནི་མ་ཡིན་ནོ། །མི་འགག་བཞིན་དུ་ཞེན་འཛིན་གྲུབ་མཐའི་ཆོས་ཟད་ཅེས་བྱ་བ་ལམ་གྱི་མཐར་ཐུག་པ་དེ་འཆར་ཏེ།

དེ་ནས་ལུས་ཐ་མལ་གྱི་གདོས་བཅས་ཟད་ནས་འོད་ལུས་སུ་རང་ཡལ། ངག་ཐ་མལ་གྱི་འཁྱལ་པ་ཟད་དེ་གཞོམ་མེད་ཀྱི་སྒྲར་རང་ཡལ༑ ཡིད་ཐ་མལ་འཁྲུལ་པའི་བློ་ཟད་ནས་ཆོས་སྐུ་སྤྲོས་བྲལ་ཆེན་པོར་རང་ཡལ། དབང་པོའི་ཡུལ་ཀུན་གྱིའང་འཛིན་པ་ལས་འདས། བདེ་སྡུག་བྱེད་ཆོས་བྱས་ཆོས་ཐ་སྙད་ལྟར་སྣང༌། བཅས་རང་ཁ་ན་མ་ཐོ་བ་འཇིག་རྟེན་ཚུར་མཐོང་བྱིས་བློའི་མཁས་བཙུན་བཟང་གསུམ་གྱི་རྟོག་གེ་འཁྲུལ་བློ་ཐམས་ཅད་རྩད་ནས་ཟད་པའི་ཆོས་ཟད་བློ་ཟད་ཅེས་བྱའོ། །དེའི་ཚེ་འཁྲུལ་སྣང་ཞིང་ཁམས་སུ་ཟད། རང་སྣང་བཟོ་མེད་དུ་ཡལ། ངོ་བོ་རང་བཞིན་བཟློག །འདི་ནི་ཆོས་ཉིད་ཟད་པའི་སྣང་བ་ཞེས་བྱ་སྟེ། ལམ་འདི་ལྟ་བུ་བརྩོན་པ་ཆེན་པོས་བསྒོམ་ན་ལོ་གསུམ་དང་ཟླ་བ་བདུན་གྱིས་ལྷག་མེད་རྡོ་རྗེའི་སྐུ་མི་འགྲུབ་མི་སྲིད་པ་ཡིན་ནོ། །འདི་ནི་རྫོགས་པ་ཆེན་པོའི་རྒྱུད་འབུམ་ཕྲག་དྲུག་ཅུ་རྩ་བཞིའི་བཅུད་ཐམས་ཅད་ཕྱུང་བ་ཡིན་ནོ། །འདི་ལ་སྡོད་པ་གསུམ་གྱིས་ཚད་གཟུང་བ་དང༌། ཐོ་བ་གསུམ་གྱིས་གཟེར་གདབ་པ། མི་འགུལ་བ་གསུམ་ལ་གདེང་བཅའ་བ་སོགས་སྤྲོས་པ་རྒྱས་པ་ལ་དགའ་ན་རྫོགས་པ་ཆེན་པོའི་ཁྲིད་ཡིག་གཞན་ནས་ཀྱང་ཁ་འགེངས་པར་རུང་བ་ཡིན་ནོ། །དེ་ལྟར་སྲོག་རྩོལ་འབར་འཛག་དང་སྣང་བ་བཞི་མངོན་སུམ་དུ་ཉམས་སུ་བླངས་པས་གཉིས་སྣང་གཟུང་འཛིན་གྱི་རྟོག་པ་ཐམས་ཅད་རྩད་ནས་འཆད། འོད་ལུས་འཇའ་ཚོན་དང་ཆུ་ཟླ་ལྟ་བུ་ལོངས་སྐུ་ངེས་པ་ལྔ་ལྡན་གྱི་སྐུར་གྲོལ་བ་ནི། གསང་དབང་གི་ཉམས་ལེན་མཐར་ཐུག་པ་ཡིན་ལ། འགའ་ཞིག་གིས་གཏུམ་མོ་རྐྱང་པ་དང༌། འགའ་ཞིག་སྣང་བཞི་ཁོ་ན་ཉམས་ལེན་ལའང་རྩིས་ཆེ་བར་བྱེད་པ་ལྟ་ཞོག །ཚུལ་འདི་ལྟར་ཉམས་སུ་བླང་ན་འོད་གསལ། སྒྱུ་ལུས། རྨི་ལམ། འཕོ་བ། བར་དོ་ལ་སོགས་པ་ལམ་གཞན་དུ་ཉམས་ལེན་རྩ་བ་འགང་ཆེན་དུ་བྱེད་པ་གང་རྣམས་འདིར་ཤིང་སྡོང་པོའི་རྩ་བ་བཅད་ན། ཡལ་ག་ཤུགས་ལ་འབྱུང་བ་ལྟར་ཉམས་ལེན་དེ་རྣམས་ལ་རྐང་ཐོན་དུ་འབད་མི་དགོས་པ་ཤུགས་ཞར་གྱིས་ངེས་པ་དང་མྱོང་བ་ཐོབ་པར་འགྱུར་རོ། །རྒྱུད་ཀྱི་སྙིང་པོ་བཅུད་ཀྱི་ཡང་ཏིག་གོ། །ས་མ་ཡ༔

རྒྱ་རྒྱ་རྒྱ༔ གསུམ་པ་ཤེར་དབང་གི་ཉམས་ལེན་ཕྱག་རྒྱ་རྣམས་ཐུགས་རྡོ་རྗེའི་རྣལ་འབྱོར་ལ་བཞི། སྦྱང་བ། ཉམས་ལེན། བརྟན་གཡོ་ཐམས་ཅད་ལམ་འདིར་འདུས་ཚུལ། གེགས་སེལ་ལོ། །དང་པོ་སྦྱང་བ་ལ་གསུམ། ངག་རླུང་སྦྱང་བ་རྡོར་བཟླས་དང་དགང་བ། ལུས་རྩ་གནད་སྦྱང་བ་འཁྲུལ་འཁོར། ཡིད་ཐིག་ལེ་སྦྱང་བ་མཎྜལ་ལའོ༑ ༑དང་པོ་ངག་རླུང་སྦྱང་བ་རྡོར་བཟླས་དང་དགང་བ་ནི། རང་ཡ་མཱ་རིར་གསལ་བས། རྐང་པ་རྡོ་རྗེའི་སྐྱིལ་ཀྲུང༌། ལག་པ་རྡོ་རྗེའི་ཁུ་ཚུར་པུས་སྟེང་དུ་བཞག་ལ། སྣ་བུག་གིས་རླུང་ནང་དུ་འཇུག་པ་ཨོཾ། གནས་པ་ཨཱཿ ཕྱིར་རྒྱུ་བ་ཧཱུྂ་དུ་བསམ་ཞིང་དེ་ཉིད་ལ་མ་ཡེང་བར་བཟླས་པ་བྱ་སྟེ། ཅི་ཙམ་ནུས་ཀྱི་བར་དུ་རྡོ་རྗེའི་བཟླས་པ་བྱའོ། །དགང་བ་ནི། རྡོ་རྗེའི་བཟླས་པའི་མཐར་ཨོཾ་གྱིས་བརྔུབས་ལ། རྫོགས་པ་དང་ལྟེ་འོག་ཏུ་ཆིལ་གྱིས་མནན། རྒྱབ་རླུང་ཡར་བསྡམས་ལ་བུམ་པ་ཁ་སྦྱོར་ལྟེ་འོག་ཏུ་བཟུང༌། སེམས་རྟོག་མེད་དུ་བཞག །དེའང་ལག་པ་དཔྲལ་བ་དང་པུས་མོ་གཉིས་ལ་ལན་རེ་རེ་རེག་ཅིང༌། སེ་གོལ་ལན་གསུམ་གཏོགས་པ་དེ་འདྲ་རེ་ལ་གྲངས་རེ་རེ་བཞག་པའི་བརྒྱ་ཕྲག་གཅིག་ཏུ་ཐུབ་པ་བུམ་ཅན་རབ། བརྒྱད་ཅུ་འབྲིང༌། ལྔ་བཅུ་ཐ་མའི་ཚོད་དུ་བཞག་པ་ཡིན་ནོ། །གཉིས་པ་ལུས་རྩ་སྦྱང་བ་འཁྲུལ་འཁོར་ལ་གཉིས། རྩ་བ་དང༌། ཡན་ལག་གོ། །དང་པོ་རྩ་བའི་འཁྲུལ་འཁོར་དྲུག་ནི། ལུས་གནད་རྐང་པ་རྡོར་སྐྱིལ། ལག་པ་གཉིས་ས་གནོན་གྱི་ཕྱག་རྒྱ་བྱ། རླུང་བུམ་ཅན་ཁ་སྦྱར་ལྟེ་འོག་ཏུ་བཟུང༌། དམིགས་པ་རྩ་གསུམ་འཁོར་ལོ་བཞི་གསལ་གདབ། མགོ་བོ་གཡས་སྐོར་གསུམ་གཡོན་སྐོར་གསུམ། རོ་སྟོད་གཡས་སྐོར་གསུམ་གཡོན་སྐོར་གསུམ། ལྟེ་བ་གཡས་སྐོར་གསུམ་གཡོན་སྐོར་གསུམ་རྣམས་ནི་འཁོར་ལོའི་འཁྲུལ་འཁོར་སྟེ་དང་པོའོ། །ལུས་གནད་གོང་ལྟར་ལ། སྙིང་གའི་རྩ་འདབ་ཀྱི་དབུས་དྷཱུ་ཏིའི་ནང་དུ་རླུང་སེམས་འདུས་པའི་མི་ཤིགས་པའི་ཐིག་ལེ་འོད་ལྔ་འབར་བ་ཡུངས་འབྲུ་ཙམ་གསལ་བཏབ་རླུང་དབུ་མར་བཅུག་ལུས་བསྲང་བ་ནི།

རྡོ་རྗེ་རྩེ་གཅིག་པའི་འཁྲུལ་འཁོར་སྟེ་གཉིས་པའོ། །་་་་་འདི་ལ་བེ་ཅོན་ཀྱི་འཁྲུལ་འཁོར་ཡང་ཟེར། ལུས་རླུང་གོང་ལྟར་ལ། ལྟོ་བ་མདུན་རྒྱབ་གཡས་གཡོན་དུ་ལན་གསུམ་གསུམ་འཕུལ་འཐེན་བྱ། དེ་དང་མཉམ་དུ་མགོ་བོ་ཡང་མདུན་རྒྱབ་གཡས་གཡོན་དུ་ལན་གསུམ་གསུམ་འཇོག་པ་ནི་རྡོ་རྗེ་རྩེ་དགུ་པའི་འཁྲུལ་འཁོར་ཏེ་གསུམ་པའོ། །ལུས་གནད་གོང་ལྟར་ལ། རླུང་ལྟེ་བར་བཟུང་སྙིང་གའི་ཐིག་ལེ་རྡོ་རྗེ་རྩེ་གཅིག་པའི་སྐབས་ལྟར་ལ། ལག་པ་གཉིས་རྡོ་རྗེའི་ཁུ་ཚུར་མདུན་རྒྱབ་དུ་བརྐྱང་ཞིང་ནུ་ཁར་ལན་གསུམ་གསུམ་རྡེག་པ་ནི་རལ་གྲིའི་འཁྲུལ་འཁོར་ཏེ་བཞི་པའོ། །ལུས་རླུང་གོང་ལྟ་བུས་ལག་པ་གཉིས་རྡོ་རྗེའི་ཁུ་ཚུར་གཡས་གཡོན་དུ་བརྐྱངས་པ་པུས་མགོར་ལན་གསུམ་གསུམ་རྡེག་པ་ནི་སྡིགས་མཛུབ་ཀྱི་འཁྲུལ་འཁོར་ཏེ་ལྔ་པའོ། །ལག་གཉིས་ས་གནོན་རླུང་ལྟེ་བར་བསྐྱིལ། ལྟེ་འོག་སོར་བཞི་རྩ་གསུམ་འདུས་མདོར་རཾ་ཡིག་དམར་པོ་གཏུམ་མོའི་མེ་གསལ་བཏབ་ནས་ཕོ་བ་གཡས་སྐོར་གསུམ་གཡོན་སྐོར་གསུམ། ལག་པ་གཡས་གཡོན་དུ་བརྐྱངས་པ་དཔུང་པར་རྡེག །སླར་ལག་པ་ཁུ་ཚུར་དཔྱི་ཟུར་ཤད་ཤད་བརྐྱང་ཞིང་རྐང་པ་སེམས་སྐྱིལ་གྱི་འབེབས་དང་ལྷན་ཅིག་བྱ་བ་དེ་འདྲ་ལན་གསུམ་བྱ་བ་གཏུན་ཤིང་གི་འཁྲུལ་འཁོར་ཏེ་དྲུག་པའོ། །གཏེར་གཞུང་ལས། ཕྱག་རྒྱ་དྲུག་གིས་རྩ་རྣམས་འཇིག །དབུ་མར་རླུང་སེམས་དྭངས་མར་འགྱུར། །ཞེས་གསུངས་སོ། །གཉིས་པ་ཡན་ལག་གི་འཁྲུལ་འཁོར་ལྔ་ནི། ལུས་རླུང་སྔར་ལྟར་ལ། ལངས་པའི་རྐང་ལག་བསྒྲད་ཅིང་སོར་མོ་རྣམས་ཀྱང་ཆེར་བསྒྲད་པ་ནི་རྡོ་རྗེ་གཤོག་པའི་འཁྲུལ་འཁོར་ཏེ་དང་པོའོ། ལུས་རླུང་སྔར་ལྟར་ལག་པ་གཉིས་ཀྱིས་མགོ་ལུས་རྐང་པ་ཐམས་ཅད་ལ་ཐལ་ཞག་རཀྟ་བྱུག་པ་ལྟ་བུ་ལན་གསུམ་གསུམ་བྱ་བ་ནི་བྱུག་གསུམ་རྫས་ཀྱི་འཁྲུལ་འཁོར་ཏེ་གཉིས་པའོ། །ལུས་རླུང་སྔ་མ་ལྟར་ལ། ལག་གཉིས་ཐལ་རྡེབ་མདའ་འགེངས་གཡས་གཡོན་དུ་གསུམ་གསུམ་བྱ་བ་ནི་གླང་ཆེན་མི་ལྤགས་འཁྲུལ་འཁོར་ཏེ་གསུམ་པའོ། །ལུས་རླུང་སྔར་ལྟར་ལ།

ལངས་ཏེ་རྡོ་རྗེའི་ཁུ་ཚུར་སྟ་ཟུར་ཐུར་དུ་བརྐྱངས། རྐང་གཡས་བརྐྱང་བསྐུམ་གསུམ་དང༌། རྒྱབ་མདུན་དུ་ཕྲ་བ་གསུམ་གསུམ། དེ་བཞིན་རྐང་གཡོན་ལའང་བྱ་བ་ནི་སྟག་ལྤགས་རློན་པའི་འཁྲུལ་འཁོར་ཏེ་བཞི་པའོ། །ལུས་རླུང་སྔར་ལྟར་ལ། ལག་གཡས་སོར་མོ་བརྐྱངས་ལ་མདུན་དུ་བརྐྱངས་པ། གཡས་སུ་བསྐོར་ལ་རྒྱབ་ཏུ་རྡེག་ཅིང༌། མཆན་ཁུང་གཡས་ནས་མར་ཕྱུང་བ་ལན་གསུམ། གཡོན་ལའང་དེ་འདྲ་གསུམ། དེ་རྗེས་ཁུ་ཚུར་གཉིས་འོག་ཏུ་བཅུག་ལ་རྐང་གཡས་བརྐྱང་བརྡབ་གསུམ། གཡོན་གསུམ་བྱ་བ་ནི་རིགས་བཞི་སྦྲུལ་གྱི་འཁྲུལ་འཁོར་ཏེ་ལྔ་པའོ། །དེའང་གཏེར་གཞུང་ལས། ཡན་ལག་འཁྲུལ་འཁོར་བྱ་བ་ཡིས། །རླུང་སྐྱོན་སེལ་ཞིང་ཡོན་ཏན་འཕེལ། །ཞེས་གསུངས་སོ། །གསུམ་པ་ཐིག་ལེ་སྦྱང་བ་མཎྜལ་ནི། སྔོན་དུ་མཚན་བརྗོད་འདོན། བླ་མ་ལ་ཡོན་འབུལ། དབང་བླངས། དེ་རྗེས་ལུས་གནད་བསམ་གཏན་གྱི་ཆོས་བདུན་དང་ལྡན་པས། རང་ལུས་ཡ་མཱ་རིར་གསལ་བའི་ཁོང་པའི་ནང་དུ། རྩ་གསུམ་འཁོར་ལོ་བཞིར་གསལ་བའི་ལྟེ་འོག་སོར་བཞི་རྩ་གསུམ་འདུས་མདོར་རཾ་ཡིག་དམར་པོ་གཏུམ་མོའི་མེ་དང༌། སྤྱི་བོ་ཚངས་བུག་གི་ཐད་དུ་ཧཾ་ཡིག་དཀར་པོའི་ཐད་དབུ་མ་ལྟ་བུ་གསལ་བཏབ། རླུང་ཕྱིར་བུས། ནང་དུ་རྔུབ། སྦྱོར་བ་བཞི་ལྡན་དུ་དགང་བས་རོ་རྐྱང་གི་རླུང་གིས་བུས་པས། རཾ་ཡིག་ལས་མེ་འབར་དབུ་མའི་ནང་བརྒྱུད། སྤྱི་བོའི་ཧཾ་ལ་རེག་པས་ཧཾ་ལས་བྱང་སེམས་དཀར་པོ་བབ་པ་དང་མེ་ལྕེ་མར་དེད། ལྟེ་བའི་རྩ་འཁོར་དབུས་སུ་དཀར་ཆ་བབ། སླར་རླུང་བཟུང་རཾ་ལས་མེ་འབར་བས་དཀར་ཆ་ཡར་དེད་སྤྱི་བོ་ཧཾ་ལ་ཐིམ་ཞིང་མེ་ལྕེ་ཧཾ་ལ་རེག ༑དེ་ལྟར་འབར་འཛག་ལའང་འབད། མཐར་དཀར་དམར་འདྲེས་པའི་འཁོར་ལོ་བཞི་ལུས་ཀྱི་སྤྱི་བོ་ནས་རྐང་མཐིལ་ཡན་ཆད་བ་སྤུའི་བུ་གའི་མཐར་ཐུག་པ་ཁྲག་གིས་མེར་གྱིས་གང་བ་ལ་སེམས་གཏད་དེ་འབད་པས་བདེ་དྲོད་གྱི་ཉམས་རྩལ་ཆེར་འབར་བ་འབྱུང་བས་དེའི་ཚེ་མི་རྟོག་པའི་ངང་དུ་མཉམ་པར་བཞག་གོ། །ས་མ་ཡ༔

རྒྱ་རྒྱ་རྒྱ༔ གཉིས་པ་ཉམས་ལེན་དངོས་ལ་གཉིས། རང་ལུས་དང༌། གཞན་ལུས་སོ། །དང་པོ་རང་ལུས་ཕྱག་རྒྱ་ནི། གོང་ལྟར་རྩ་ཐིག་རླུང་གསུམ་འབྱོངས་ནས། སྟན་བདེ་བར་རྐང་པ་རྡོར་སྐྱིལ་ལམ་སེམས་སྐྱིལ་ལག་གཉིས་པུས་མགོར་རྡོ་རྗེའི་ཁུ་ཚུར་བཅང༌། རང་ལུས་ཡ་མཱ་རིར་གསལ་གདབ། རང་གི་ལག་པ་གཡས་སྦྱོར་ཡུམ་དང་སོར་མོ་ལྔ་དེའི་བྷ་གར་བསམ། གཞན་ལུས་ཀྱི་སྐབས་ལྟར་མཁའ་གསང་བྱིན་གྱིས་བརླབས། ལག་གཡས་ཏིལ་མར་རམ་རླན་གྱིས་སྦགས་པ་རྡོ་རྗེ་ལ་འཁྱུད་པའི་ཚེ། ཡབ་ཡུམ་ལིངྒ་བྷ་གར་བཅུག་པར་བསམ་ཞིང༌། སངས་རྒྱས་བྱང་ཆུབ་སེམས་དཔའ་ཐམས་ཅད་བདེ་བའི་སྒྲས་སྤྱན་དྲངས། རང་གི་ཁོང་པའི་འཁོར་ལོ་བཞིར་བཞུགས་པ་ལ་བདེ་བ་བླ་མེད་མཆོག་གི་མཆོད་པ་ཕུལ་བས་རྟག་ཏུ་མཉེས་ཤིང་བསྐྱོད་པར་བསམ་ལ། དལ་་་་་་བདེ་བ་ཆུང་ན་རྡོ་རྗེ་རྩེ་མོ། འབྲིང་ན་རྐེད་པ། ཆེ་ན་རྩ་བ་ནས་བཟུང་ལ། བུས་བསྐྱོད། བྱང་སེམས་སྤྱི་བོ་ནས་དཔྲལ་་་་་་དཔྲལ་བར་དགའ་བ་བྱས་པ་ལས་དང་པོ་པའི་སྐབས་ཡིན། འབྱོངས་ན་མགྲིན་པར་དགའ་བ། སྙིང་གར་མཆོག་དགའ། ལྟེ་བར་དགའ་བྲལ། གསང་བར་ལྷན་སྐྱེས་ཀྱིས་ཉམས་སྐྱོང་བ་ཡིན། བར་བབ་པས་བདེ་བ་ངོས་བཟུང༌། ངོ་བོ་སྟོང་པའི་རང་ཞལ་མཐོང་བའི་ཡེ་ཤེས། སླར་བསྐྱོད་བྱང་སེམས་མགྲིན་པར་བབ་པའི་བདེ་སྟོང་གི་ཉམས་སྐྱོང་བ་མཆོག་དགའི་ཡེ་ཤེས། སླར་བསྐྱོད་བྱང་སེམས་སྙིང་ཁར་བབ་པའི་བདེ་སྟོང་གི་ཉམས་སྐྱོང་བ་དགའ་བྲལ་གྱི་ཡེ་ཤེས། ཡང་བསྐྱོད་བྱང་སེམས་ལྟེ་བར་བབ་ཅིང་དེའི་བདེ་སྟོང་གི་ཉམས་སྐྱོང་བ་ལྷན་ཅིག་སྐྱེས་པའི་ཡེ་ཤེས། ལས་དང་པོ་པས་ནི་མགྲིན་པར་སླེབ་པ་ཙམ་གྱིས་ཚོད་བཟུང་ཉམས་སུ་བླང༌། དེ་དག་གོམས་ནས་སྙིང་ག་དང་ལྟེ་བར་དལ་གྱིས་རིམ་འགྲོས་སུ་ཕབ། མཐར་འབྱོངས་ནས་ཆེར་བསྐྱོད། བྱང་སེམས་རྡོ་རྗེ་ནོར་བུའི་རྩེ་མོར་སླེབས་པ་འཕོ་མེད་དུ་བཅིང༌། སླར་བྱང་སེམས་གྱེན་དུ་དྲང་བའི་ཚེ་ལྟེ་བར་དགའ་བ། སྙིང་ཁར་མཆོག་དགའ།

མགྲིན་པར་དགའ་བྲལ། དཔྲལ་བར་ལྷན་སྐྱེས་མཐར་བྱང་སེམས་སྤྱི་བོའི་ཧཾ་ལ་བསྟིམ་ཞིང་བདེ་སྟོང་གི་ཉམས་སྐྱོང༌། དེ་ལྟར་བྱང་སེམས་ཡས་ནས་འབེབས་པ་སོགས་ལུགས་འབྱུང་གི་དགའ་བ་བཞི་དང༌། མས་བརྟན་སོགས་ལུགས་ལྡོག་གི་དགའ་བ་བཞི་དང༌། རྡོ་རྗེ་ནོར་བུའི་རྩེ་མོར་སོན་པའི་ཚེ། རང་ལུས་ཀྱི་འཁྲུལ་འཁོར་ནི། སྟེང་རླུང་རྔུབས་ལྟེ་བར་མནན་ཅིང་འཕུལ། འོག་སྒོ་གཉིས་ཡར་བསྡམས་པ་ཐོད་པ་འགེང་བའི་འཁྲུལ་འཁོར་ཞེས་བྱ་བས་ཐེམ་བུ་བཀག་པ་ལྟར་འཆིང༌། སླར་རླུང་དེའི་ངང་ནས་ལྕེ་ཡ་རྐན་ལ་སྦྱར། ལྟོ་བ་རྒལ་ཚིགས་ལ་གཏད། ཡན་ལག་བཞི་སྒྲིམ། མིག་གྱེན་ལ་སྒྲིལ། སྟོང་འདྲེན་དྲག་པོ་ཧཱུྂ་ཧཱུྂ་ཞེས་ཀ་འཛུགས་ཀྱིས་དྲང་བ་ནི། ཙིཏྟ་སྙིང་གི་ཕྱག་རྒྱ་ཞེས་སམ་རྡོ་རྗེ་གསོད་བྱེད་ཀྱི་འཁྲུལ་འཁོར་ཞེས་བྱ་བ་སྟེ་འདྲེན་གྱི་མཆོག་ཡིན། དེ་རྗེས་སེང་གེ་རྣམ་རོལ་གྱིས་དགྲམ་པར་བྱ་སྟེ། སེང་གེ་རྣམ་རོལ་ནི་འོག་ནས་མཁས་པ་ལྔའི་སྐབས་འཆད་པ་ལྟར་བྱ། ཡང་ན་སེམས་སྐྱིལ་རླུང་ཁ་སྦྱོར་བྱས་ཏེ་གྲུ་མོ་ཕྱོགས་བཅུར་རེས་མོས་སུ་ལན་གསུམ་གསུམ་བསྐོར། རྗེས་ཁ་སྣ་ནས་རླུང་གཏོང་བ་དང་ལུས་སྤྲུག་པ་ལྷན་ཅིག་བྱ་བ་ནི་འདྲེན་འགྲེམ་གཉིས་ཀའི་མན་ངག་རྒྱན་ཆ་དྲུག་གི་འཁྲུལ་འཁོར་ཞེས་བྱ་བ་ཡིན་ནོ། །གལ་ཏེ་དེས་མི་ཐུབ་པར་འཕོར་ཉེ་ན། དབབ་བཟུང་ལྡོག་འདྲེན་འགྲེམ་པ་སོགས་ཀྱི་རླུང་འཁྲུལ་འཁོར་གང་དགོས་གཞན་ལུས་ཀྱི་སྐབས་བཤད་པ་ནས་འདིར་བླང༌། དེ་ལྟར་ཉམས་སུ་བླངས་པས་གནས་སྐབས་སུ་ལུས་སྟོབས་འཕེལ་ཞིང་འཇིག་རྟེན་པའི་འཛག་བདེའི་ཡན་ལག་གི་བདེ་བའི་རྩིས་ལས་འདས་པའི་བདེ་སྟོང་གི་ཉམས་མྱོང་རྩོལ་མེད་དུ་འཆར། མཐར་ཐུག་རྗེས་ཆགས་དཔེའི་ཡེ་ཤེས་མངོན་དུ་བྱས་པས་མཚོན་ནས་བརྗོད་མེད་དོན་གྱི་ཡེ་ཤེས་ཡན་ལག་བདུན་ལྡན་གྱི་སྐུ་འགྲུབ་པར་འགྱུར་རོ། །དེའང་གཞན་ལུས་བསྟེན་པའི་འོས་སུ་མ་གྱུར་པའི་ཉན་ཐོས་ཚངས་སྤྱོད་ཀྱི་སྡོམ་པ་དང་དཀའ་ཐུབ་ལ་གནས་པ་དག་གིས་སམ།

རྣལ་འབྱོར་པ་སྔགས་ལམ་པ་ཡིན་ཡང་གནས་དུས་ཀྱིས་གཞན་ལུས་བསྟེན་པའི་སྐབས་སུ་མ་བབ་པ་དག་གིས་ལམ་འདི་ཉམས་སུ་བླངས་པས་ཀྱང་མཆོག་འགྲུབ་ལ༑ འདི་ཉིད་ལ་བརྟན་པ་ཐོབ་ན་གཞན་ལུས་བསྟེན་པར་གེགས་མི་འགྱུར་ཞིང་གནད་དུ་འགྲོ་བའི་ཕྱིར་གཞན་ལུས་ཀྱི་སྔོན་འགྲོ་ལྟ་བུ་ཡིན་ནོ། །རང་ལུས་ཐབས་ལྡན་རང་བྱུང་གི་ཕྱག་རྒྱ་ཕོ་ཉའི་ལམ་ཆེས་ཟབ་པ་ས་མ་ཡ༔ རྒྱ་རྒྱ་རྒྱ༔ གཉིས་པ་གཞན་ལུས་ཕྱག་རྒྱ་ལ་ལྔ། གཞན་ལུས་ཤེས་རབ་གསང་ཏིག །མདོར་བསྡུས་མཁས་པ་ལྔ། སླར་རྒྱས་པར་བཤད་པ། རྨད་བྱུང་གསང་བའི་ཚེ་སྒྲུབ། མན་ངག་ཕྱག་རྒྱ་རྣམ་བཞི་བསྟན་པའོ། །དང་པོ་གཞན་ལུས་ཤེས་རབ་གསང་ཏིག་ནི། རང་ལུས་ཀྱི་ཉམས་ལེན་ལ་གོམས་པ་དག་གིས། ཕྱག་རྒྱ་པདྨ་ཅན། དུང་ཅན་མ། རི་མོ་ཅན། གླང་པོ་ཅན། དེ་བཞི་པོ་ཐབས་ལམ་གཞན་ལས་འབྱུང་བ་ལྟར་བརྟག་ནས། གང་ཡང་རུང་བ་རྙེད་པ་ན། རྫས་སྔགས་ཕྱག་རྒྱ་ཏིང་ངེ་འཛིན་གྱི་སྦྱོར་བ་མན་ངག་གཞན་ནས་འབྱུང་བ་ལྟ་བུས་བཀུག །ཁུགས་ཤིང་དབང་དུ་གྱུར་ནས་ཐེག་པ་ཐུན་མོང་བས་རྒྱུད་སྦྱངས། དབང་ཆོག་བདུད་དཔུང་ཟིལ་གནོན་གྱིས་སྨིན་པར་བྱས་ནས། གནས་དབེན་པར་ཉེར་མཁོའི་ཡོ་བྱད་མ་ཚང་བ་མེད་པར་འདུ་བྱས་ཏེ། གོམས་པར་བྱ་ཕྱིར་ཕྱག་རྒྱ་ལ་བལྟ་བ་དང༌། རྒོད་པ་ལ་སོགས་གཟུགས་ཀྱི་དཔེ་ལ་བསླབ། དེའི་ངོ་བོ་སྟོང་ཉིད་དུ་ཉམས་སུ་བསྐྱང༌། དེ་བཞིན་ཆགས་པའི་གཏམ་གླེང་བ་སོགས་སྒྲ་ལ་བསླབ། ཕྱག་རྒྱའི་ལུས་ལ་དྲི་བཟང་གིས་བྱུགས་ཏེ། དེའི་དྲི་མ་སྣོམ་པ་སོགས་དྲི་ལ་བསླབ། དེའི་མཆུ་དང་ལྕེ་འཇིབ་པ་སོགས་རོ་ལ་བསླབ། དེ་ལ་འཁྱུད་པ་དང༌། ཙུམྦ་ན་དང༌། ནུ་མ་མཉེ་བ་དང༌། རྡོ་རྗེ་པདྨར་རེག་པ་སོགས་རེག་བྱ་ལ་བསླབ། དེ་ཐམས་ཅད་ཀྱིས་བདེ་དྲོད་སྐྱེས་པའི་ངོ་བོ་སྟོང་ཉིད་རོ་མཉམ་པའི་ཉམས་བསྐྱང་ངོ༌། །དེ་རྗེས་རང་ཡ་མཱ་རི་དང༌། ཕྱག་རྒྱ་སྦྱོར་ཡུམ་དུ་མངོན་རྟོགས་ལྟར་གསལ་བཏབ་པ་ལྷའི་འདུ་ཤེས། ཡབ་ཀྱི་གསང་བ་ཧཱུྂ་ལས་རྡོ་རྗེ་དཀར་པོ་རྩེ་གཅིག་པའི་ལྟེ་བར་ཧཱུྂ་ནག་པོ་དང་བུག་པ་ཕཊ་སེར་པོས་མཚན་པ།

ཡུམ་གྱི་མཁའ་ལ་ཨཱཿལས་པདྨ་དམར་པོ་འདབ་མ་བརྒྱད་པའི་ཟེའུ་འབྲུ་ལ་ཨཱཿདམར་པོ་དང༌། སྣ་རྩེ་ལ་མུཾ་དམར་སེར་གྱིས་མཚན་པར་བསམས་ལ་སྔགས་ཀྱི་འདུ་ཤེས། ཡབ་ཡུམ་ཐབས་ཤེས་སྙོམས་འཇུག་རྩ་རླུང་ཐིག་ལེ་གསུམ་ཁ་སྦྱོར་བ་བདེ་སྟོང་དཔེའི་ཡེ་ཤེས་ལ་བརྟེན་ནས་ཟུང་འཇུག་དོན་གྱི་འཇམ་དཔལ་ཡེ་ཤེས་སེམས་དཔའི་གོ་འཕང་བསྒྲུབས་ནས་སེམས་ཅན་ཐམས་ཅད་སངས་རྒྱས་ཀྱི་གོ་འཕང་ལ་འགོད་པར་སེམས་པ་ཆོས་ཀྱི་འདུ་ཤེས་ཏེ། འདུ་ཤེས་གསུམ་ལ་གནས་ཤིང་ཐ་མལ་པའི་འདོད་ཆགས་རྣམ་རྟོག་རྒྱུན་བཅད་དེ་ཡབ་ཀྱི་གཡས་དང་ཡུམ་གྱི་གཡོན་འོག་ཏུ་བཅུག་པའི་གློ་ཕབ་པའམ། ཡབ་རྡོ་རྗེའི་སྐྱིལ་ཀྲུང་གི་པང་དུ་ཡུམ་པདྨའི་སྐྱིལ་ཀྲུང་གིས་འཁྲིལ་ཞིང་ཡབ་ཀྱི་ལག་གཉིས་ཡུམ་གྱི་སྐེད་པ་དང༌། ཡུམ་གྱི་ལག་པ་ཡབ་ཀྱི་མགུལ་ནས་འཁྱུད་པས་རྡོ་རྗེ་ལས་རུང་པདྨར་དལ་བུས་བཅུག་པའམ། སྐད་ཅིག་གིས་བཅུག་ལ་སྙོམས་པར་འཇུག་གོ། །གཉིས་པ་མདོར་བསྡུས་མཁས་པ་ལྔ་ནི། བསྐྱོད་པ་ལ་མཁས་པ་བཤད་མ་ཐག་པ་ལྟར་ཡབ་ཡུམ་ལྷར་གསལ་བས་ཐ་མལ་གྱི་སྣང་ཞེན་སྤོངས། བསྐྱོད་ནས་འབེབས་པ་ལ་མཁས་པ་རུས་སྦལ་གྱི་ནུར་འགྲོས་ནི་དལ་བུས་བསྐྱོད་ལ་བདེ་བ་གཡོ་ན་བསྐྱོད་འཕྲོ་བཤོལ། ཡང་བདེ་བ་ཆད་ན་བསྐྱོད། དེ་ལྟར་ལན་བཞིའམ་ལྔ་འབད་པས་བདེ་བ་ཆེར་གཡོ་ན། ཕབ་ནས་འཛིན་པ་ལ་མཁས་པ་ཐེམ་རྩ་དམ་པོར་སྡོམ་པ་ལྟ་བུ། སྟེང་རླུང་མནན་རྒྱབ་རླུང་བསྡམས། སེམས་རང་སར་བཞག ༑ཟིན་ནས་འདྲེན་པ་ལ་མཁས་པ་ཁྲོན་ཆུ་དཔྱངས་ཐག་གིས་འདྲེན་པ་ལྟ་བུ་ནི། རླུང་ཕྱིར་བུས་ཕྱིར་བཟུང་དབུ་མ་ཀ་འཛུགས་དང་ཉྭ་བཞིའི་ཤ་བསྒྲིམ། མིག་གྱེན་ལ་ལྡོག །ལྕེ་ཡ་རྐན་ལ་སྦྱར། ལྟག་པ་ཆེར་དགྱེ། འགྲེངས་ནས་དགྲམ་པ་ལ་མཁས་པ་སེང་གེ་རྣམ་རོལ་གྱི་སྦྱིན་ཤུགས་འགྱེད་པ་ལྟ་བུ་ནི། རླུང་ཕྱིར་འཛིན་གྱིས་ལག་གཉིས་ཀྱི་མཐེ་བོང་གིས་རྣ་བ་གཉིས། མཛུབ་མོས་མིག་གཉིས། གུང་མོས་སྣ་བུག་གཉིས། སྲིན་མཛུབ་དང་མཐེའུ་ཆུང་བཞིས་མཆུ་བསྡམས་ལ་སྟེང་རླུང་མ་རྔུབ་པར་མནན་ནས་མགོ་ལུས་ལྷན་ཅིག་གཡས་སྐོར་གསུམ་གཡོན་སྐོར་གསུམ་བྱས་རྗེས་སོར་མོ་རྣམས་དཀྲོལ་ལ་ཧ་སྤྲུག་ལན་གསུམ་བྱའོ། །གསུམ་པ་སླར་རྒྱས་པར་བཤད་ན་ནི།

སྔར་བཤད་པའི་འདུ་ཤེས་སུམ་ལྡན་གྱི་ངང་ལས་སྙོམས་འཇུག་སྲུབ་སྦྱོར་གྱི་སྦྱོར་བས་བྱང་སེམས་ནོར་བུའི་བུམ་པའི་མཐར་ཐུག་པར་ཕབ་ནས། འཛིན་འདྲེན་འགྲེམ་གསུམ་བྱ་བ་ལ། འཛིན་པའི་གནད་གསུམ་ནི། བྱང་སེམས་དཔྲལ་མགྲིན་སྙིང་ལྟེའི་འཁོར་ལོ་བཞིར་རིམ་གྱིས་ཕབ་ནས་སོ་སོར་བཟུང་ཞིང་དགའ་བཞིའི་ཉམས་བསྐྱངས། དེའང་བདེ་བ་ལ་སེམས་བཟུང༌། སྟོང་པ་ལ་སྦྱར། སྟེང་རླུང་མནན་པས་འོག་རླུང་ཤུགས་ཀྱིས་འགོག་པ་རིལ་བ་ཞབས་ཚགས་ཅན་ལྟར་འབད། གསུས་པ་རྒལ་ཚིགས་ལ་སྦྱར། མིག་བསྒྲད། སྤྱི་བོར་འཇམ་དཔལ་དབྱངས་བསྒོམ། སྙིང་ཐད་དབུ་མའི་ནང་དུ་དྭངས་མ་མི་ཤིགས་པའི་ཐིག་ལེ་རྩ་བའི་བླ་མ་ལ་སེམས་གཏད། དེས་མ་ཟིན་ན་ཆོས་ཐམས་ཅད་ནམ་མཁའ་ལྟ་བུ་ངོ་བོར་མ་གྲུབ་པའི་སྟོང་པ་ཉིད་དང་རང་སེམས་སྐད་ཅིག་གིས་བསྲེས་ལ་ཕཊ་ཅེས་རིག་པ་མཁར་བཞག །དེས་ཀྱང་མ་ཟིན་ན་ལག་གཡས་པའི་མཐེབ་མཛུབ་ཀྱིས་གསང་བའི་མགྲིན་པ་བརྩིར་ཏེ་རྩ་ལམ་དགག །དེས་མི་ཟིན་མི་སྲིད་དོ། །ཟིན་ནས་འདྲེན་པའི་གནད་གཅིག་ནི། ཡན་ལག་བཞི་བསྐུམ། གསུས་པ་རྒལ་ཚིགས་ལ་སྦྱར༑ ལྕེ་ཡ་རྐན་ལ་གཏད། མིག་གྱེན་ལ་ལྡོག །སྟེང་རླུང་མནན། འོག་རླུང་དྲག་ཏུ་ཡར་འཐེན། རྡོ་རྗེའི་རྩེ་མོར་ཧཱུྂ་གསུམ་བརྩེགས་བསམས་ལ། ཕོ་རླུང་དགང་བསྒྲིལ་གྱི་སྟོང་འདྲེན་དྲག་པོ་ངག་ཏུ་ཧཱུྂ་ཞེས་གདོན་པ་དང་སྦྲགས་པས་རྡོ་རྗེའི་རྩེ་མོས་ཧཱུྂ་ཡར་རང་དབང་མེད་པར་སྙུག་སྦུབས་ཀྱིས་ཆུ་འཇིབ་པ་ལྟར་དྲངས་པས། བྱང་སེམས་རྡོ་རྗེའི་བུམ་པར་ངང་ཕུང་ངེ་ཡོད་པ་དབང་མེད་པར་ཡར་ཕུལ་ལྟེ་བར་སླེབས། ཡང་གོང་ལྟར་ཧཱུྂ་དང་སྟོང་འདྲེན་སྦྲགས་པས་ཧཱུྂ་དང་བྱང་སེམས་སྙིང་གར་སླེབས། ཡང་གོང་ལྟར་དྲངས་པས་མགྲིན་པ། མགྲིན་པ་ནས་སྤྱི་བོར་སྦྱར་བར་བསམ༑ སྤྱི་བོར་བླ་མ་གཤིན་རྗེའི་གཤེད་ཡབ་ཡུམ་ཐིག་ལེའི་ངོ་བོར་བཞུགས་པར་བསམས་ལ་སེམས་གཏད། དེས་མི་འདྲོངས་མི་སྲིད་དོ། །འདྲོངས་ན་དགྲམ་པའི་རླུང་གནད་འཁྲུལ་འཁོར་བདུན་ནི་་་་་་གསེར་གཡུ་ལན་ཚར་ལྟ་བུ།

ལུས་སྒུར་ལངས་ལ་ལག་པས་རྐང་མཐེབ་སོ་སོར་བཟུང་རྐང་ལག་བར་དུ་རྐང་གང་བཞག །དམིགས་པ་གོང་ལྟར་ལ། ཐིག་ལེ་སྤྱི་བོར་སྦྱར་བ་དེ་རྩ་གསུམ་འཁོར་ལོ་བཞི་བརྒྱུད་ནས་ལུས་ཐམས་ཅད་ལ་ཁྲེམས་པར་བསམས་ནས། ངག་ཏུ་ཧ་ཧས་ཞེས་རླུང་འདོན། རླུང་ཆད་ཚེ་མིག་གྱེན་ལ་ལྡོག །ལྟག་པ་དགྱེ། ལྕེ་ཡ་རྐན་ལ་སྦྱར། ཉ་བཞིའི་ཤྭ་བསྒྲིམ། ལྟོ་བ་རྒལ་ཚིགས་ལ་སྦྱར། མཐར་ཁ་སྣ་ནས་རླུང་དྲག་ཏུ་འདོན་ཅིང་ལུས་ཐམས་ཅད་ལན་གསུམ་སྤྲུགས་པ་ནི་སེང་གེའི་བཞད་ཚུལ་ཞེས་བྱའོ། །ཡང་ལུས་སྒུར་ཁུ་ཚུར་བརླ་སྟེང་བཞག །ཧཱུྂ་ཧཱུྂ་ཞེས་སྣ་ནས་རླུང་སྣོམ་ཚུལ་གྱིས་གཡས་གཡོན་ནས་གཅུས། དབུས་སུ་དྲངས་ནས་ནང་དུ་འཐེན་ལྟོ་སྦྱར། གང་བ་དང་སླར་འཕུལ་དཀྲུགས་པ་ནི་ཝ་མོའི་སྣོམ་ཚུལ་ཞེས་བྱའོ། །ཡང་ལུས་སྒུར་ལག་པ་གཉིས་རྐང་པའི་བར་དུ་གན་རྐྱལ་དུ་བཞག་ནས་སྟེང་འོག་གི་རླུང་བཟུང་ཁ་སྦྱར་དཀྲུག་ཅིང་བསྒྱུར་བ་ལན་གསུམ་བྱ་བ་ནི། མཚན་མོས་དཀྱིལ་ཚུལ་ཞེས་བྱའོ༑ ༑ཡང་རྐང་མཐིལ་མཉམ་པར་བཞག་སོར་མོ་བཙུག་པུས་སྟེང་ལག་གཉིས་རྡོ་རྗེའི་ཁུ་ཚུར་བཞག །སྟོང་འདྲེན་དྲག་པོས་རྒྱུ་ཞབས་ཡར་འཐེན་ཞིང་ངག་ཏུ་ཧྲིཾ་ཧྲིཾ་ཞེས་བརྗོད། ཁུ་ཚུར་ཡར་གཞོགས་དྲུད་མཆན་འོག་ཏུ་སླེབས་ནས་སླར་མར་གཞོགས་དྲུད་པུས་སྟེང་དུ་ཁུ་ཚུར་བཞག །རླུང་རྫོགས་པ་ན་ལྟོ་བ་དཀྲུག་པ་ནི་རི་དྭགས་སྤྲུག་ཚུལ་ཞེས་བྱའོ། །ཡང་ལུས་སྒུར་རྐང་པའི་བར་དུ་མཐོ་གང་འོང་བར་བྱ། ལག་གཉིས་མཐེ་བོང་ཁུ་ཚུར་བཅངས་སྟེང་རླུང་ལན་གཅིག་མནན་རྗེས། ངག་ཏུ་ཧཱ་རིང་གི་རྗེས་སུ་ཧག་ཧས་དབྱུང་ཞིང་རྒྱུ་ཞབས་རྒལ་ཚིགས་ལ་སྦྱར་བ་ལན་གསུམ་དང་མཐར་ལུས་ཐམས་ཅད་ལན་གསུམ་སྤྲུག་པ་ནི་སྟག་མོའི་སྐྱུག་སྟངས་ཞེས་བྱའོ། །ཡང་ལུས་སྒུར་རྐང་པའི་བར་དུ་ཁྲུ་གང་ཡོད་པར་བྱས་ལ། སྟེང་འོག་གི་རླུང་ཁ་སྦྱོར་དུ་བཟུང༌། ལུས་ཐམས་ཅད་སིལ་སིལ་སྤྲུག་པ་ལན་གསུམ་བྱ། དབྱིངས་རིག་བསྲེ་བ་ནི་གཡང་མོའི་སྤྲུག་སྟངས་ཞེས་བྱའོ། །ཡང་ལུས་སྒུར་རྐང་ལག་སོ་སོར་དྲང་པོར་བཙུག

།བར་དུ་ཁྲུ་རེ་ལྷག་ཙམ་ཡོད་པར་བྱ། རླུང་ལྟེ་འོག་ཁ་སྦྱར་བཟུང༌། རྟིང་པ་གཡས་པས་བརླ་གཡས་པའི་རྩར་སྦྱར་ཞིང་ཤད་ཤད་བརྐྱང་བ་ལན་གསུམ། གཡོན་ལའང་དེ་འདྲ་ལན་གསུམ། སླར་གན་རྐྱལ་ཉལ་ནས་རྩིབ་ལོགས་གཡས་གཡོན་ཕབ་ལ་འགྲེ། དེ་རྗེས་རྐང་ལག་བཞི་ལྷན་ཅིག་བརྐྱང་བརྡབ་བྱ་བ་དང༌། རྒལ་ཚིགས་སར་ཕབ་པའི་ལུས་འཕར་བ་ལན་གསུམ་བྱ། དེའི་ཚེ་སེམས་དང་རླུང་མི་ཤིགས་པའི་ཐིག་ལེར་དྭངས་པ་ནི་གྱི་ལིང་གི་འཕྲ་ཚུལ་ཞེས་བྱའོ། །དེ་ལྟར་རླུང་འཁྲུལ་འཁོར་དམིགས་པའི་སྦྱོར་བས་རླུང་སེམས་ཐིག་ལེ་འཁོར་ལོ་བཞིའི་གནས་སུ་དྲངས་ཤིང་དགྲམ་མོ། །རྗེས་སུ་ལུས་སེམས་ཁོང་ལྷོད་དམིགས་མེད་བདེ་བ་ཆེན་པོའི་ངང་དུ་མཉམ་པར་བཞག །དེ་ལྟར་ཐུན་བཞིའམ་དྲུག་ཏུ་འབད་པས་བདེ་སྟོང་གི་ཉམས་རྩོལ་མེད་དུ་འཆར། ཡེ་ཤེས་ཀྱི་འོད་སྣང་འབད་མེད་དུ་རྒྱས། དོན་གྱི་འོད་གསལ་མངོན་དུ་འགྱུར། མ་རིག་པ་སངས་ནས་རིག་པ་ཡེ་ཤེས་ཆེན་པོར་གྲོལ། ལུས་གཟི་བརྗིད་དང་ལྡན། ཀུན་རྫོབ་ཀྱི་ཐིག་ལེ་བརྟན་ནས་ཡེ་ཤེས་མཆོག་གི་ཐིག་ལེར་གྲོལ། དགའ་བ་བཅུ་དྲུག་ལ་དབང་འབྱོར། ལས་རླུང་འཕོ་ཆེན་རེ་རེ་ལ་སྟོང་དང་བརྒྱད་བརྒྱ་བརྒྱད་བརྒྱ་རེ་རྒྱུ་བའི་འཕོ་ཆེན་བཅུ་གཉིས་འགག །མཆོག་ཏུ་མི་འགྱུར་བའི་བདེ་བ་ཆེན་པོའི་སྐུར་འགྱུར། འཁོར་ལོ་བཞིར་དགའ་བ་རེ་རེ་རྡུལ་མུན་སྙིང་སྟོབས་ཀྱི་དབྱེ་བས་ས་བཅུ་གཉིས་དང༌། མཐར་སྤྱི་བོར་བརྟན་པས་ས་བཅུ་གསུམ་པ་འདིར་ཐོབ། རང་གཞན་གྱི་དོན་ཐམས་ཅད་འབད་མེད་དུ་གྲུབ་པ་ནི་ཐུགས་ཕྱག་རྒྱ་ཟིལ་གནོན་གྱི་ཡང་ཏིག་གོ། །ས་མ་ཡ༔ རྒྱ་རྒྱ་རྒྱ༔ བཞི་པ་རྨད་བྱུང་གསང་བའི་ཚེ་སྒྲུབ་ནི། རྣལ་འབྱོར་པ་ལ་འཆི་ལྟས་བྱུང་ཚེ་ཕྱི་ནང་གསང་བའི་འཆི་བསླུའི་གདམས་པ་གང་ཉམས་སུ་བླངས་ཀྱང་མ་བསླུས་ན། ཕྱག་རྒྱ་པདྨ་ཅན་ཡིན་ངེས་པ་བཙལ། ཕྱག་རྒྱ་སྨིན་པར་བྱ་བ་དང་མཁའ་གསང་བྱིན་རླབས་སོགས་གོང་དུ་བཤད་པ་ལྟར་བྱ་སྟེ། རང་ཡ་མཱ་རིར་གསལ་བའི་ཐུགས་ཀར་ཚེ་བདག་འོད་ཀྱི་སྐུ་མི་ཤིགས་པའི་ཐིག་ལེའི་རང་བཞིན་གྱི་ཐུགས་ཀར་མི་འགྱུར་བའི་སྲོག་ཧཱུྂ་མཐིང་ནག་གི་མཐར་འདྲེན་པའི་སྲོག་ཨྱཻ་རིང་གི་སྔགས་ཕྲེང་དམར་པོས་བསྐོར་བ།

ཧཱུྂ་གི་ཁོག་པར་གནས་པའི་སྲོག་ཨཱཿཡིག་དམར་ནག་གི་མཐར་བཏགས་པའི་སྲོག་རང་མིང་གིས་བསྐོར་བར་བསམ། ཕྱག་རྒྱ་པདྨ་ཅན་གྱི་རྩ་འོག་ནས་འབྱུང་བ་ལྟར་བཙལ་ཏེ་རྙེད་པ་ན། སྙོམས་པར་ཞུགས་ལ་ཕྱག་རྒྱའི་རྩ་སྣེ་རང་གི་རྡོ་རྗེའི་བུ་གར་ཚུད་ངེས་པར་བཅུག་ལ་བསྐྱོད་ཅིང༌། བདེ་བ་འབར་བའི་ཚེ་བྱང་སེམས་འཕོ་མེད་དུ་བཅིངས་ནས། ས་བོན་སྔགས་ཕྲེང་དང་བཅས་པ་བདེ་བའི་སྒྲས་བསྐུལ་བའི་ཚེ། ས་བོན་སྔགས་ཕྲེང་དང་བཅས་པ་ལས་འོད་ཟེར་སྣ་བུག་གི་རླུང་ཕྱིར་རྒྱུ་བ་དང་ལྷན་ཅིག་ཕྱིར་འཕྲོས། སྣང་བ་སྣོད་བཅུད་ཐམས་ཅད་ཨཱཿདམར་པོ་དེ་དང་ཨྱཻ་རིང་གི་སྔགས་ཕྲེང་གི་རྣམ་པར་གྱུར་པ་བཀུག །རང་གི་སྣ་བུག་གི་རླུང་ནང་དུ་འཇུག་པ་དང་ལྷན་ཅིག་འུབས་ཀྱིས་དྲངས་ནས་ས་བོན་སྔགས་ཕྲེང་དང་མིང་ཡིག་རྣམས་ལ་སིབ་སིབ་ཐིམ་པར་བསམ་ཞིང༌། ལུས་སྙོམས་འཇུག །ངག་ཨྱཻ་རིང་གི་བཟླས་པ། ཡིད་གོང་ལྟར་དམིགས་པ་དང་བཅས་པ་རྣམ་གསུམ་ཡ་མ་བྲལ་བར་ཉམས་སུ་བླང༌། མཐར་འཛིན་འདྲེན་འགྲེམ་པའི་རླུང་དམིགས་འཁྲུལ་འཁོར་གཞན་ལུས་སུ་བཤད་པ་གང་འོས་བྱའོ། །དེ་ལྟར་ཉིན་མཚན་ཐུན་དྲུག་གམ་བཞིར་ཉམས་སུ་བླང༌། ཁྱད་པར་ཐིག་ལེ་ཆེན་པོའི་དོན་རྡོ་རྗེ་སེམས་དཔའི་ཚེ་བསྒྲུབ་པ་ནི། ལུས་གོང་ལྟར་སྙོམས་འཇུག་གི་ངང་ནས། ཡིད་དམིགས་ཁམས་གསུམ་སྲིད་གསུམ་མ་ལུས་པ་རང་གི་ཁར་འུབས་ཀྱིས་རྔུབས་ལྟེ་བར་བསྐྱིལ་བར་བསམ་ཞིང་ཁ་རླུང་གིས་གང་བ་རྔུབས་ལ་མིད་པ་ཡང་ཡང་བྱ། ངག་ཏུ། ཨ་ཨཱ། ཨི་ཨཱི། ཨུ་ཨཱུ། ཨེ་ཨཻ། ཨོ་ཨཽ། ཨཾ་ཨཱ། སྠི་ཏོ་ཧྲྀ་དི། ཛྙཱ་ན་མུརྟི་ར་ཧཾ། བུདྡྷོ་བུདྡྷཱ་ནཱཾ། ཏྲྱ་དྷྭ་ཝརྟཱི་ནཱཾ། ཨོཾ་བཛྲ་ཏཱིཀྵྞ་དུཿཁ་ཙྪེ་ད། པྲཛྙཱ་ཛྙཱ་ན་མུརྟ་ཡེ། ཛྙཱ་ན་ཀཱ་ཡ་ཝཱ་གཱི་ཤྭ་ར། ཨ་ར་པ་ཙ་ནཱ་ཡ་ཏེ་ན་མཿ ཞེས་བཟླས་པ་རྣམས་ཡ་མ་བྲལ་བར་བྱ། མཐར་འཛིན་འདྲེན་འགྲེམ་པ་སོགས་སྔར་ལྟར་འབད། ཐུན་མཚམས་རྣམས་སུ་རང་ཡ་མཱ་རིར་གསལ་བའི་མིག་རྡོ་རྗེའི་མིག་ཏུ་བསམས་ལ་ནམ་མཁར་གཏད་དབྱིངས་རིག་བསྲེ།

དུས་རྟག་ཏུ་རང་ལྷར་གསལ་བའི་སྙིང་ནང་དུ། རླུང་སེམས་ཐིག་ལེ་དྭངས་མའི་ངོ་བོ་མི་ཤིགས་པའི་ཐིག་ལེ་འོད་འབར་བར་མ་ཡེང་བར་སེམས་གཏད་དོ། །དེ་ལྟར་ཉམས་སུ་བླངས་པས་ན་ངེས་པར་འཆི་བདག་གི་བདུད་ལས་རྒྱལ་བ་དང༌། སྒྱུ་འཕྲུལ་དྲ་བའི་རྒྱུད་ནས་གསུངས་པའི་ཡོན་ཏན་རྣམས་ཐོབ་ཅིང་འོད་གསལ་རྡོ་རྗེ་སེམས་དཔའ་གྲུབ་པར་གདོན་མི་ཟའོ། །ཁྱད་པར་ཅན་གྱི་སྦྱོར་བའོ། །ས་མ་ཡ༔ རྒྱ་རྒྱ་རྒྱ༔ ལྔ་པ་མན་ངག་ཕྱག་རྒྱ་རྣམ་བཞི་བསྟན་པ་ལ་བཞི། རྩ་བཙལ་བ། དེའི་ཐིག་ལེ་འབེབས་པ། ཉི་མ་དྲང་བ། རང་ངོ་སྤྲོད་པའོ། །དང་པོ་རྩ་བཙལ་བ་ནི། དབེན་པའི་གནས་སུ་རིག་མ་སྨིན་པར་བྱས་ནས་འདུ་ཤེས་སུམ་ལྡན་གྱི་ངང་ནས༑ གཟུགས་སྒྲ་དྲི་རོ་རེག་བྱ་ལ་བསླབ་པ་སྔར་གཞན་ལུས་ཀྱི་སྐབས་ལྟར་བྱས་པས། རང་དང་རིག་མའི་ཁམས་རྒྱས་པ་དང་ཆགས་པ་སློང་བར་འགྱུར་ལ། དེའི་མཐུས་རང་གི་རྡོ་རྗེ་ལས་སུ་རུང་ཞིང༌། རིག་མའི་རྩ་བྱ་རོག་གི་གདོང་པ་ཅན་ཕག་པའི་ཟེ་བ་ལྟ་བུ་སྟེ་པདྨའི་ནང་དུ་ཅུང་ཟད་རྒྱས་ནས་མཐོང་བར་འགྱུར། དེ་ལྟར་རྩ་རྙེད་ནས་མི་འབྲོས་པར་བྱ་བའི་ཕྱིར་ཆང་ཞིམ་པོ་སྦྲང་རྩི་སྦྱར་བས་བདག་དང་རིག་མར་བཀུ་མཉེ་བྱ། རས་བལ་གྱི་སྡོང་བུ་སོར་དྲུག་པ་ཤིན་ཏུ་ཉོལ་བ་ཞིག་བྱས་པ་དར་འཇམ་པོས་དྲིལ། དེའི་རྩེ་མོར་འབྲུ་མར་དང་བྱ་རྒོད་ཀྱི་ཚིལ་བུ་སྦྱར་བ་བྱུགས་པ་རིག་མའི་སྲིན་ཞལ་དུ་བཅུག །མཆན་ཁུང་གཉིས་སུ་ཁུ་ཚུར་དང་མཉམ་པའི་དྲུ་གུ་རེ་རེ་བཅུག །རས་ཚར་གྱིས་དམ་ལྷོད་རན་ཙམ་བསྡམས། རྒྱབ་ནས་སྒ་གཏད་གན་རྐྱལ་དུ་ཉལ་དུ་བཅུག་པའི་མཁལ་མ་གཉིས་དང་བཤང་ལམ་ལུས་ཀྱི་ནང་དུ་འགྲོ། བྷ་ག་ཕྱིར་འབུར་བའི་གཡས་དང་གཡོན་དུ་རྩ་སྣེ་གང་འདུག་པར་སྙོམས་པར་འཇུག་ཅིང་སྤྱད་པས། རྩ་སྣེ་རྡོ་རྗེ་ལ་ཐུག་པས་རོད་རོད་འབྱུང༌། དེའི་རྩ་སྣེ་རྡོ་རྗེའི་བུག་པར་ཆུད་པར་བྱས་ནས་ཅུང་ཟད་བསྐྱོད་པས་རིག་མ་བཞིན་རས་དམར་ཞིང་སྒྲ་འབྱིན་པ་དང་དྲོད་འབར་བ་སོགས་བདེ་བ་གཡོ་བའི་རྟགས་འབྱུང༌།

དེའི་ཚེ་ཐིག་ལེ་བསྡམ་ཞིང་འཛིན་པ་ལ་འབད། འཁོར་ལོ་བཞིར་དྲངས། དེ་ལྟར་ཡང་ཡང་སྦྱངས། སླར་བྷ་ག་ཕྱེ་ནས་བལྟས་པས་རྩ་སྣེ་རིབ་རིབ་མཐོང་ཞིང་པདྨ་འདྲ་བ་འདུག་ན་པདྨ་ཅན། དུང་ལྟར་འཁྱིལ་ན་དུང་ཅན་མ། རི་དྭགས་འཛིང་འཐབ་ལྟ་བུ་རི་དྭགས་ཅན། གླང་སྣ་ལྟར་འདུག་པ་གླང་སྣ་ཅན། བྱེ་ཐུར་ལྟ་བུ་རྩེ་ཕྲ་སྐེད་པ་ཅུང་ཟད་སྦོམ་པ་ནི་བདེ་བྱེད་མ། མདུད་པ་ལྟར་འདུག་པ་མ་ནིང་ཅན་ཡིན་ནོ། །དེ་རྣམས་བསྟེན་པར་རུང་བའི་རིགས་ཡིན་ལ། ཁུག་མའི་ཁ་ཕྱིར་བགྲད་པ་ལྟ་བུ་ཡིན་ན་ཕལ་པའི་རིགས་ཡིན་ཏེ་བསྟེན་པར་མི་བྱའོ། །དེ་ལྟར་བསྟེན་དུ་རུང་བའི་ཕྱག་རྒྱ་འདུག་ན། ར་དཀར་འོ་མ། ཨུག་ཆོས་རྩ་བ། ད་བྱིད། ཀ་ར། སྦྲང་རྩི། ཁྱི་ཚིལ། རྩི་དམར་རྣམས་སྦྱར་བའི་རྩ་སྣེ་ལ་བྱུགས། དེའང་རབ་འབྲིང་ཐ་མའི་བྱེ་བྲག་གི་རྩ་སོར་དྲུག་དང་གསུམ་སོགས་འབྱུང༌། རྩེ་མོའང་ཕྲ་བ་ལེགས་སོ། །དེ་ཉིད་རྡོ་རྗེའི་བུ་གར་བཅུག་ནས་དྲངས་པས་ངེས་པར་འདྲོངས་ལ་རྡོ་རྗེ་ཡར་ཕུལ་དང༌། འབོལ་རྡོ་མར་འཐེན་པ་སྟབས་གཅིག་ཏུ་བྱ། དེ་ནི་དམ་ཚིག་ཕྱག་རྒྱ་བཙལ་བའི་ཐབས་སོ། །ས་མ་ཡ༔ རྒྱ་རྒྱ་རྒྱ༔ གཉིས་པ་རིག་མའི་ཐིག་ལེ་འབེབས་པ་ནི། གོང་ལྟར་སྙོམས་པར་འཇུག་པ་རྒྱུན་རིང་དུ། རྩ་སྣེ་རྡོ་རྗེའི་བུག་པར་ཚུད་ངེས་ཀྱིས་སྤྱད་པས་ཕྱག་རྒྱ་བདེ་བས་རབ་ཏུ་མྱོས་ཏེ་རྩ་མིག་ཐམས་ཅད་ནས་ཐིག་ལེ་དབྱར་གྱི་ཆུ་འབྲུབ་པ་ལྟར་འབབ་པའོ། །དེའང་སྐབས་སྐབས་དེ་ལྟར་སྤྱོད། ཐུན་མཚམས་སུ་ཙུམྦ་ན་དང་འཁྱུད་པ་ལ་སོགས་པ་བདེ་བ་སློང་བའི་ཐབས་ལ་འབད། རང་གི་ཐིག་ལེ་མ་ཉམས་པར་བསྲུང་ངོ༌། །དེ་ནི་བུང་བ་སྦྲང་རྩི་འཚོལ་བ་ལྟ་བུ་ལས་ཀྱི་ཕྱག་རྒྱའི་ཐིག་ལེ་འབེབས་པའི་ཐབས་སོ། །ས་མ་ཡ༔ རྒྱ་རྒྱ་རྒྱ༔ གསུམ་པ་ཉི་མ་དྲང་བའི་ཐབས་ནི། སྙུག་སྦུབས་ཆུ་འདྲེན་པ་ལྟ་བུའི་མན་ངག་ལ་རབ་རྩའི་ཁ་ཉིད་ནས་དྲངས་ཏེ། རྡོ་རྗེ་བྷ་གར་བཅུག །མི་བསྐྱོད་པར་མཉམ་པར་བཞག་པས། རིག་མའི་ཐིག་ལེ་འབབ་པའི་ཚེ་སྟོང་འདྲེན་ཀ་འཛུགས་ཀྱིས་དྲང་ངོ༌། །འབྲིང་རྩའི་བར་ནས་དྲང་བ་ནི།

དྲག་ཏུ་བསྐྱོད་ལ་བདེ་བ་ཡུན་རིང་དུ་བཟུང༌། མཐར་བདེ་བ་གཉིས་མཉམ་གྱི་སྟེང་རླུང་མནན། འོག་རླུང་དྲག་ཏུ་འཐེན། རྐང་ལག་བཞི་སོ་སོར་བརྐྱངས། རང་ལུས་ཐབས་ལྡན་གྱིས་འདྲེན་པའི་སྐབས་ལྟར་འཁྲུལ་འཁོར་བྱ། རབ་འབྲིང་ཐ་མ་གསུམ་གར་དམིགས་པ་ནི། སྙུག་སྦུབས་ཀྱིས་ཆུ་དྲངས་པ་ལྟར། རིག་མའི་དྭངས་མ་མཚལ་དམར་ལྟ་བུ་བཅུད་བཟང་པོ་དེ་ཉིད་འུབས་ཀྱིས་དྲག་ཏུ་ནར་ནར་དྲང་བར་དམིགས། གསུམ་ག་ལ་འདྲེན་པའི་དུས་ཧཱུྂ་ཧུཾ་རིང་ཐུང་དང་ཧཱིཾ་ཧིཾ་ཞེས་རིང་ཐུང་རླུང་ངག་རྫོགས་པར་བྱས་ལ་དྲང༌། དེ་འདྲ་བ་ཉེར་གཅིག་གིས་རང་གི་སྤྱི་བོའི་ཧཾ་ལ་ཐུག་པར་དྲང་ངོ༌། །འདི་ནི་ཕྲེང་བ་ལྟ་བུའི་འཁྲུལ་འཁོར་ཞེས་བྱའོ། །དེའི་ཚེ་དཀར་དམར་འདྲེས་པ་ཁྲག་དང་འོ་མ་ལྟ་བུ་རང་ལུས་རྩ་གསུམ་འཁོར་ལོ་བཞི་དང་བཅས་པ་ཁྲིགས་མེར་གྱིས་གང་བས་ཉི་ཟླ་ཕྱོགས་གཅིག་ཏུ་ཤར་བ་ལྟ་བུའི་འོད་དཀར་དམར་གྱིས་ལུས་ཐམས་ཅད་གང་བར་བསྒོམ། དེ་ལྟར་འབད་པས་རིག་མའི་དྭངས་མ་རང་གིས་འདྲོངས་པའི་རྟགས་རྡོ་རྗེའི་མགོ་བོ་འཁྱོག་པ་དང༌། རང་ལུས་སྦྲིད་པ་དང༌། ཡུམ་ལ་ལུས་ཟུངས་ཐམས་ཅད་འུབས་དྲངས་སོང་བའི་སྣང་བ་འཆར། དེ་ཉིད་དུ་རིག་མའི་བདེ་བ་ཡུན་ཐུང་ཞིང་ཡལ་ན་ངེས་པར་འདྲོངས་པའི་རྟགས་སོ། །ཆོས་ཀྱི་ཕྱག་རྒྱ་སྙུག་སྦུགས་ཀྱི་ཆུ་འདྲེན་པ་ལྟ་བུའི་གདམས་པའོ༑ ༑ས་མ་ཡ༔ རྒྱ་རྒྱ་རྒྱ༔ བཞི་པ་རང་ངོ་སྤྲོད་པ་ནི། དེ་ལྟར་དྲངས་པས་ནམ་མཁའ་དྭངས་པ་ལྟ་བུ་རྩོལ་མེད་ཀྱི་བདེ་ཆེན་རང་བཞིན་སྟོང་པ་ཆོས་སྐུར་གྲོལ་ལོ། །དེ་ཉིད་ངོས་བཟུང༌། ལངས་ཏེ་རྐང་མཐིལ་མཉམ་པར་བཞག །རླུང་ཁ་སྦྱོར་བཟུང༌། ལུས་སྒུར་རྐང་སོར་རྩེ་ནས་ལག་གཉིས་ཀྱིས་ཡར་འཐེན་སླར་འཕོང་སར་ཕབ། རྐང་སོར་ལག་པས་བཟུང་བ་སྤྱི་བོར་ཕྱོགས་བཅུར་བསྐོར༑ དཔུང་ཐད་གཡས་གཡོན་གྱི་ནམ་མཁར་ཡང་བསྐོར་རོ། །འཕོང་བརྡབ་པ་དང་མཉམ་དུ་ལག་གཉིས་རྡོ་རྗེ་ཁུ་ཚུར་སྙིང་གར་བཞག །དེ་འདྲ་ལན་གསུམ་བྱ་བ་ནི།

བེ་ཅོན་ཞགས་པའི་འཁྲུལ་འཁོར་ཞེས་བྱའོ། །ངོ་སྤྲད་པ་ནི། དྭངས་མ་རབ་ཏུ་ལོན་ན་རང་ལུས་ཀུན་དྲོད་འབར། སྙིང་དགའ། ཐེ་ཚོམ་གྱི་སྒྲོ་འདོགས་མ་ལུས་པ་ཆོད། འབྲིང་ལོན་ན། ལུས་ཀུན་བདེ། ཟུག་རྔུ་ཐམས་ཅད་ཞི་བར་འགྱུར། ཐ་མ་ལོན་ན་སྣང་བ་ཀུན་བདེ་སྟོང་གི་སེམས་སུ་གནས་པར་འགྱུར་རོ། །དེའང་ཆོས་ཉིད་ནམ་མཁའ་ལྟར་ཡངས་པ་ལ། རིག་པ་ཡེ་ཤེས་ཉི་ཟླ་ལྟར་འཆར། དེ་ཉིད་དྲན་པའི་ཏིང་འཛིན་བཟོ་མེད་བཅོས་བྲལ་དུ་ཉམས་བསྐྱང༌། ཁམས་ཀྱི་དྭངས་མ་ཐིག་ལེར་སྨིན་པས་སེམས་སྟོང་གསལ་བྱང་ཆུབ་སྙིང་པོ་རྟོགས། ཡོན་ཏན་མ་ལུས་སྐྱེད་པར་བྱེད། དེའང་བེ་ཅོན་ཞགས་པའི་འཁྲུལ་འཁོར་ཟིན་མ་ཐག །ལུས་བསམ་གཏན་གྱི་ཡན་ལག་བདུན་དང་ལྡན་པས་སེམས་མ་བཅོས་པ་བདེ་སྟོང་རིག་པའི་དབྱིངས་སུ་གཏད་པ་རྣམ་པར་གྲོལ་བའི་འབྲས་བུ་འཐོབ། ཕུང་ཁམས་ཀྱི་ལྷ་ཐམས་ཅད་བདེ་བས་ཚིམས་པས་མཆོད་པ་ཐམས་ཅད་ཀྱི་མཆོག་ཏུ་འགྱུར། རང་རྒྱུད་འདོད་ཆགས་ཐམས་ཅད་རང་འདག །འཛག་མེད་བདེ་ཆེན་མི་འགྱུར་བའི་ཟུང་འཇུག་དེའང་རླུང་དང་སྤྲིན་ཡལ་བའི་ནམ་མཁའ་ལྟ་བུ་དོན་གྱི་ཕྱག་རྒྱ་ཟིལ་གནོན་མངོན་དུ་འགྱུར། སྣང་སྲིད་བདེ་བར་འཆར། བདེ་བའི་རང་བཞིན་སྟོང་པར་རྟོགས། དེ་གཉིས་དབྱེར་མེད་ཟུང་དུ་འཇུག །གྲོལ་བ་ཐར་པ་རྣམ་གྲོལ་ཞི་བ་ཞི་བ་གཅིག་པུ། མྱང་འདས་ཞི་བ་དོན་དམ་པའི་མྱང་འདས་བདེ་སྡུག་གིས་མ་གོས་པ། ཆགས་བྲལ་ལུས་འདས་ཐུབ་པ་དང༌། དཔེ་མེད་པ་མཚུངས་པ་མེད་པ་ཆེ་བ་འགྱུར་བྲལ་དོན་དམ་ཟུང་འཇུག་གི་སྐུར་སྐད་ཅིག་ལ་གྲོལ་བར་འགྱུར་ཏེ་ཕྱག་རྒྱ་ཆེན་པོའི་ཆོ་གའོ། །ས་མ་ཡ༔ རྒྱ་རྒྱ་རྒྱ༔ དེ་ལྟར་ཆགས་ལམ་མཐར་ཐུག་རྣམ་གྲོལ་ལེགས་པ་ཟབ་ཅིང་ཡངས་པ་རྒྱ་ཆེ་བ། ཐེག་པ་ཆེན་པོའི་ཡང་ཆེན་པོའི་ཚུལ་གྱི་མཆོག་ཐེག་པ་གསུམ་གྱི་དོན་མཐར་ཐུག་པ་སྟོན་པ་འདི་ནི་གཞན་སྣོད་མིན་ལ་སྟོན་པའི་གནས་སྐབས་གཅིག་ཀྱང་མེད་དོ། །གལ་ཏེ་སྣོད་མིན་ལ་ཚིག་ཙམ་ཟགས་ཀྱང་ལས་ཀྱི་གཤིན་རྗེ་རྣམས་དང་སྔགས་ཀྱི་སྲུང་མས་གསོད་པར་གདོན་མི་ཟའོ། །འདི་ནི་ཟག་མེད་བླ་ན་མེད་པའི་ཚུལ་ཁྲིམས་དོན་དམ་པའི་འདུལ་བ་ཆེན་པོ་སྟེ།

དུས་མཐར་གྱུར་པའི་འགྲོ་བ་ལ་གསང་སྔགས་ཀྱི་མིང་ཙམ་ལ་བརྟེན་ནས་བསླུ་བའི་དུས་གཅིག་འབྱུང་བས། དེ་དུས་ལམ་འདི་ཉིད་ཚུལ་བཞིན་དུ་སྟོན་པའི་སློབ་དཔོན་རིག་པ་འཛིན་པ་ལུགས་དང་མཐུན་པར་སྤྱོད་པ་རྣམས་དང་འཕྲད་པར་ཤོག །ས་མ་ཡ༔ རྒྱ་རྒྱ་རྒྱ༔ ཞེས་རིག་འཛིན་ཆེན་པོ་པདྨ་འབྱུང་གནས་ཀྱི་ཐ་ཚིག་དང་སྨོན་ལམ་མཛད་པ་ནི་གཏེར་གཞུང་འདི་ཉིད་དུ་མང་དུ་སྣང་བ་རྣམས་དོན་བསྡུས་ཚིག་སྣ་བསྟུངས་ནས་བྲིས་པ་ཡིན་ནོ། །གསུམ་པ་བརྟན་གཡོ་འཁོར་འདས་ཀྱི་ཆོས་ཐམས་ཅད་ལམ་འདིར་འདུས་ཚུལ་ནི། གཏེར་གཞུང་ལས། དབང་ཐོབ་ལྷར་གསལ་རླུང་ལ་གོམས། །བརྟག་དགུག་འདུ་ཤེས་གསུམ་ལྡན་རྟོགས། །འབེབས་འཛིན་འདྲེན་དགྲམ་རབ་ཏུ་བྱང༌། །ཏིང་འཛིན་མཁའ་ལྟར་མཉམ་པར་གནས། །དེས་ནི་ཐེག་པ་ཀུན་འགྲུབ་འགྱུར། །ཞེས་དང༌། དེ་ཉིད་ལས། ཕྱག་རྒྱ་ཡུམ་གྱི་ཐིག་ལེ་ཉིད། །འདྲོངས་པས་དཀར་དམར་འདྲེས་པ་ཡིས། །འོ་མ་ལ་ནི་བཙག་བླུགས་ལྟར། །ཐབས་ཤེས་ཟུང་འཇུག་ནུས་པ་ཡིས། །བདེ་ཆེན་ལོངས་སྐུ་མངོན་དུ་འགྱུར། །སྐད་ཅིག་གཅིག་གིས་བྱེ་བྲག་ཕྱེད། །སྐད་ཅིག་གཅིག་གིས་རྫོགས་སངས་རྒྱས། །ད་ལྟ་ཉིད་དུ་རྫོགས་སངས་རྒྱས། །ད་ལྟ་ཉིད་དུ་རྡོ་རྗེ་འཆང༌། །ཕྱག་རྒྱ་ཟིལ་གནོན་དེ་ཉིད་དུ། །འཚང་རྒྱ་བ་ལ་ཐེ་ཚོམ་མེད། །ས་མ་ཡ༔ རྒྱ་རྒྱ་རྒྱ༔ ཞེས་སོགས་ཆེས་ཤིན་ཏུ་མང་བ་གསུངས་འདུག་པ་འདིར་བྲིས་ན་ཁྲིད་ཡིག་མང་བས་བློ་དམན་རྣམས་འཇུག་པ་མི་བདེ་དོགས་པ་དང༌། ཡི་གེའི་ངལ་བས་ཀྱང་འཇིགས་པས་མ་བྲིས་སོ། །ཡིད་ཆེས་ངེས་པ་བསྐྱེད་ཕྱིར་གཏེར་གཞུང་ཉིད་ནས་ཁོལ་བུར་བཅོས་ལྷད་མེད་པར་ཟུར་དུ་ཞལ་བཤུས་ཡོད་པ་ལྟར་བལྟ་བར་བྱོས་ཤིག །བཞི་པ་གེགས་སེལ་ལ་གསུམ། རྟེན་དང༌། ཉམས་དང༌། ཉམས་ལེན་གསུམ། དང་པོ་རྟེན་གྱི་གེགས་སེལ་ནི། ཕྱག་རྒྱ་བརྟག་ནོར་བས་རིགས་ངན་དང་ཕྲད་པ་དང༌། ཕྱག་རྒྱ་སྔོན་ནས་རང་ངམ་གཞན་ལ་དམ་ཚིག་ཉམས་པ་དང༌། སྡོམ་པ་ཞིག་པ་དང༌། མཛེ་མོ་དང༌།

ཡུག་ས་མོ་དང༌། དམེ་མོ་ལ་སོགས་པ་བསྟེན་པས་རང་གི་ཐིག་ལེ་དང་བྱང་ཆུབ་ཀྱི་བར་གཅོད་དུ་འགྱུར། ལྷ་སྲུང་ཁྲོས་ཤིང་འཁྲུགས་པས་སྐྱོན་ཐམས་ཅད་སྐྱེད་པར་བྱེད་པས་ཐོག་མར་ནས་ཕྱག་རྒྱ་བརྟག་མ་ནོར་བ་གལ་ཤིན་ཏུ་ཆེ། གལ་ཏེ་ནོར་བའམ་ཐུག་ཕྲད་སྟབས་ཉེས་ཀྱིས་ཕྱག་རྒྱ་བསྟེན་ཉེས་ན་དེ་ཉིད་སྤངས་ཏེ། བསྐང་བཤགས། ཚོགས་བརྒྱ། ཞི་བའི་སྦྱིན་སྲེག །ཡིག་བརྒྱ་བཟླས་པ་ལ་འབད། སླར་ཕྱག་རྒྱ་མཚན་ལྡན་འབད་པས་བཙལ་ནས་ཉམས་ལེན་ལ་འབད་འབུངས་སྔ་མ་བས་བདུན་འགྱུར་གྱི་ཆེ་བ་བྱ་དགོས་སོ། །གཉིས་པ་ཉམས་པའི་གེགས་སེལ་ནི། རང་དང་རིག་མ་ལྷར་གསལ་མ་ཐེབས་པ་སོགས་འདུ་ཤེས་གསུམ་ལས་ཉམས་པའི་ཐ་མལ་དུ་གྱུར་པ་དང༌། དགའ་བཞིའི་ཡེ་ཤེས་ངོས་མ་ཟིན་པས་འདོད་ཆགས་རང་ག་མར་སོང་བ་དང༌། འདོད་སྲེད་ཆགས་སྡང་ཉེ་ཚེ་བའི་བདེ་བ་ལ་བློ་ཕྱོགས་པས་ཟག་བཅས་འཇིག་རྟེན་པའི་བདེ་བར་སོང་བ་རྣམས་ལ་ནི་སྔར་ལྟར་བཤགས་སྡོམ་བྱ་ཞིང་ཉམས་ལེན་ལ་འབད། ཁྱད་པར་བདེ་བའི་རྟེན་བྱང་སེམས་ཡིན་པས་ཡུངས་འབྲུ་ཙམ་ཞིག་ཀྱང་མ་ཉམས་པ་གལ་ཆེ། ཉམས་པས་ཡོན་ཏན་གང་ཡང་མི་སྐྱེ་བ་ཡིན། གལ་ཏེ་ཡུལ་དུས་ནད་གདོན་ལ་སོགས་པས་དབང་མེད་དུ་ཉམས་ན་དེ་ཉིད་ཁས་བཏུང་ངམ་མདུན་མཐུར་གྱིས་དྲང༌། བཤགས་སྡོམ་གོང་ལྟར་བྱ། ཁམས་གསོ་བ་དང༌། ཐིག་ལེ་སྤེལ་བ་དང༌། སྟོབས་བསྐྱེད་པ་དང༌། རོ་ཙའི་རྫས་དང༌། སྨན་གང་ཟབ་ཡུན་དུ་བསྟེན་པ་གལ་ཆེ། གསུམ་པ་ཉམས་ལེན་གྱི་གེགས་སེལ་ནི་གཉིས། སྤྱི་དང༌། བྱེ་བྲག་གོ། །དང་པོ་སྤྱི་ཡི་གེགས་སེལ་བ་ནི། ཐིག་ལེ་འབེབས་དུས་མ་གཟབ་ན་མྱུར་དུ་འཆོར་བས་ཤིན་ཏུ་གཟབ། སྙོམས་འཇུག་དང་སྲུབ་སྦྱོར་དལ་བུས་ཚོད་འཛིན་གྱིན་བྱ། བདེ་བ་འགོ་གཡོས་ཙམ་ན་ངལ་གསོ། ཕྱག་རྒྱ་རྩ་བཟང་ན་གཟབ་མི་དགོས་ཤུགས་ཀྱིས་ལམ་དུ་འགྲོ་བ་ཡིན། ཐིག་ལེ་འཛིན་དུས་མ་ཤོར་ན་ཡོན་ཏན་ཡར་འཕེལ་ཡར་ངོའི་ཟླ་བ་ལྟར་འཕེལ། གང་ཡང་མི་བདེ་བ་མི་འབྱུང༌། ཟིན་ནས་མྱུར་དུ་མ་ལྡོག་ན་ཆུ་དང་སྡོངས་ནས་འཛག་པ་གྲང་བྲུམ་དང་མཁལ་སྐེད་ཀྱི་ནད་དུ་འགྱུར།

ལྡོག་ནས་མྱུར་དུ་མ་དྲང་ན་ནད་སྣ་ཚོགས་སུ་འགྱུར། དྲངས་ནས་མྱུར་དུ་མ་འགྲེམ་ན་འབྲས་དང་འབྲུམ་བུ་དང་ཤུ་ཐོར་གྱི་ནད་དུ་འགྱུར། ཡང་ན་མཛེ་དང་འདྲ་བ་དང༌། མེ་དབལ་དང༌། བས་བལྡགས་དང༌། ཤ་བཀྲ་འབྱུང༌། མི་དམིགས་པས་ཡོངས་སུ་མ་ཟིན་ན་མཚན་བཅས་ཀྱི་དམིགས་པས་ཐིག་ལེ་རྩ་སྦུགས་སུ་འགྲིལ་ནས་མཐོང་སྣང་དང་སྐྱོན་འགའ་འབྱུང༌། དམིགས་མེད་ངང་དུ་བཞག་པས་སྐྱོན་ཐམས་ཅད་སེལ། རྩ་ལ་མ་བྱེར་ན་འབྲས་དང་ཀོག་ཤུ་སོགས་པགས་པའི་ནད་རྟགས་སྣ་ཚོགས་འབྱུང༌། འཁོར་ལོ་བཞིའམ་ལྔར་འདྲིལ་ན། འོག་སྒོར་དམྱལ་བ། ཆུ་སོར་ཡི་དྭགས། ལྟེ་བར་དུད་འགྲོ། སྙིང་གར་མི། མགྲིན་པར་ལྷ་མིན། སྤྱི་གཙུག་ཏུ་ལྷ་སྟེ་རིགས་དྲུག་གི་འཁྲུལ་སྣང་འཆར། ཆུ་སོར་ལྷུང་ན་གྲང་བ་སྐྱེད། ཆུ་འགག །གྲང་སེལ་འབྱུང་ཞིང་ཐིག་ལེ་འཛག །ཐིག་ལེ་སྐམ་པ་དང༌། རུལ་བ་དང༌། ཉམས་པར་གྱུར་ན་སྐྱོན་ཡིན་པས་དེ་སེལ་ཐབས་ནི་ཁ་ཟས་དང་སྨན་བཟང་པོ་བསྟེན། ཡབ་ཡུམ་གཉིས་ལོག་ལྟ་སོགས་དམ་ཚིག་ཉམས་ན་འཆོར་བས་ཁྲུས་དང་བསྐང་བཤགས་བྱ། དབང་བླང༌། ཐིག་ལེ་རུལ་བའི་རྒྱུ་ནི་མ་ཁྲེམས་པ་ཡིན་པས་དེ་དབྱུང་བའི་ཐབས་རྩ་སྦྱོང་དང༌། སླར་ཐིག་ལེ་གསོ་བའི་རོ་ཙའི་སྨན་ཡུན་རིང་དུ་བསྟེན། ཐིག་ལེ་སྐམ་པ་ནི་ལུས་སྟོབས་ཉམས་པ་ལས་འབྱུང་བས་བཅུད་ལེན་དང་སྨན་མར་ལ་སོགས་པ་བསྟེན། དང་པོ་གང་གིས་གེགས་བྱུང་ཡང་དེའི་ཐད་སོར་སྟོང་ར་དང་ཁྲོལ་ཚགས་བསྒོམ་ཞིང༌། རླུང་བུམ་ཅན་བཟུང་ལ་ནད་ཐམས་ཅད་སྤྱི་བོ་དང་བ་སྤུའི་བུ་ག་རྣམས་ནས་དུ་བ་དང་རླངས་པའི་རྣམ་པ་ཕྱུར་ཕྱུར་ཐོན་པར་བསམ། ཅིའི་ཕྱིར་ན་སྣང་སེམས་དོན་གཅིག་པའི་གནད་ཀྱིས་ཤིན་ཏུ་ཕན་པར་འགྱུར་རོ། །རླུང་བུམ་ཅན་གྱི་རྗེས་སུ་དམིགས་པ་གོང་ལྟར་དང་བཅས་ངག་ཏུ་ཧ་ཧས་ཞེས་གསུང་ཕྱིར་འདོན་པ་མན་ངག་གོ། །སྟོད་དུ་ཐིག་ལེའི་གེགས་གང་བྱུང་ཡང་གཏུམ་མོར་འབད་དེ་བསྒོམས་པས་ཡུན་བསྲིངས་ལ་བྱ། སྨད་དུ་ཐིག་ལེའི་གེགས་གང་བྱུང་ཡང་ཕྱག་རྒྱ་མཚན་ལྡན་བསྟེན་ནས་སྙོམས་འཇུག་འཛིན་འདྲེན་འགྲེམ་པ་སོགས་གང་དུ་གཞན་ལུས་ཀྱི་མཁས་པ་ལྔ་དང་རྒྱས་པར་བཤད་པའི་སྐབས་ལྟར་ཉམས་ལེན་ཡུན་བསྲིངས་ལ་བྱའོ། །གཉིས་པ་བྱེ་བྲག་གི་གེགས་སེལ་ནི།

མགོ་ན་བ་དང༌། མིག་ཚ་བ་དང༌། རྣ་བ་འོན་པ་དང༌། ལྕེ་ལ་འབྲུམ་པ་དང༌། མགུལ་འགག་པ་སོགས་བྱུང་ན། གང་བྱུང་ཡང་སྟེང་འོག་གི་རླུང་ཁ་སྦྱོར་བཟུང༌། ཆུན་བཅུག །བསྐོར་ཞིང་དཀྲུག །རྗེས་སུ་ཁ་ནས་ཧུཾ་ཐུང་དང་ཧས་འབུད་ཅིང་ལུས་སྤྲུག །དེས་ཤིན་ཏུ་བདེ་བར་འགྱུར་རོ། །སྟོད་དུ་དགང་ཞིང་གཟེར་བ་སོགས་བྱུང་ན་རླུང་ཁ་སྦྱོར་བཟུང༌། ལག་གཉིས་མདུན་དུ་ཐད་ཀར་བརྐྱངས་ལ་གཅུ་ཞིང་གསིག །དེ་བཞིན་དུ་ལག་པ་གཉིས་ཀྱིས་དཔུང་མགོར་འཇུས་ལ་གཅུ། ཡང་ན་སེམས་སྐྱིལ་པུས་མོའི་ལྷ་ངར་ལག་མཐིལ་བཀབ་ལ་རྒྱབ་དུ་འཐེན་ཞིང་གཅུ་བ་དང༌། མདའ་གཞུ་འགེངས་པའི་ཕྱག་རྒྱ་རྡེག །དེས་སྐྱོན་ཐམས་ཅད་སེལ་བར་ངེས་སོ། །སྨད་དུ་ན་བ་དང༌། གྲང་ཤུམ་དང༌། ཆུ་ལམ་ཚ་བ་དང༌། ཐིག་ལེ་འཛག་པ་སོགས་བྱུང་ན་རླུང་ཁ་སྦྱོར་བཟུང༌། སེམས་སྐྱིལ་ལག་གཉིས་པུས་སྟེང་བཞག །ལྟོ་བ་བསྐོར་ཞིང་འཕོང་བརྡབ། ཡང་ན་མེ་ཐབ་དྲུག་བཅིང་ལག་པ་ཐབ་འགེལ་བྱས་ལ་གཏུམ་མོ་སྦར། དེས་ནི་སྐྱོན་ཐམས་ཅད་སེལ་ཞིང་སྨིན་པར་འགྱུར་ངེས་སོ། །རྐང་ལག་སོགས་ཡན་ལག་ན་ན། རླུང་བཟུང་ལུས་དང་ཡན་ལག་གང་ན་བ་དེ་གཅུ་ཞིང་མཉེ་བ་དང་སྤྲུག །གཡས་གཡོན་མདུན་རྒྱབ་ཏུ་ཡན་ལག་གང་ན་དེར་ཞགས་པ་ལྟར་བརྐྱང་བསྐུམ་དང་འཕེན་ཚུལ་ཅི་རིགས་པ་བྱས་པས་ཕན་ནོ། །ཡང་མིག་ནས་ཆུ་འཛག་པ་དང༌། རབ་རིབ་བྱུང་ན་རླུང་བཟུང༌། མེ་སྟག་བྱས་ལ་ཕྱོགས་མཚམས་སྟེང་འོག་ཏུ་བསྐོར། མིག་བསྒྲད་པ་མན་ངག་གི་མཆོག་ཏུ་བཤད་དོ། །དེ་རྣམས་བྱས་ཀྱང་མ་ཕན་ན་ཕྱག་རྒྱ་མཚན་ལྡན་གྱི་མཁའ་ནང་དུ་བླ་མ་དང་ཡ་མཱ་རིའི་ལྷ་ཚོགས་དངོས་སུ་བཞུགས་པ་ལ་མཆོད་པར་བསམས་ནས་ཐིག་ལེ་རུལ་བ་དེ་གཏང་བར་བྱའོ། །གལ་ཏེ་རྩ་ནང་དུ་མ་འདྲོངས་ན། ར་དཀར་མོའི་འོ་མ་དང༌། སྦྲང་རྩི་དང༌། ཕོ་བ་རིས། ཀ་ར་རྣམས་སྦྱར་བ་དྲོད་འཇམ་བྱ་སྒོང་དུ་བླུག །བྱ་སྒོང་ལ་བུག་པ་གཏོད་པའི་ནང་དུ་རྡོ་རྗེ་བཅུག་མཚམས་བག་ཟན་སླ་མོས་དམ་དུ་བསྡམས། འོག་སྒོར་དྲུ་གུ་ཆེ་ཆུང་རན་ཙམ་བཅུག

།བར་རླུང་བཙན་ཐབས་སུ་རྒྱས། མདུན་རླུང་འཐེན། རྒྱབ་རླུང་རང་སོར་བཞག་པས་འདྲོངས། དེས་ནི་རྟག་ཏུ་གདོང་པ་དཀར་ཞིང་གསལ། ཁ་ནས་འོ་མ་འབྱུང་བར་འགྱུར། ཡང་གྲང་བ་ཤས་ཆེ་ན་ལྕམ་པའི་ཆུ་དང་འོ་མ་སྦྱར་བ་གོང་ལྟར་སྒོང་ངའི་སྦྱོར་བ་རྡོ་རྗེས་བཏུང་ངོ༌། །ཡང་རྩ་སྒོ་དོག་ན་ལྕམ་པའི་རྩ་བ་སྦུག་གུ་དང་མཉམ་པས་རིམ་གྱིས་དབྱེའོ། །རྩ་ཁ་ཡང་ན་གུར་གུམ་དང་མིའི་མཁྲིས་པ་དྲོན་མོ་རྔུབ་ལུས་ལ་བཀུ་མཉེ་ཡང་ཡང་བྱ། དེས་ནི་གེགས་སེལ་བོགས་ཐོན་པར་འགྱུར། །འདི་རྣམས་ནི་གེགས་སེལ་མདོར་བསྡུས་སྙིང་ཏིག་ས་མ་ཡ༔ རྒྱ་རྒྱ་རྒྱ༔ བཞི་པ་ཚིག་དབང་གི་ཉམས་ལེན་བསམ་གྱིས་མི་ཁྱབ་པ་ཡེ་ཤེས་རྡོ་རྗེའི་རྣལ་འབྱོར་ལ་གཉིས། ཡིན་ལུགས་དང༌། ཉམས་ལེན་ནོ། །དང་པོ་ཡིན་ལུགས་ལ་དྲུག །གཞི། ལམ། ངོ་བོ། རང་བཞིན། ཐུགས་རྗེ། ཡེ་ཤེས་སོ། །དང་པོ་གཞི་ནི། ཐ་མལ་གྱི་ཤེས་པ་ཀ་ནས་དག་པ་ཟང་ཐལ་གྱི་སེམས་ཅན་གྱི་དུས་ངན་དུ་མ་སོང་བ། སངས་རྒྱས་ཀྱི་དུས་བཟང་དུ་མ་སོང་བ། བསལ་བྱའི་སྐྱོན་མེད་པ་་་་་་གདོད་ནས་རང་བཞིན་དག་པ། གཞན་ནས་ཚུར་་་་་་གཞག་བྱའི་ཡོན་ཏན་མེད་པ།་་་་་ཡོན་ཏན་རང་ལ་གདོད་ནས་རྫོགས་པ། གདོད་ནས་དག་པ་རང་སེམས་ཆོས་ཀྱི་སྐུ་འདུས་མ་བྱས་པ་ལྷུན་གྱིས་གྲུབ་པ། གཞན་རྐྱེན་གྱིས་མི་རྟོགས་པ། བཅོས་མ་དང་བྲལ་བ། ཕྱོགས་ལྷུང་རྟག་ཆད་ཡིད་བྱེད་ཀྱི་མཐའ་དང་བྲལ་བ་སྟེ། གདོད་ནས་སྐྱོན་སྤངས་པས་ཀ་དག །ཡོན་ཏན་ཐམས་ཅད་རང་ཆས་སུ་ཡོད་པས་ལྷུན་གྲུབ་བོ། །གཉིས་པ་ལམ་ནི། དབང་བཞིས་རྒྱུད་དག་ཅིང་ཕུང་པོ་ལྔ་རིགས་ལྔ། འབྱུང་བ་ལྔ་ཡུམ་ལྔ། སྐུ་བཞི་ཡེ་ཤེས་ལྔའི་ས་བོན་སྨིན་པར་བྱས་ནས་དེའི་རྩལ་སྦྱོང་བོག་འདོན་བསྐྱེད་རིམ་གྱིས་ཆད་པའི་མཐའ་འགོག །རྫོགས་རིམ་གྱིས་རྟག་པའི་མཐའ་འགོག །སྟེང་འོག་གི་སྒོ་རྣམ་གྲོལ་ཕོ་ཉའི་ལམ་གྱིས་ཚེ་འདིར་འཇམ་དཔལ་ཡེ་ཤེས་སེམས་དཔའི་གོ་འཕང་ཚེགས་མེད་པ་ཐོབ་པར་བྱེད་པ་སྔར་བསྟན་པའི་ལམ་དབང་གསུམ་གྱི་ཉམས་ལེན་དང་འབྲེལ་བ་དེ་ཉིད་དོ། །གསུམ་པ་ངོ་བོ་ནི།

རང་སེམས་ཀ་དག་རང་བྱུང་གི་ཡེ་ཤེས་ཟང་ཐལ་རང་ངོ་རང་གིས་ཤེས་པ་འདི་ཉིད་ཡིན་ནོ། །བཞི་པ་རང་བཞིན་ནི། ཡོན་ཏན་རྒྱུན་ཆད་མེད་པ་ལྷུན་གྲུབ་རང་རྩལ་རྫོགས་པ་གནས་ལུགས་དོན་གྱི་ཡེ་ཤེས་ཆོས་དབྱིངས་མཚན་མའི་དམིགས་གཏད་ལས་འདས་པ་ཟབ་གསལ་བདེ་སྟོང་གཉིས་མེད་ཀྱི་ཡེ་ཤེས་ཉིད་དོ། །ལྔ་པ་ཐུགས་རྗེ་ནི། དེའི་རང་མདངས་ཀུན་ཁྱབ་ཀུན་ལ་འཇུག་པ་ལོངས་སྤྲུལ་དག་པའི་སྐུ་གང་ལ་གང་འདུལ་དེ་ལ་དེར་སྟོན་པ་དེའོ། །དྲུག་པ་ཡེ་ཤེས་ནི། ཆོས་ཐམས་ཅད་གདལ་ཁྱབ་མཉམ་ཡང་ཡེ་ཤེས་གསུམ་ལྡན་ཆོས་ཀྱི་དབྱིངས་ལས། དེའི་རང་རྩལ་མེ་ལོང་ལ་གཟུགས་བརྙན་གང་ཡང་འཆར་བ། དེ་ཐམས་ཅད་མཆོག་དམན་བར་མའི་ཕྱོགས་སུ་ལྷུང་བ་མེད་པར་མཉམ་པ་ཉིད་དུ་རོ་གཅིག་པ། དེའང་ཚོར་རིག་མེད་པ་མ་ཡིན་པར་འཁོར་འདས་ཤེས་བྱའི་གཤིས་བབས་ཐམས་ཅད་སོ་སོར་མ་འདྲེས་པའི་སྤུ་རིས་ཕྱེ་ཞིང་དེར་སྣང་རྣམ་རྟོག་གི་བཅོས་ལྷད་མེད་པར་སོ་སོར་རྟོགས་པ། དེ་ཐམས་ཅད་ཆོས་ཉིད་མཉམ་པ་ཆེན་པོའི་ངང་དུ་རྒྱ་མཚོར་ཆུ་ཕྲན་ལྟར་དབྱེར་མེད་འུབས་ཆུབ་བྱ་རྩལ་རྫོགས་པ་སྟེ། ཇི་ལྟ་ཇི་སྙེད་ཀུན་མཁྱེན་པ་རང་དོན་ཆོས་སྐུ། དེའི་རང་རྩལ་རང་མདངས་གདུལ་བྱ་དག་པའི་སྣང་ངོར་ངེས་པ་ལྔ་ལྡན་གྱི་ལོངས་སྐུ། གདུལ་བྱ་ཅུང་ཟད་དག་པའི་སྣང་ངོར་མཆོག་གི་སྤྲུལ་སྐུ། གདུལ་བྱ་ཆེས་མ་དག་པའི་སྣང་ངོར་ཐ་མལ་གྱི་སྤྲུལ་པ་ལ་སོགས་པ་འགག་མེད་དུ་འཆར་ཞིང་སྣང་བ་གང་ཡིན་དེ་ཉིད་དོ། །གཉིས་པ་ཉམས་ལེན་ནི། བུམ་དབང་བསྐྱེད་རིམ་གྱིས་ཆོས་ཐམས་ཅད་གསལ་སྟོང་དབྱེར་མེད། གསང་དབང་སྲོག་རྩོལ་འབར་འཛག་གཏུམ་མོས་ཆོས་ཐམས་ཅད་གྲག་སྟོང་དབྱེར་མེད། ཤེར་དབང་ཕྱག་རྒྱ་རྣམ་གཉིས་སྙོམས་འཇུག་གིས་བདེ་སྟོང་གཉིས་མེད། ཚིག་དབང་བསམ་གྱིས་མི་ཁྱབ་པས་ཆོས་ཐམས་ཅད་ཟབ་གསལ་གཉིས་མེད། དེ་ཐམས་ཅད་དྲིལ་བའི་ཉམས་ལེན་རང་སེམས་གསལ་ལ་འཛིན་པ་མེད་པ། སྟོང་ལ་མ་གྲུབ་པ་མེད་པ༑ གྲག་ལ་དེར་འཛིན་མེད་པ།

སྟོང་ལ་སྒྲ་མིན་མེད་པ། བདེ་ལ་ཆགས་འཛིན་མེད་པ། སྟོང་ལ་ཆགས་འཛིན་མེད་པ། ཟབ་ལ་འགག་པ་མེད་པ། གསལ་ལ་རང་བཞིན་མེད་པ། སྣང་བའི་ཆོས་ཐམས་ཅད་གསལ་ལ་སྣང་བ་འཛིན་པས་མ་བསླད་པའི་སྟོང་པ་དང་ཟུང་འཇུག །སྣང་གྲག་ཐམས་ཅད་ཚོར་ཞིང་ཐོས་པ་དེར་འཛིན་གྱིས་མ་བསླད་པའི་སྟོང་ཉིད་དང་ཟུང་འཇུག །ཡིད་ལ་སེམས་པ་བེམ་པོ་འགྱུ་དྲན་དང་བཅས་པ། འཁྲུལ་བློ་བཟང་ངན་དང་བཅས་པ་རྣམ་རྟོག་གིས་མ་བསླད་པའི་སྟོང་ཉིད་དང་ཟུང་འཇུག །དེ་ལྟར་ཡང་སྣང་གྲག་གི་ཆོས་ཐམས་ཅད་མེད་པའི་སྟོང་ཉིད་མ་ཡིན་པ། ཅི་མེད་ཅང་མེད་ཀྱི་སྟོང་པ་མ་ཡིན་པ། སྣང་གྲག་གི་ཆོས་ཐམས་ཅད་ཉི་ཟླའི་འོད་ལྟར་གསལ་བ་མ་ཡིན་པ། འཁོར་བ་མྱ་ངན་ལས་འདས་པའི་ཆོས་ཐམས་ཅད་ཀྱང་ངོ་བོའི་སྟོང་པས་མ་གྲུབ་པ། མེད་པ་སྤངས་ཤིང་གང་ལྟར་སྣང་བ། དེ་ལྟར་སྣང་བས་མེད་དགག་སྤངས་པ་སོགས་མདོར་ན་ཆོས་ཐམས་ཅད་ཀྱི་རྩ་བ་འདིར་འདུས་པས། སྣང་བ་ལྷར་བསྐྱེད་པ་གསལ་སྟོང་དད་པའི་ཡེ་ཤེས་ཀྱིས་མཚོན་ནས། རང་སེམས་གསལ་སྟོང་དོན་གྱི་ཡེ་ཤེས། སྒྲ་རླུང་སྔགས་གྲག་སྟོང་དཔེའི་ཡེ་ཤེས་ཀྱིས་མཚོན་ནས། རང་སེམས་གཞོམ་མེད་ནཱ་དའི་སྒྲ་དབྱངས་གྲག་སྟོང་དོན་གྱི་ཡེ་ཤེས། ཟག་བཅས་འཛག་བདེ་ལམ་དུ་བླང་བ་ཀུན་རྫོབ་བདེ་སྟོང་དཔེའི་ཡེ་ཤེས་ཀྱིས་མཚོན་ནས། རང་སེམས་འགྱུ་བྲལ་འཛག་མེད་རྒྱུན་ཆད་མེད་པའི་བདེ་བ་འབྲི་གང་མེད་པའི་སྟོང་ཉིད་ཟུང་འཇུག་དོན་གྱི་ཡེ་ཤེས། དེ་ལྟར་སྔར་ཉམས་སུ་བླངས་པས་ཉམས་སུ་མྱོང་བའི་གསལ་སྟོང༌། གྲག་སྟོང༌། བདེ་སྟོང་རྣམས་ཟུང་འཇུག་གཉིས་མེད་ཀྱི་ཡེ་ཤེས་དེ་ཉིད་འདིར་རྒྱུན་བསྲིངས་ཏེ། ཡིན་ལུགས་གོ་ཡུལ་བཅོས་མའི་འགྱུ་དྲན་མི་བསྒོམ་པར། མྱོང་ལུགས་རང་ཤར་རང་བྱུང་རང་སེམས་ཀྱི་ངོ་བོ་བཟོ་མེད་གཅེར་ཡན་ལྷུག་པ་སོ་མ་རང་བབས་རང་གཤིས་རང་མདངས་རང་རྩལ་ཐམས་ཅད་དཔེར་ན་ཉི་མ་ལ་བལྟས་པས་ངོ་བོ་ཉི་མ་དང་དེའི་རང་མདངས་འོད་གཉིས་སོ་སོར་དབྱེ་བ་མེད་པ་ལྟར་སེམས་ཀྱི་ངོ་བོ་དེའི་རང་རྩལ་རྣམ་རྟོག་ལ་བཟང་ངན་སྤང་བླང་དགག་སྒྲུབ་མེད་པར་རྒྱར་མ་ཆད་ཕྱོགས་སུ་མ་ལྷུང་བར་གང་ཤར་བཟོ་མེད་དུ་མ་ཡེང་དྲན་པའི་རང་སོ་བཟུང་ལ་བསྒོམ་པ་ནི་དོན་གྱི་སྙིང་པོ་ཡིན་པས་སོ། །དེ་ལྟར་མཉམ་བཞག་ཏུ་མི་རྟོག་པ་བསྒོམས་ཤིང༌།

རྗེས་ཤེས་སུ་བུམ་གསང་ཤེས་རབ་ཀྱི་དབང་དོན་སྔར་བཤད་པ་རྣམས་འབད་དེ་ཉམས་སུ་བླང་བ་ཡིན་ནོ། །འདི་དག་ནི་སྒྱུ་འཕྲུལ་དྲ་བའི་རྒྱུད་ཀྱི་ཡང་སྙིང་ཆོས་སྐུ་ལག་བཅངས་སུ་བླང་བའི་ཡང་ཏིག་ས་མ་ཡ༔ རྒྱ་རྒྱ་རྒྱ༔ གཉིས་པ་ཡན་ལག་ལ་གསུམ། བདེན་པ་བཞིའི་ཚུལ། བདེན་པ་གཉིས་ཀྱི་ཚུལ། བརྟུལ་ཞུགས་སྤྱོད་པའི་ཚུལ་ལོ། །དང་པོ་བདེན་པ་བཞིའི་ཚུལ་ནི། གཞི་ཀུན་འབྱུང་བདེན་པ་སྲིད་པ་བར་དོ། སྡུག་བསྔལ་བདེན་པ་འཆི་ཁ་བར་དོ། ལམ་གྱི་བདེན་པ་རྨི་ལམ་བར་དོ། འགོག་པའི་བདེན་པ་འཕོ་བ་བར་དོའོ། །དང་པོ་ཀུན་འབྱུང་བདེན་པ་སྲིད་པ་བར་དོ་ནི། སྐྱེས་པ་ནས་བཟུང་འཆི་བ་ཚུན་ཆད་ཀྱི་བར་དོ། སྔར་བཤད་པ་ལྟར་སྐྱབས་འགྲོ་སེམས་བསྐྱེད་བསྐྱེད་རྫོགས་བསྒོམ་པ་ལ་ཉམས་ལེན་བྱ་ཞིང༌། སྣང་བ་ཐམས་ཅད་རང་གི་སེམས་ཙམ་ལས་གྲུབ་པ་མེད་པ་སྒྱུ་མ་ལྟ་བུ། སེམས་ཀྱང་སེམས་མ་མཆིས་པ་གསལ་སྟོང་ཟུང་འཇུག་སེམས་ཀྱི་རང་བཞིན་འོད་གསལ་བའི་ངོ་བོར་བསམ། ཡང་རང་ཡ་མཱ་རིར་གསལ་བས་ཕྱི་སྣོད་ཐམས་ཅད་གཞལ་ཡས་ཁང༌། ནང་བཅུད་སྐྱེ་འགྲོ་ལྷ་དང་ལྷ་མོ། དེ་ཐམས་ཅད་ཀྱང་མེད་བཞིན་དུ་སྣང་བ་སྒྱུ་མའི་སྐྱེས་བུ་ལྟར་བློ་སྦྱང་བ་སྒྱུ་ལུས། རང་གི་ཐུགས་ཀའི་ཧཱུྂ་གི་འོད་ཀྱིས་བརྟན་གཡོ་ཐམས་ཅད་རང་ལ་བསྡུས་པའི་རྗེས་སུ་རང་ཉིད་འཇིག་པ་རྗེས་གཞིག་དང༌། རང་ལུས་ལྷར་གསལ་བ་ཁོ་ན་རིལ་པོ་འོད་གསལ་སྟོང་ཉིད་དུ་འཛིན་པ་རིལ་འཛིན། བསྡུ་ལུགས་དེ་ཉིད་གང་རུང་གིས་བསྡུ་བས་རང་སེམས་འོད་གསལ་དུ་མཉམ་པར་འཇོག་པ་འོད་གསལ་ཏེ། དེ་གཉིས་ཀྱང་འོད་གསལ་དུ་འཇུག་པ་དང༌། དེ་ལས་ལྷ་སྐུ་སྒྱུ་མ་ལྟ་བུར་ལྡང་བ་ལ་སོགས་པ་འཇུག་ལྡང་གི་རིམ་པ་ལ་བསླབ་པར་བྱའོ། །ཉིན་པར་ཐིམ་རིམ་དང་འོད་གསལ་བཙན་ཐབས་སུ་ཉམས་སུ་བླང་ཐབས་ཆེས་ཟབ་པ་ནི་བླ་མ་མཉེས་པའི་ཞལ་ཤེས་སོ། །ཀུན་འབྱུང་སྲིད་པ་བར་དོའི་ཡང་ཏིག་ས་མ་ཡ༔ རྒྱ་རྒྱ་རྒྱ༔ གཉིས་པ་སྡུག་བསྔལ་བདེན་པ་འཆི་ཁ་བར་དོ་ནི།

འཆི་བར་ཤེས་པའི་ཚེ་བསྐྱེད་རིམ་གསལ་གདབ། ཉམས་ཆག་བཤགས་རང་ལུས་ཚོགས་མཆོད་དུ་འབུལ༑ ཚེ་འདིའི་སྣང་ཞེན་འཁྲི་བ་བཅད། གཞོགས་གཡས་པ་ཕབ། ཐིམ་རིམ་ངོས་འཛིན་པ་དང༌། རྗེས་གཞིག་རིལ་འཛིན་གང་རུང་གིས་བསྡུ་རིམ་བསྒོམས་པ་སྦྲག །ས་་་་་་ཐིམ་རིམ་འདི་རྣམས་ལུགས་གཞན་དང་ཅུང་ཟད་མི་འདྲ་བར་འདི་ཉིད་གཏེར་གཞུང་དངོས་སུ་གསལ་བར་གསུངས་པ་བཅོས་བསླད་མེད་པ་ཡིན་པས་ལུགས་གཞན་པ་ཚོ་དང་བསྲེ་ལྷད་མ་བྱེད་ཅིག །ས་ཁམས་སུ་ཐིམ་པས་སྤྱན་མ་དང༌། རྣམ་སྣང་མེ་ལོང་ཡེ་ཤེས་འོད་དཀར་གསལ། ཆུ་ཆུ་ཁམས་ལ་ཐིམ་པས་མཱ་མ་ཀཱི། རིན་འབྱུང་མཉམ་ཉིད་འོད་སེར་གསལ། མེ་མེ་ཁམས་ལ་ཐིམ་པས་གོས་དཀར། སྣང་མཐའ་སོར་རྟོག་འོད་དམར་གསལ། རླུང་རླུང་ཁམས་ལ་ཐིམ་པས་སྒྲོལ་མ། དོན་འགྲུབ་བྱ་གྲུབ་འོད་ལྗང་གསལ། སླར་ཡང་ས་ཆུ་ལ་ཐིམ་པས་སྣང་བ་ཡེ་ཤེས་དགའ་བ་སྤྲུལ་པའི་སྐུ་རིག་འཛིན་ལྷུན་གྱིས་གྲུབ། ཆུ་མེར་ཐིམ་པས་སྣང་བ་མཆེད་པ་མཆོག་དགའ་ལོངས་སྐུ། མེ་རླུང་ལ་ཐིམ་པས་སྣང་བ་ཐོབ་པ་དགའ་བྲལ་ཆོས་སྐུ། རླུང་རྣམ་ཤེས་ལ་ཐིམ་པས་སྣང་བ་ཉེར་ཐོབ་ལྷན་སྐྱེས་ཀྱི་ཡེ་ཤེས་བདེ་བ་ཆེན་པོའི་སྐུ། རྣམ་པར་ཤེས་པ་འོད་གསལ་ལ་ཐིམ་པས་སྤྲིན་བྲལ་གྱི་ནམ་མཁའ་ལྟ་བུ་ངོ་བོ་ཉིད་སྐུ་ཡེ་ཤེས་ཀྱི་སྣང་བ་ལམ་མེ་བ། ཚོགས་དྲུག་གི་སྣང་བ་ཐམས་ཅད་འགག་པས་ངོ་བོ་སྟོང་པ་རྣམ་པ་གསལ་ལ་རང་བཞིན་མེད་པ་དེ་ནི་འཆི་བ་འོད་གསལ་ཏེ། དེ་ལས་མ་གཡོས་པར་སངས་རྒྱས་བྱང་ཆུབ་བླ་མེད་འཐོབ་པ་ནི་སྡུག་བསྔལ་བདེན་པ་འཆི་བ་འོད་གསལ་ཡང་ཏིག་ས་མ་ཡ༔ རྒྱ་རྒྱ་རྒྱ༔ གསུམ་པ་ལམ་གྱི་བདེན་པ་རྨི་ལམ་བར་དོ་ནི། ཐོག་མར་གཉིད་དང་བར་དོ་རྨི་ལམ་གྱི་མཚམས་སུ་གཉིད་འཐུག་གི་འོད་གསལ་ལ་བསླབ་པ་ནི། རང་ཡ་མཱ་རིར་གསལ་བ་ཁོང་པ་དབུ་མའི་ནང་སྙིང་ཐད་དུ་རླུང་སེམས་འདུས་པའི་ངོ་བོ་མི་ཤིགས་པ་ཐིག་ལེ་འོད་འབར་བ་ལ་སེམས་མ་ཡེང་བ་གཏད་ནས་གཉིད་དུ་བཏང་བས་་་་་་ཕྲ་རགས་ཀྱི་ཐིམ་རིམ་ངོས་ཟིན་མཐར།

གཉིད་ལ་སོང་ཞིང༌། རྨི་ལམ་བར་དོར་གཉིད་འཐུག་མེད་པར་ཚོགས་དྲུག་གི་སྣང་བ་ཐམས་ཅད་འགགས་པའི་སེམས་གསལ་སྟོང་འཛིན་མེད་འཆར་བ་་་་་་ནམ་མཁའ་ལྟ་བུ། གཉིད་འཐུག་གི་འོད་གསལ། ཚོགས་དྲུག་་་་་་འདི་ལ་གཉིད་འཐུག་ཅུང་ཟད་སངས་ནས་འཆར་བ་ཡིན་ནོ། །གི་སྣང་བ་མ་འགག་པ་ལ་དེར་འཛིན་གྱི་རྟོག་པ་མེད་པའི་གསལ་སྟོང་ནི་སྲབ་མོའི་འོད་གསལ་ཡིན་པས་དེ་ལྟ་བུ་ལ་སྦྱང༌། ཉམས་ཀྱི་འོད་གསལ་སོགས་ཉི་ཚེ་རྗེས་མཐུན་པ་ཡིན་པས་འདིར་མ་སྤྲོས་སོ། །འོད་གསལ་དེ་ལྟར་ཟིན་ན་རྨི་ལམ་ལ་ཉིང་འཁྲུལ་སྦྱང་ཕྱིར་རྨི་ལམ་འདུན་པས་སྦྱང་བ་ནི། རང་ཡ་མཱ་རིར་གསལ་བའི་དབུ་མའི་ནང་མགྲིན་པའི་ཐད་ཨོཾ་ཡིག་་་་་་པདྨ་དམར་པོ་འདབ་མ་བཞི་པའི་ཟེའུ་འབྲུའི་སྟེང་དུ། དམར་པོ་འོད་འབར་བ་ལ་སེམས་གཏད། རྟོག་པ་གཞན་གྱིས་བར་མ་ཆོད་པར་གཉིད་པས་རྨི་ལམ་དུ་ཤེས་པར་འགྱུར་རོ། །དེའི་ཚེ་རྨི་ལམ་དུ་བསྐྱེད་རིམ་བསྒོམ་པ་ལུས་ཚད་ཆེ་བ་དང་ཆུང་བ་དུ་མར་གསལ་བཏབ་ལ་རྩལ་སྦྱང༌། གཅིག་ལས་དུ་མར་སྤྲུལ་པ་དང༌། དུ་མ་གཅིག་ལ་བསྡུ་བ་སོགས་སྤྲུལ་པ་དང༌། ཞི་བ་ཁྲོ་བོ་དང་ཁྲོ་བོ་ཞི་བར་བསྒྱུར་བ་དང༌། རྨི་ལམ་གྱི་སྣང་བ་ཐམས་ཅད་རང་སེམས་སུ་ཚུལ་བསྲེ། རང་སེམས་རྨི་ལམ་སྣང་ཆ་ཕར་བསྲེ་བ་སོགས་སྣང་བ་དང་བསྲེ། རྨི་ལམ་གྱི་ངོ་བོ་རང་བཞིན་མ་གྲུབ་པ་གདོད་ནས་གྲུབ་པ་དག་པའི་གནས་ལུགས་ལ་མཉམ་པར་བཞག །གཉིད་སད་པའི་ཚེ་ཉིན་སྣང་ཐམས་ཅད་རྨི་ལམ་གྱི་དུས་ལྟར་རྩལ་སྦྱང༌། ཆགས་ཞེན་འཁྲི་བའི་ཕུང་པོ་བཅད། དེ་ནས་ཇི་བཞིན་འགྲོ་དོན་བྱེད་པ་དང༌། ཕྱོགས་བཅུར་སྤྲུལ་པ་སྣ་ཚོགས་འགྱེད་པ་དང༌། བདུད་བཞི་ལས་རྒྱལ་ཞིང་སྲིད་པའི་སྦྱོར་བ་ལས་འདས་ཏེ་འཁོར་བའི་རྒྱ་མཚོ་ཆེ་ལས་མི་བརྒལ་ཀ་མེད་པ་ཡིན་ནོ། །ལམ་གྱི་བདེན་པ་རྨི་ལམ་གྱི་ལམ་ཡང་ཏིག་ས་མ་ཡ༔ རྒྱ་རྒྱ་རྒྱ༔ བཞི་པ་འགོག་པའི་བདེན་པ་འཕོ་བའི་བར་དོ་ནི་གསུམ། རབ་འོད་གསལ་ཆོས་སྐུར་འཕོ་བ་སེམས་ནི་སེམས་མ་མཆིས་ཏེ་སེམས་ཀྱི་རང་བཞིན་འོད་གསལ་བ་གཞིའི་འོད་གསལ།

ཉིན་མོ་སེམས་གསལ་སྟོང་འཛིན་མེད་འོད་གསལ་བདེ་བ་ཆེན་པོའི་ཉམས་ལེན་ལ་འདྲིས་པ་སྤྱི་དོན་གྱི་འོད་གསལ། མཚན་མོ་གཉིད་དང་རྨི་ལམ་གྱི་མཚམས་སུ་གཉིད་འཐུག་སྣང་མེད་ཀྱི་འོད་གསལ། ནམ་མཁའ་ལྟ་བུ་ནི་སྦས་དོན་གྱི་འོད་གསལ། ཉི་མ་དང་ཟླ་བའི་རྒྱུ་བ་ཤི་བ་ལས་སྲོག་རྩོལ་དབུ་མར་གཉིད་ལོག་པ་བཙན་ཐབས་ཀྱི་འོད་གསལ་ཏེ། དེ་རྣམས་ལ་གོམས་པའི་རྣལ་འབྱོར་པས་ནི་འཆི་བའི་ཚེ་ཐིམ་རིམ་རྣམས་ངོས་བཟུང༌། བདག་འཆི་བའི་ཚེ་འོད་གསལ་མ་བུ་འདྲེས་ཏེ་ཆོས་སྐུར་གྲོལ་བར་བྱའོ་སྙམ་པའི་འཕེན་པ་བཏང༌། བསྐྱེད་རིམ་རིལ་འཛིན་དང་རྗེས་གཞིག་གང་རུང་གིས་བསྡུས་ནས་འཆི་བའི་ཚེ་ཆོས་ཐམས་ཅད་འོད་གསལ་སྟོང་པ་ཉིད་དུ་ངེས་པར་བྱས་ཏེ་འཆི་བའི་འོད་གསལ་ངོས་བཟུང༌༑ རང་བཞིན་བརྒྱད་ཅུའི་རྟོག་པ་འགག་པའི་མཐར་འོད་གསལ་ལ་མཉམ་པར་བཞག་པས། རྣལ་འབྱོར་པ་རྩ་ངན་པའི་རིགས་ནི་ཤི་བའི་སྐད་ཅིག་མ་དེ་ཉིད་དང༌། རྩ་འབྲིང་ནི་ཞག་གསུམ་དང༌༑ རྩ་བཟང་བ་ནི་ཞག་ཞེ་གཅིག་གི་རིང་འོད་གསལ་བདེ་བ་ཆེན་པོར་གནས་ནས་དེའི་ཐ་མར་འོད་གསལ་མ་བུ་དབྱེར་མེད་འདྲེས་ཏེ་ཆོས་སྐུར་གྲོལ་བར་འགྱུར་ཏེ་ཚེ་འདིར་སངས་རྒྱས་ཞེས་བྱའོ༑ ༑དེ་ལྟ་བུ་འབྱུང་བ་གཏེར་གཞུང་དུ། ཁུངས་དང་རྟགས་དང་ཚད་དང་གསུམ། །གཅིག་ཏུ་གྱུར་པའི་ཆོས་ཉིད་ལ། །གོང་དུ་འཕོ་བ་ཀུན་རྫོགས་ནས། །འོད་གསལ་བ་ལ་རྒྱུན་དུ་གནས། །བར་དོའི་གྲོང་ཁྱེར་དེས་མི་མཐོང༌། །ཞེས་གསུངས་པའི་ཁུངས་རྟགས་ཚད་གསུམ་ནི་ཚེ་འདིར་འོད་གསལ་གྱི་ཉམས་ལེན་ཐོས་པ་དང༌། གོམས་པ་དང༌། ཉམས་སུ་མྱོང་བ་དང་གསུམ་ཡིན་ནོ༑ ༑གཉིས་པ་སྒྱུ་ལུས་ལོངས་སྐུར་འཕོ་བ་ནི། ཆོས་ཐམས་ཅད་གདོད་ནས་མེད་བཞིན་དུ་སྣང་བ་གཞིའི་སྒྱུ་ལུས། རང་རིག་རང་གསལ་འཛིན་པ་མེད་པ་སྤྱི་དོན་གྱི་སྒྱུ་ལུས། རྨི་ལམ་གྱི་སྣང་བ་མ་གྲུབ་ཀྱང་སྣང་ཆ་མ་འགག་པ་སྦས་དོན་གྱི་སྒྱུ་ལུས་ལ་སོགས་པ་སྒྱུ་ལུས་ཀྱི་ཉམས་ལེན་ལ་གོམས་པ་དག་གིས་ནི།

འཆི་བ་ལ་ཉེ་བའི་ཚེ་ཐིམ་རིམ་ངོས་བཟུང་བསྐྱེད་རིམ་རྗེས་གཞིག་དང་རིལ་འཛིན་གང་རུང་གིས་བསྡུས་ནས། རང་བཞིན་བརྒྱད་ཅུའི་རྟོག་པ་འགགས་མཐར་འཆི་བའི་འོད་གསལ་ངོས་མ་ཟིན་པར་མཐར་འོད་གསལ་མ་ཟིན་པའི་ངང་ཉེར་ཐོབ་ཀྱི་སྣང་བ་འཆར་ཞིང༌། ལས་རླུང་ཅུང་ཟད་གཡོས་ཏེ་རྣམ་རྟོག་གཡོ་བར་བརྩམ་པ་ན། རང་གི་ཉམས་ལེན་ལ་གོམས་པའི་སྟོབས་ཀྱིས་ང་ཤི་བར་འདུག །ད་རེས་འོད་གསལ་ངོས་མ་ཟིན་པར་དྲན་པ་ཉམས་ཏེ་ད་ནི་རྣམ་རྟོག་འཁྲུལ་པས་གཡོ་བར་འདུག་པས། ད་འདིའི་དབང་དུ་མི་གཏང་བར་སྒྱུ་ལུས་ལོངས་སྐུར་འཕོ་བར་བྱའོ་སྙམ་པའི་འཕེན་པ་བཏང་ཞིང༌། གྲོགས་ཀྱིས་ཀྱང་སྐབས་འདིར་འཆི་བ་པོའི་རྣ་བར་མཆུ་གཏད་དེ་བརྡ་སྤྲད་པས་ཀྱང་དྲན་པ་སད་ནས། སྔར་ཆོས་ཐམས་ཅད་འོད་གསལ་དུ་བཅུག་པའི་མཐར་བསྐྱེད་རིམ་སྒྱུ་མ་ལྟ་བུ་ལ་ལྡང་བའི་རྣལ་འབྱོར་ལ་གོམས་པའི་མཐུས། སྐད་ཅིག་མ་དེ་ཉིད་ལ་བསྐྱེད་རིམ་སྒྱུ་མ་ལྟ་བུ་ལམ་གྱིས་བསྒོམས་ཏེ་དེ་མ་ཐག་ཞག་ཞེ་དགུའི་བར་བསྐྱེད་རིམ་ལ་གནས་པ་བར་དོ་མེད་པར་བྱས་ནས་དེའི་མཐར་བསྐྱེད་རིམ་དེ་ཉིད་འོད་གསལ་དུ་བཅུག་ནས་དག་པའི་ཞིང་དུ་འཕོ་བའམ་བསྐྱེད་རིམ་དེའི་ངང་དུ་དག་པའི་ཞིང་དུ་ཕྱིན་པར་འགྱུར་ཏེ་བར་དོ་ལོངས་སྐུར་འཚང་རྒྱ་བ་ཞེས་སོ། །གསུམ་པ་ཟུང་འཇུག་སྤྲུལ་སྐུར་འཕོ་བ་ལ་གཉིས། སྦྱང་བ་དང༌། ལས་ལ་སྦྱར་བའོ། །དང་པོ་སྦྱང་བ་ནི། རང་ཡ་མཱ་རིར་གསལ་བའི་སྐུའི་ནང་དུ་རྩ་དབུ་མ་ཡར་སྣེ་ཚངས་བུག་དང་མར་སྣེ་གསང་གནས་སུ་ཟུག་པའི་མར་སྣེར་ཡཾ་སྔོ་སྐྱ། ལྟེ་བར་ཧིཀ་ལྗང་ཁུ། སྙིང་གར་སེམས་ཀྱི་ངོ་བོ་ཧཱུྂ་མཐིང་ནག །ཚངས་བུག་ཏུ་སྣ་ཚོགས་རྡོ་རྗེའི་ལྟེ་བར་ཨོཾ་ཨཱཿཧཱུྂ་བརྩེགས་མར་གནས་པ། འཚོགས་མ། སྨིན་མཚམས། མིག །རྣ་བ། སྣ༑ ཁ། ལྟེ་བ། ཆུ་ལམ། འོག་སྒོ་སྟེ་སྒོ་དགུར་ཧཱུྂ་ནག་པོ་མེ་འབར་བ་རེ་རེས་བཀག་པར་བསམ། ལུས་གནད་རྡོར་སྐྱིལ་སེམས་སྐྱིལ་ལག་གཉིས་པུས་མོ་ལ་བཀབ་པའམ་བསྣོལ་བས་དཔུང་པ་ལ་བཟུང༌།

དམིགས་པ་གོང་ལྟར་དང༌། རླུང་གནས་ཧིཀ་ཅེས་ངག་ཏུ་བརྗོད་པ་དང༌། རླུང་མིག་སེམས་གསུམ་གྱེན་ལ་གཏད། ལྟོ་བ་སྒལ་ཚིགས་ལ་སྦྱར། འཕོང་ཅུང་ཟད་བཏེག་པའི་སྟོང་འདྲེན་དྲག་པོ་བྱས་པའི་ཚེ་གསང་གནས་ཀྱི་ཡཾ་རླུང་གིས་གཡོས་པས་ཡར་མྱུར་བར་འོང་བས་ཧིཀ་ཕུལ། ཡཾ་དང་ཧིཀ་ཡར་འོང་བས་ཧཱུྂ་ཕུལ་ནས་ཚངས་བུག་ཏུ་སྣ་ཚོགས་རྡོ་རྗེ་ལ་ཐུག །སྣ་ཚོགས་རྡོ་རྗེ་འདེགས་ལ་ཁད་པར་བསམ་ཞིང་ཧིཀ་དྲག་པོ་ཉེར་གཅིག་གིས་མགྲིན་པར། ཉེར་གཅིག་གིས་ཚངས་བུག་ཏུ་བསྐྱལ། སླར་ཀཱ་ཞེས་རླུང་མིག་སེམས་གསུམ་མར་ཕབ་ཅིང་ཡི་གེ་རྣམས་རང་གནས་སུ་སླེབས་པར་བསམ། དེ་ལྟར་སྦྱངས་པས་འབྱོངས་པའི་རྟགས་འཕོ་བ་གཞན་ལྟར་འབྱུང་ངོ༌། །གཉིས་པ་ལས་ལ་སྦྱར་བ་ནི། འཆི་བ་ལ་ངེས་པར་ཐུག་པའི་ཚེ། རང་ཡ་མཱ་རིར་གསལ་བ་བསྡུས་ནས། རང་ལུས་ཡི་དམ་ལ་ཚོགས་མཆོད་དུ་ཕུལ། རྩ་དབུ་མ་ཁོ་ན་གསལ་བ་ཡི་གེ་རྣམས་དམིགས་པའམ། རང་ལུས་ཐ་མལ་པའི་ཁོང་པའི་ནང་དུ་རྩ་དབུ་མ་དང་ས་བོན་རྣམས་གསལ་བཏབ་ཅིང་ཧིཀ་དྲག་པོས་བསྐུལ་བའི་ཚེ། ཡཾ་ཧིཀ་ལ་ཐིམ། ཧིཀ་ཧཱུྂ་ལ་ཐིམ། ཧཱུྂ་སྣ་ཚོགས་རྡོ་རྗེའི་ལྟེ་བའི་ཡི་གེ་གསུམ་ལ་ཐིམ་མ་ཐག །སྣ་ཚོགས་རྡོ་རྗེ་འཇའ་ཡལ་བ་ལྟར་སོང༌། ཡི་གེ་གསུམ་ཧཱུྂ་ཨཱཿལ་ཐིམ། ཨཱཿཨོཾ་ལ་ཐིམ། ཨོཾ་མི་དམིགས་པའི་ངང་ནས་འོད་གསལ་ལ་འཇུག་གམ་བསྐྱེད་རིམ་དུ་ལྡང་བ་སོགས་ཚེ་འདིའི་ཉམས་ལེན་གོམས་འདྲིས་གང་ཆེ་བ་དེ་ལྟར་བསྒོམ། འཕོ་བའི་ཚེ་ཧིཀ་གི་མཐར། འཆི་བ་པོ་དྲན་པ་ཉམས་ཤིང་འཕོར་ཉེ་བའི་ངག་ནས་ཧིཀ་འབྱུང་བར་མི་ནུས་པའི་ཚེ་གྲོགས་ཀྱིས་ཕཊ་དྲག་པོས་སྤར་རོ། །འདི་དག་ནི་འོད་གསལ་དང་སྒྱུ་ལུས་ལ་བརྟན་པ་མ་ཐོབ་པས་དམིགས་རླུང་ཟུང་དུ་འཇུག་པས་སྤྲུལ་སྐུར་འཕོ་བ་ཡིན་ནོ། །གཞན་ཡང་བར་དོའི་ཉམས་ལེན་བར་དོ་ངོས་བཟུང་བ་དང༌། འགེགས་པ་དང༌། མངལ་སྒོ་འགག་པ་དང༌། མངལ་འདམས་པ་སོགས་ནི་གོང་གི་འཕོ་བ་གསུམ་གང་རུང་ལ་ངེས་པ་རྙེད་ནས་བར་དོའི་ཉམས་ལེན་ཆེར་མེད་ཀྱང་རུང་བས་མ་སྦྱར་ལ།

དེའང་འཕོ་བ་སྔ་མ་གཉིས་གང་རུང་ལ་གོམས་ན་ངེས་པར་བར་དོའི་ཉམས་ལེན་མི་དགོས་མོད། འཕོ་བ་ཕྱི་མ་ཙམ་ལ་གོམས་པས་ཀྱང་བར་དོའི་ཉམས་ལེན་བྱ་བར་འདོད་ན་མན་ངག་གཞན་ལྟར་འདིར་སྦྱར་དུ་རུང་བ་ཡིན་ནོ༑ ༑འགོག་བདེན་འཕོ་བའི་ཡང་ཏིག་ས་མ་ཡ༔ རྒྱ་རྒྱ་རྒྱ༔ གཉིས་པ་བདེན་གཉིས་ཀྱི་ཚུལ་ལ་གཉིས། མ་རྟོགས་ལོག་རྟོག་ཕྱོགས་རྟོགས་ཀུན་རྫོབ་བདེན་པ། ལེགས་པར་རྟོགས་པ་དོན་དམ་པའི་བདེན་པའོ། །དང་པོ་ལ་གསུམ། མ་རྟོགས་པ་ནི་འཁོར་བའི་སེམས་ཅན་རྣམས་བདེ་བ་འདོད་ཀྱང་བདེ་བའི་རྒྱུ་དགེ་བ་མི་སྒྲུབ། སྡུག་བསྔལ་མི་འདོད་ཀྱང་སྡུག་བསྔལ་གྱི་རྒྱུ་མི་དགེ་བ་སྒྲུབ། ཆོས་ཐམས་ཅད་རང་བཞིན་མེད་པར་མ་ཤེས་པར་བདག་དང་བདག་གིར་འཛིན་པས་འཁོར་བ་ལས་མ་འདས་པ་རྣམས་སོ། །གཉིས་པ་ལོག་པར་རྟོག་པ་ནི། ཕྱི་རོལ་མུ་སྟེགས་བྱེད་རྣམས་ལ་ལྟ་ལོག་སུམ་བརྒྱ་དྲུག་ཅུ་དང༌། འཇིག་ཚོགས་ལ་ལྟ་བའི་རིའི་རྩེ་མོ་མཐོན་པོ་ཉི་ཤུ་ལ་སོགས་པ་འཛིན་པ་རྣམས་དང༌། བོན་ལ་སོགས་པ་རྒྱལ་བས་གསུངས་པའི་བཀའ་ལ་རྣམ་པར་མི་བདེན་པར་འཛིན་པ་གང་ཡིན་པ་རྣམས་སོ། །གསུམ་པ་ཕྱོགས་ཙམ་རྟོགས་པ་ནི། ཉན་ཐོས་པ་དག་འཁོར་བ་ལ་འཇིགས་པ་དང་མྱང་འདས་ལ་དད་པས་ཕྱོགས་ཙམ་རྟོགས་ཀྱང་གཞན་ཕན་གྱི་སྙིང་རྗེ་ཆུང་ཞིང་སྟོང་ཉིད་ལ་མི་མོས་པས་མ་རྟོགས་པ་དང༌། རང་རྒྱལ་རྣམས་འཁོར་བར་འཇིགས། མྱང་འདས་ལ་དད། དབེན་པ་ལ་དགའ་བས་ཕྱོགས་ཙམ་རྟོགས་ཀྱང་གཞན་ཕན་གྱི་སྙིང་རྗེ་ཆུང་ཞིང་ང་རྒྱལ་ཆེ་བ་དང༌། སློབ་དཔོན་ལ་གསང་བ་སོགས་མ་རྟོགས་པ་དང༌། གཞན་ཡང་ཉན་ཐོས་རྣམས་རྣམ་པར་བམ་པ་དང༌། རུལ་བ་ལ་སོགས་པའི་འདུ་ཤེས་སྒོམ་པ་དང༌། ལྟ་བ་སྡོང་དུམ་མེས་ཚིགས་པ་ལྟ་བུ་དང༌། རང་རྒྱལ་རྣམས་རྟེན་འབྲེལ་བཅུ་གཉིས་འབྱུང་ལྡོག་སྒོམ་པ་དང༌། ཐེག་ཆེན་གྱི་ལམ་ལ་མི་མོས་པ་སོགས་ཀྱིས་ཕྱོགས་ཙམ་རྟོགས་ཀྱང་དཔྱིས་ཕྱིན་པ་མ་རྟོགས་པ་རྣམས་སོ། །དེ་ལྟར་ན་དེ་དག་ཐམས་ཅད་རང་སྣང་ལོག་པའི་ཆོས་ཀུན་རྫོབ་བདེན་པ་རྫུན་མ་བསླུ་བའི་ཆོས་འཇིག་པ་དང་བཅས་པ་སྟེ།

དེ་རྣམས་ལ་རྨི་ལམ་ལྟ་བུ་དང་བརྩེ་བའི་སེམས་ཀྱིས་ཡང་དག་པའི་ལམ་ལ་བཀྲི་བ་དང༌། ཕན་པ་དང་བདེ་བའི་དགའ་སྟོན་རྟག་པར་མ་ཉམས་པར་སྦྱིན་པར་བྱ་སྟེ། ཀུན་ལ་ཕན་པའི་གང་ཟག་དཔེར་བྱ་ཀུན་ལས་འདས་པ་ཡང་དག་པའི་ཆོས་ཀྱི་སྦྱིན་བདག་ཆེན་པོ་བྱ་བའི་ཁུར་ཁྱེར་ནས། གཞན་ཕན་ལ་འབད་པར་བྱའོ། །གཉིས་པ་ལེགས་པར་རྟོགས་པ་དོན་དམ་བདེན་པ་ནི། རང་བྱུང་རང་ཤར་རང་གི་སེམས་ཉིད་ནི། གདོད་ནས་སྐྱེ་བ་མེད་པ་བྱང་ཆུབ་ཀྱི་སེམས། སངས་རྒྱས་ཀུན་གྱིས་རྟོགས་པར་བྱ་བ་དང༌། སངས་རྒྱས་ཀྱི་བྱང་ཆུབ་བླ་ན་མེད་པ། ནམ་མཁའ་ལྟ་བུ་ཀུན་ལ་ཁྱབ་པ། མེ་ལོང་ལྟར་ཐམས་ཅད་སྣང་བ། སེམས་དང་རྣམ་ཤེས་རྒྱུད་དང་ལྡན་པ། ནམ་མཁའ་ལྟར་ཆགས་ཐོགས་མེད་པ། ཕྱྭ་དང་དབང་ཕྱུག་བྱེད་པོ་མེད་ཅིང་གང་གིས་ཀྱང་བྱས་པ་མེད་པ་དང༌། རང་བཞིན་མེད་པའི་རང་བཞིན་ཅན། རྡོ་རྗེ་སེམས་དཔའ་སེམས་དཔའ་ཆེན་པོ་སྟེ། འདི་ཉིད་རྟོགས་ན་འཁོར་བའི་མིང་ཙམ་ཡང་གདོད་ནས་མེད་ཅིང༌། ཀུན་བཏགས་ཀྱི་དུག་ལྔ་པོ་ཀུན་རྟོག་གིས་དེར་འཛིན་སྤངས་པ་མྱ་ངན་ལས་འདས་པ་ཆེན་པོ་ཉིད་ཡིན་ལ། དེའང་གཏེར་གཞུང་ལས། ནམ་མཁའ་ལ་ནི་ནམ་མཁའ་བསྒོམ། །ཆོས་ཉིད་ཀྱི་ནི་བདེན་པའོ། །ཞེས་དང༌། གཤེད་དམར་གྱི་རྒྱུད་དུ། །འདི་ལ་བསལ་བྱ་ཅི་ཡང་མེད༑ ༑བཞག་པར་བྱ་བའང་ཅུང་ཟད་མེད། །ཡང་དག་ཉིད་ལ་ཡང་དག་བལྟ། །ཡང་དག་མཐོང་ན་རྣམ་པར་གྲོལ། །ཞེས་དང༌། མགོན་པོ་བྱམས་པས་མངོན་རྟོགས་རྒྱན་དུའང་དེ་ཁོ་ན་གསུངས་པས་སེམས་ཀྱི་གཤིས་བབས་རང་བབས་སུ་སྐྱོང་ཞིང༌། དེའང་བསལ་བྱའི་སྐྱོན་གདོད་ནས་སྤངས། བཞག་བྱའི་ཡོན་ཏན་གདོད་ནས་རང་ཆས་ལས་གཞན་མེད་པ། ཡང་དག་པའི་ངོ་བོ་ཉིད་ལ་རྣམ་རྟོག་དེར་འཛིན་སྤང་གཉེན་དགག་སྒྲུབ་མེད་པར་ཡང་དག་པར་རང་བབས་གཅེར་ཡན་དུ་བལྟ་བ་ནི། མདོ་སྔགས་གཉིས་ཀའི་ཉམས་ལེན་གྱི་གནད་གཅིག་ཏུ་དྲིལ་བ་སྟེ། ཇི་སྐད་དུ། ཆོས་ཀྱི་ཕུང་པོ་བརྒྱད་ཁྲི་དང༌། །བཞི་སྟོང་གསུངས་པ་གང་ཡིན་པ། །ཆོས་ཉིད་འདི་ལ་གཞོལ་ཞིང་འབབ། །ཅེས་པའི་དོན་འབའ་ཞིག་གོ། །འདི་ནི་ངེས་པའི་དོན་གྱི་ཆོས་ཏེ་ཆོས་ཉིད་དོན་དམ་པའི་བདེན་པའོ། །བདེན་པ་གཉིས་ཀྱི་ཡང་ཏིག་ས་མ་ཡ༔

རྒྱ་རྒྱ་རྒྱ༔ གསུམ་པ་བརྟུལ་ཞུགས་སྤྱོད་པ་ལ་ལྔ། བརྟུལ་ཞུགས་དངོས་གོམས་ནས་བརྟན་ཕྱིར་རླུང་གི་བཟླས་པ། ལམ་གྱི་རྐྱེན་བཅུད་ལེན། བཟླ་བའི་སྔགས། ཡ་མ་བཞིའི་གྲུབ་ཚུལ་ལོ། །དང་པོ་བརྟུལ་ཞུགས་དངོས་ལ་ལྔ། མ་གོམས་པ། གོམས་པ། རབ་ཏུ་གོམས་པ། མཆོག་ཏུ་གོམས་པའོ༑ ༑དང་པོ་མ་གོམས་པ་ལས་དང་པོ་པ་དག་གིས། ཚངས་པར་སྤྱོད་པའི་སྡོམ་པ་ལ་གནས་པར་བྱས་ལ། སེམས་བསྐྱེད་ནས་བཟུང་དབང་བཞིའི་ཉམས་ལེན་རྣམས་སྔ་མ་ལ་དྲོད་ཐོབ་རིམ་གྱིས་ཕྱི་མ་ཉམས་སུ་བླང་ངོ༌། གཉིས་པ་གོམས་པ་དག་གིས། ཚངས་སྤྱོད་ལ་མ་ལྟོས་པར་ལམ་རིམ་པ་གཉིས་ཉམས་སུ་བླང་ཞིང་སྔགས་ཀྱི་སྤྱོད་པ་གསང་ནས་སྤྱད། གསུམ་པ་ཤིན་ཏུ་གོམས་པས་དུར་ཁྲོད་དང་བས་མཐའ་ལ་སོགས་པ་དབེན་པར་རལ་པའི་ཐོར་ཚུགས་དང༌། གླང་ལྤགས་ཀྱིས་བགོ་བ། ཧ་ཧཱ་ཧི་ཧཱི་ལ་སོགས་པའི་སྒྲ་སྒྲོག་པ་དང༌། སྟག་དང་སེང་གེ་གླང་ཆེན་ལ་སོགས་ལ་ལམ་མི་གཟུར་ཞིང༌། རྒྱལ་ཆེན་རིགས་བཞིའི་དཔུང་དང་ཕྲད་ཀྱང་ཕྱག་མི་འཚལ། ཡ་ང་དང་རྣམ་རྟོག་ཐམས་ཅད་སྤང་ངོ༌། །བཞི་པ་རབ་ཏུ་གོམས་པས་འཁོར་འདས་བརྟན་གཡོའི་ཆོས་ཐམས་ཅད་ནམ་མཁའ་ལྟ་བུར་བལྟ་ཞིང༌། ཟ་ཉལ་འགྲོ་ཆགས་ཐམས་ཅད་མཉམ་བཞག་ལས་མ་གཡོས་པ། དྭངས་མའི་ཡེ་ཤེས་འོད་གསལ་བདེ་བ་ཆེན་པོ་གཅིག་པུ་ཉིད་མ་གཏོགས། གཞན་གྱི་མཆོད་པ་སོགས་འདུས་བྱས་དང་འདུས་མ་བྱས་ཀྱི་ཆོས་ཐམས་ཅད་སྤངས་ཏེ་ཟླ་བ་དྲུག་སྤྱད་དོ། །ལྔ་པ་མཆོག་ཏུ་གོམས་པས་ནི། བརྟན་གཡོ་ཀུན་རྟོག་སྲིད་པའི་དྲ་བ་ཐམས་ཅད་བཅོམ། ཉོན་མོངས་མ་ལུས་ཞི། འཁོར་བའི་རྒྱ་མཚོ་ལས་བརྒལ། རྣམ་དག་ལེགས་པའི་ལམ་བགྲོད། སངས་རྒྱས་བྱང་ཆུབ་བླ་མེད་ཐོབ་ཟིན་པས་བརྟུལ་ཞུགས་སྤྱོད་པ་སོགས་བྱ་བྱེད་ཐམས་ཅད་བྱེད་པ་དང་བྲལ་བས་རང་དོན་ཕུན་ཚོགས་གྲུབ་ཟིན་གཞན་དོན་འབད་མེད་དུ་འབྱུང་བར་འགྱུར་རོ། །བརྟུལ་ཞུགས་ཀྱི་ཡང་ཏིག་ས་མ་ཡ༔ རྒྱ་རྒྱ་རྒྱ༔ གཉིས་པ་བརྟན་ཕྱིར་རླུང་གི་བཟླས་པ་བྱ། བསྐྱེད་རྫོགས་ལ་གོམས་ནས་བརྟན་པའི་ཕྱིར་ཐུན་མཚམས་སུ་བཟླས་པ་བྱ་བའི་ཕྱིར་རླུང་གི་བཟླས་པ་ཡན་ལག་དང་བཅས་པ་ནི།

རྡོ་རྗེ་རུ་རཀྴའི་ཕྲེང་བ་འཆང༌། རྡོ་རྗེ་རུས་པའི་རྒྱན་དང་ཐལ་ཞག་ཁྲག་གིས་བྱུག་པར་བྱ། རས་གོས་དང་སྟག་ལྤགས་གྱོན། དོམ་དང་མ་ཧེའི་པགས་པ་ལ་གདན་བྱ། ཤ་ཆེན་ལ་སོགས་པ་ཤ་ལྔ་དང་བདུད་རྩི་ལྔ་སྦྱང་སྤེལ་སྦར་བའི་སྔགས་ཀྱི་བྱིན་གྱིས་བརླབས་ལ་ལོངས་སྤྱད། རང་ཡ་མཱ་རིར་གསལ་བའི་ཐུགས་ཀའི་དྭངས་མ་མི་ཤིགས་ཐིག་ལེའི་དབུས་སུ་བྱ་གྲུབ་ཡེ་ཤེས་ཨྱཻ། དེ་མཐར་སྟོང་སྲོག་ཨྱཻ་རིང་གི་སྔགས་ཕྲེང་གིས་བསྐོར། དེ་ལས་འོད་འཕྲོས། སྟོང་གསུམ་སྐུས་གང་དེ་ཐམས་ཅད་ཀྱིས་སྔགས་སྒྲ་སྒྲོག །དོན་གྱི་ངོ་བོ་ཡ་མཐའ་རྡོ་རྗེ་སེམས་དཔའ་ནས་མ་མཐའ་ཐེའུ་རང་འབྱུང་པོ་བར་གྱི་སྟོང་སྲོག་མི་འགྱུར་བ་ཆོས་དབྱིངས་བདེ་བ་ཆེན་པོ་གསལ་སྟོང་འཛིན་མེད་ལས་མི་གཡོ་བ་ལས་སླར་འོད་འཕྲོས། སྟོང་གསུམ་གང་བའི་སྐུ་དང་སྔགས་སྒྲ་རྣམས་ཚུར་འདུས། སྙིང་ནང་མི་ཤིགས་པའི་ཐིག་ལེ་དྭངས་མ་འོད་ལྔ་ལ་ཐིམ༑ འཁོར་འདས་གཉིས་མེད་དོན་གྱི་ངོ་བོ་ལ་མཉམ་པར་བཞག །རླུང་འཇུག་གནས་གསུམ་སྒྲ་གྲག་ཐམས་ཅད་གྲག་སྟོང་སྔགས་ཀྱི་སྒྲ་དབྱངས་གཞོམ་མེད་རྡོ་རྗེའི་བཟླས་པ་བལྟའོ། །དེ་ནི་ཡན་ལག་མཆོག་གི་ལམ་སྒྲ་དང་ལྡན་པ་རྣམས་ཀྱི་མཆོག་གི་ཡང་ཏིག་གོ། །ས་མ་ཡ༔ རྒྱ་རྒྱ་རྒྱ༔ གསུམ་པ་ལམ་གྱི་ཆ་རྐྱེན་བཅུད་ལེན་ནི། སྔགས་ཀྱི་ཡན་ལག་ལྔ་རྫོགས་ནས། མི་དང་ཕག་དང་ཁྱི་དང་རྟ་དང་མ་ཧེ་རྣམས་ཀྱི་ཤ་མ་རུལ་མ་སུངས་པ་དང༌། གུ་གུལ། ཛཱ་ཏི། ལི་ཤི་རྣམས་ཕྱེ་མར་བྱས་པ་ནས་ཀྱི་ཕྱེ་མ་དང་སྦྱར་བའི་ཐུག་པ་དྲོད་དང་ལྡན་པ། སྲིན་ཞལ་སྙུག་སྦུབས་ཀྱིས་རྒྱབ་རླུང་ཀ་འཛུགས་ཀྱི་སྦྱོར་བས་བརྔུབས་ཏེ། དེ་དག་བསྟན་དགྲ་ཞིང་བཅུ་བསྒྲལ་བའི་ཤ་ཁྲག་ཟག་མེད་ཀྱི་བདུད་རྩིར་བསམས་ལ་འཐུང༌། དེས་ནི་ལུས་གཟི་བརྗིད་དང་ལྡན་ཞིང་བལྟ་ན་སྡུག་པ་དང༌༑ ཡོན་ཏན་དང་ལྡན་ཞིང་ཡོན་ཏན་ཤེས་པ་སོགས་འབྱུང་ངོ༌། །ལམ་གྱི་ཆ་ལག་བཅུད་ལེན་ཡང་ཏིག་གོ། །ས་མ་ཡ༔ རྒྱ་རྒྱ་རྒྱ༔

བཞི་པ་བཟླ་བྱའི་སྔགས་ནི། རུ་རཀྴའི་ཕྲེང་བ་བྱིན་རླབས་བྱས་པ་ཐོགས་ནས་སྟོང་སྲོག་ཚེག་བར་བརྒྱ་དང་ཞེ་དགུ་ཚང་བ་དང༌། ཨྱེ་ཐུང་བཅུ་དགུ་པ་དང༌། སྐུའི་སྔགས་བཅུ་གསུམ་པ་དང༌། གསུང་གི་སྔགས་བཅུ་གཉིས་པ། ཐུགས་ཀྱི་སྔགས་བརྒྱད་པ། ཨ་ཀྲོ་དང་ཡ་མ་བཅུ་བདུན་པ། ཨ་ཀྲོ་བཅུ་གཅིག་པ། ལས་སྦྱོར་རྩ་བའི་སྔགས་ལ་སོགས་པ་འདོགས་དབྱུང་མན་ངག་གི་གནད་སློབ་དཔོན་དགྱེས་པའི་གསུང་གི་གསང་བ་ཁོ་ན་ལ་ལྟོས་པ་རྣམས་མ་འཁྲུལ་བར་ཞུས་ཏེ་ཐུན་མཚམས་ཐམས་ཅད་དུ་བར་མེད་དུ་བཟླ། དེའི་ཚེ་རང་ཡ་མཱ་རིར་གསལ་བའི་ཐུགས་སྲོག་འོད་ཀྱི་གསང་རུམ་ནས། ཡི་གེ་འོད་ཀྱི་འཕྲོ་འདུས། ཁམས་གསུམ་སེམས་ཅན་ཐམས་ཅད་ཀྱི་སྡིག་པ་སྦྱངས། ཐམས་ཅད་ཟིལ་གནོན་སྐུ་སྔགས་སྒྲ་སྒྲོག་པ། ཐུགས་མཆོག་དྭངས་མ་འོད་དུ་འབར་བ། ཕྱོགས་བཅུའི་རྒྱལ་བ་སྔགས་ཀྱིས་མཆོད། རྒྱུད་དྲུག་བག་ཆགས་རྩད་ནས་སྦྱངས། སླར་འདུས་ཐམས་ཅད་བདག་གི་ཐུགས་ཀར་ཐིམ། འཁོར་འདས་དབྱེར་མེད་ཕྱག་རྒྱ་ཟིལ་གནོན་ཡེ་ཤེས་ཆེན་པོའི་ངང་ལ་མཉམ་པར་བཞག་ཅིང་སྔགས་རྣམས་བཟླ། འདི་ནི་ཁམས་གསུམ་ཡོངས་སྒྲོལ་གསང་སྔགས་སངས་རྒྱས་ཀུན་གྱི་གསང་གསུམ་འདུས་པ། ཆོས་ཕུང་བརྒྱད་ཁྲི་བཞི་སྟོང་གི་ངོ་བོ། བདུད་བཞིའི་འཇིགས་པ་སེལ་བྱེད་འདི་ལས་གཞན་པའི་གསང་སྔགས་མ་བྱུང་མི་འབྱུང་འབྱུང་བར་མི་འགྱུར། སངས་རྒྱས་ཐམས་ཅད་ཀྱི་གཤེགས་ཤུལ་གཅིག་པུ། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་འབྱུང་བའི་རྒྱུ། དུས་གསུམ་གྱི་སངས་རྒྱས་ཀྱིས་གསུངས་ཤིང་གསུངས་ལ་གསུང་བར་འགྱུར་བ་སོགས་ཆེ་བའི་ཡོན་ཏན་མཐའ་ཡས་པ་གཏེར་གཞུང་ཉིད་དུ་འདུག་གོ། །སྔགས་ཀྱི་ཡང་ཏིག་ས་མ་ཡ༔ རྒྱ་རྒྱ་རྒྱ༔ ལྔ་པ་ཡ་མ་བཞིའི་གྲུབ་ཚུལ་ནི། འདི་ལ་གཏེར་གཞུང་དུ་གདོད་ནས་ཡོངས་གྲུབ་ཀྱི་སྦྱར་བཤད་མང་དུ་གསུངས་ནས། ཉམས་ལེན་ནི། རང་ཡ་མཱ་རིར་གསལ་བའི་དཔྲལ་བར་འཁོར་ལོ། མགྲིན་པར་པདྨ། ཐུགས་ཀར་རྒྱ་གྲམ།

དེ་གསུམ་གྱི་དབུས་སུ་ཨྱཻ་ཡིག་གསུམ་ལས་དཔྲལ་བར་སྐུ། མགྲིན་པར་གསུང༌། སྙིང་གར་ཐུགས་ཀྱི་སྔགས་རྣམས་སྔར་བཟླ་བྱའི་སྔགས་ཀྱི་དུས་བཤད་པ་དེ་གསུམ་གྱིས་སོ་སོར་བསྐོར་བ། སྔགས་བཟླས་པས་ཁམས་གསུམ་ཆོས་སྐུར་གྲོལ། རྣམ་པ་སྐུ་གསུམ་ལྷུན་གྱིས་གྲུབ། དཔྲལ་བར་གཟུགས་མེད་སྦྱོང་བྱེད་ཨྱཻ་ཆོས་སྐུའི་ཡ་མ་ལྷུན་གྱིས་གྲུབ་པའོ། །མགྲིན་པར་གཟུགས་ཁམས་སྦྱོང་བྱེད་ཨྱཻ་ལོངས་སྐུའི་ཡ་མ་ལྷུན་གྱིས་གྲུབ། གསང་བར་འདོད་ཁམས་སྦྱོང་བྱེད་ཨྱཻ་སྤྲུལ་སྐུའི་ཡ་མ་ལྷུན་གྱིས་གྲུབ། སྙིང་ནང་དག་པ་ཆོས་དབྱིངས་ཙིཏྟ་གའུའི་ནང་དུ་ཨྱཻ་རང་བྱུང་ཡེ་ཤེས་ཀྱི་ཡ་མ་ལྷུན་གྱིས་གྲུབ་པའོ། །དེ་བསྒོམ་པ་ནི། སྐུ་གསུང་ཐུགས་ཀྱི་བཟླས་པ་ཟིན་ནས། རང་གི་སྤྱི་བོ་ཚངས་བུག །མགྲིན་པ། སྙིང་ག །གསང་གནས་རྣམས་སུ་ཨ་དང་ཡ་བརྩེགས་པ་ཨཻས་བརྒྱན་པ་ཡི་གེ་གསུམ་སྐུ་གསུམ་གྱི་བདག་ཉིད་ཅན་རེ་རེ་གདོད་ནས་ལྷུན་གྱིས་གྲུབ་པ་སྐུ་བཞིའི་ཡ་མ་བཞིར་རང་ཆས་སུ་གྲུབ་པ་དེ་ཉིད་ལ་སེམས་གཏད་ནས་མཉམ་པར་བཞག་གོ། །འདི་ནི་བསམ་གཏན་གྱི་ཡན་ལག་ཀུན་ཤེས་པ་དང༌། ཏིང་འཛིན་རིག་ཅིང་རྒྱུད་རིག་པ། ལོངས་སྐུ་རྒྱལ་བ་ཀུན་གྱི་སྤྱི་མེས་དང༌། སྤྲུལ་པའི་སྐུས་སྟོང་གསུམ་ཕྱོགས་བཅུར་སྤྲུལ་པ་སྣ་ཚོགས་འགྱེད་པ། རྣམ་དག་ལེགས་པའི་ལམ་ཟབ་ཅིང་རྒྱ་ཆེ་བ་སངས་རྒྱས་ཐམས་ཅད་ཀྱི་ཡུལ་ཡིན་པས་སོ། །ཡ་མ་བཞིའི་ཡང་ཏིག་ས་མ་ཡ༔ རྒྱ་རྒྱ་རྒྱ༔ གསུམ་པ་རྗེས་ལ་གཉིས། མཉམ་བཞག་སྐྱོང་ཚུལ་དང་རྗེས་ཐོབ་བོ། །དང་པོ་མཉམ་བཞག་སྐྱོང་ཚུལ་ནི། སྔར་བཤད་པའི་རྡོ་རྗེ་བཞིའི་རྣལ་འབྱོར་དེ་ཉིད་ལས་དང་པོ་པས་ཐོག་མར་ཟླ་བ་དྲུག་གི་བར་དུ་ངག་མི་ཚིག་དང་མ་འདྲེས་པར་ཐུན་དྲུག་ཏུ་བཅད་ལ་ཉམས་སུ་ལེན་པ་གལ་ཆེ་སྟེ། ལས་དང་པོ་པས་རྣལ་འབྱོར་སྲངས་སུ་ཚུད་པར་བྱ་བའི་དོན་ཡིན་ནོ། །ས་མ་ཡ༔ རྒྱ་རྒྱ་རྒྱ༔ གཉིས་པ་རྗེས་ཐོབ་ལ་ལྔ། ཉལ་བ། ལྡང་བ། ཁ་ཟས། གཏོར་མ།

སྤྱོད་ལམ་མོ། །དང་པོ་ཉལ་བའི་རྣལ་འབྱོར་ནི། ཆོས་ཐམས་ཅད་སེམས་སུ་ཐག་བཅད། སྣང་སྲིད་ཐམས་ཅད་ལྷུན་གྲུབ་འོད་ཀྱི་རྒྱ་མཚོར་སྐྱིལ། དེ་རྣམས་བདག་ཟིལ་གནོན་དུ་གསལ་བའི་སྐུ་གསུང་ཐུགས་ལ་བསྡུས་ཏེ་དྭངས་མ་འོད་ཀྱི་ཁང་བུར་བཞུགས། རྡོ་རྗེ་མཁར་དུ་གནས་པ་སྤྱང་མོ་དྲུག་གིས་གོ་མཚམས་བསྡམས། མཆོད་རྟེན་གསུམ་གྱི་ཁང་བཟང་དུ་རྣལ་འབྱོར་སྤྱོད་པ་སྤྱད་དེ་རྟོག་མེད་ཆོས་སྐུར་ལམ་སྦྱང༌། འཆི་སྲིད་སྦྱོང་བའི་མན་ངག་སྔར་བཤད་པའི་གཉིད་འཐུག་གི་འོད་གསལ་དང་རྨི་ལམ་འཛིན་པའི་ཉམས་ལེན་རྣམས་བྱའོ། །ས་མ་ཡ༔ རྒྱ་རྒྱ་རྒྱ༔ གཉིས་པ་ལྡང་བའི་རྣལ་འབྱོར་ནི། སྙིང་ནང་སྟོང་གསལ་དོན་གྱི་གའུ་ན། རིག་པ་སྐྱོན་བྲལ་ཕྱག་རྒྱ་ཆེན་པོ་ཟིལ་གནོན་དོན་གྱི་སངས་རྒྱས་བཞུགས་པ་ལ་རྟག་ཏུ་མཉམ་པར་བཞག་པའི་རང་བྱུང་གསང་སྔགས་ཀྱི་སྒྲ་སྲོག་རྩོལ་གྱི་རླུང་དང་དབྱེར་མེད་པ་གཞོམ་མེད་རྡོ་རྗེའི་གླུ་བླང་བའི་ཚིག་གིས་བསྐུལ་བས་འོད་གསལ་བདེ་བ་ཆེན་པོའི་ངང་ནས། སྐད་ཅིག་གིས་རྫོགས་པའི་སངས་རྒྱས་ཕྱག་རྒྱ་ཟིལ་གནོན་གྱི་སྐུ་སྒྱུ་མ་ལྟ་བུར་ལྡང་ཞིང༌། དེའང་སྣོད་ཀྱི་འཇིག་རྟེན་དྲག་པོ་ཨེ་ཡི་གཞལ་ཡས། བཅུད་ཀྱི་སེམས་ཅན་སྐྱེ་འགྲོའི་གཟུགས་བར་དོའི་ཤེས་པ་ལྷའི་སྐུར་ལྡང་བ་སྐྱེ་སྲིད་སྦྱོང་བའི་མན་ངག་དང་ལྡན་པས་ལྡང་ངོ༌། །ས་མ་ཡ༔ རྒྱ་རྒྱ་རྒྱ༔ གསུམ་པ་བཟའ་བཏུང་གི་རྣལ་འབྱོར་ནི། བཟའ་བཏུང་གང་བྱེད་ཨྱེ་ཐུང་གི་སྔགས་ཀྱིས་བྱིན་གྱིས་བརླབས་འདོད་ཡོན་གྱི་ལྷ་མོར་དམིགས། ཟག་མེད་བདེ་བའི་བཅུད་དུ་བསམ། རང་ལྷར་གསལ་བ་ལ་ལྷ་ཐིམ་པའི་ཚུལ་དུ་བསམས་ལ་ལོངས་སྤྱད། ཡང་ན་གསང་གཏུམ་ཐིག་ལེའི་མཆོད་པ་ཆེན་པོའི་མཆོད་པས་ལུས་སེམས་བརྟས་ཤིང་བར་གཅོད་སེལ། ཚོགས་རྫོགས། དབང་གི་ཡེ་ཤེས་འཕེལ་ལོ། །ས་མ་ཡ༔ རྒྱ་རྒྱ་རྒྱ༔ བཞི་པ་གཏོར་མའི་རྣལ་འབྱོར་ནི། གཏོར་མ་དངོས་སུ་འབྱོར་རམ་ཡིད་ཀྱིས་སྤྲུལ་ལ། སྔགས་འདིས་ཟག་མེད་ཀྱི་བདུད་རྩིར་གྱུར་པར་བསམ།

ཨོཾ་སརྦ་དྷརྨ་ཨ་བྷཱ་ཝ་སྭ་བྷཱ་ཝ་བི་ཤུདྡྷེ་བཛྲ་ཙཀྵུཿཨ་ཨཱ་ཨཾ་ཨཿ པྲ་ཀྲྀ་ཏི་པ་རི་ཤུདྡྷཿསརྦ་དྷརྨ་ཡ་དུ་ཏ། སརྦ་ཏ་ཐཱ་ག་ཏ་ཛྙཱ་ན་ཀཱ་ཡ་མཉྫུ་ཤྲཱི་པ་རི་ཤུདྡྷི་ཏཱ་མུ་པཱ་དཱ་ཡ་ཏཱི་ཨཾ་ཨཿ སརྦ་ཏ་ཐཱ་ག་ཏ་ཧྲྀ་ད་ཡ། ཧ་ར་ཧ་ར། ཨོཾ་ཧཱུྂ་ཧྲཱིཿབྷ་ག་ཝཱན་ཛྙཱ་ན་མུརྟི་ཝཱ་གཱི་ཤྭ་ར། མ་ཧཱ་ཝཱ་ཙ་སརྦ་དྷརྨ། ག་ག་ན་ཨ་མ་ལ་སུ་པ་རི་ཤུདྡྷ། དྷརྨ་དྷཱ་ཏུ་ཛྙཱ་ན་གརྦྷ་ཨཱཿ ཞེས་ལན་གསུམ། རང་གི་མིག་གཡས་ཉི་མ། གཡོན་ཟླ་བར་གྱུར་པའི་འོད་ཀྱིས་ཕྱོགས་བཅུ་ནས་གཏོར་མགྲོན་ཟིལ་གནོན་གྱི་ལྷ་ཚོགས་དམ་ཚིག་པ་དང་ཡེ་ཤེས་པ་ཐམས་ཅད་སྐད་ཅིག་ལ་བཀུག །མདུན་གྱི་ནམ་མཁར་བཞུགས་པའི་ལྗགས་ལས་འོད་ཟེར་བྱུང་བས། གཏོར་མ་ཨེ་ནང་ཞལ་གྱི་དཀྱིལ་འཁོར་དུ་གསོལ་བས་བག་ཆགས་མ་ལུས་པ་སྦྱང་བར་བསམ། ཨྱཻ་རིང་གི་གཤམ་དུ། མ་ཧཱ་པཉྩ་བ་ལིངྟ་ཁ་ཁ་ཁཱ་ཧི་ཁཱ་ཧི་བཏགས་པ་ལན་གསུམ་གྱིས་དབུལ། འདུད་ཉི་ཤུ་པས་བསྟོད། ཕྲིན་ལས་གང་འདོད་གསོལ། དམ་ཚིག་པ་རང་གནས་ཨོཾ་བཛྲ་མུཿ ཡེ་ཤེས་པ་རྣམས་རང་གི་གསང་རུམ་དུ་ཐིམ། ཛཿཧཱུྂ་བཾ་ཧོཿ ཡོན་ཏན་ཕྲིན་ལས་གཏོར་མས་སྒྲུབ་པའི་ཡང་ཏིག་ས་མ་ཡ༔ རྒྱ་རྒྱ་རྒྱ༔ ལྔ་པ་སྤྱོད་ལམ་གྱི་རྣལ་འབྱོར་ལ་གཉིས། ཐུན་མོང་དང་ཐུན་མོང་མིན་པའོ། །དང་པོ་ཐུན་མོང་བའི་སྤྱོད་ལམ་གྱི་རྣལ་འབྱོར་ལ་བཞི༑ ཚོགས་སྤྱོད། གསང་སྤྱོད། རིགས་སྤྱོད། ཀུན་འདར་སྤྱོད་པའོ། །དང་པོ་ཚོགས་ཀྱི་སྤྱོད་ལམ་ནི། ཚངས་པར་སྤྱོད་པའི་སྡོམ་པ་ལ་གནས་པར་བྱ། སློབ་དཔོན་མཁས་པ་བསྟེན་ཏེ་རིག་པ་བསླབ། ཉན་པ་དང་སེམས་ལྷུར་བླང༌། སྒོམ་པ་ཤུགས་ལ་རྙེད་པར་བྱ། དེའང་རིམ་གྱིས་པ་དང་ཅིག་ཅར་བ་གཉིས་ལས། རིམ་གྱིས་པས་དགེ་འདུན་གཙང་སྦྱོར་གྱི་སྡེ་ལ་འདུག །སོ་ཐར་རིས་བདུན་གང་རུང་གི་སྡོམ་པ་བླང༌། དེའི་ལྟ་སྤྱོད་ཉམས་ལེན་དྲི་མ་མེད་པ་ལ་སྦྱང་བ་དང་བསམ་པ་བསྒོམ་པར་བྱ། ངེས་འབྱུང་གསུམ་ལ་བསླབ། དེ་གོམས་ནས་ཐེག་ཆེན་ལ་བསླབ། རང་གཞན་གྱི་དོན་དུ་སྨོན་འཇུག་གི་སེམས་བསྐྱེད་མནོས་ལ།

མདོ་འདུལ་མངོན་པ་ལ་བསླབ། རྟག་ཏུ་གཞན་དོན་འབའ་ཞིག་བསམ། བྱམས་སྙིང་རྗེ་ལ་འབད། ཕན་བདེ་སྟེར་བའི་ཀུན་རྫོབ་བྱང་སེམས་དང༌། གནས་ལུགས་སྟོང་ཉིད་དོན་དམ་བྱང་སེམས་བསྒོམ། སྤྱོད་ལམ་ཀུན་ཏུ་ཡི་གེ་འབྲི་མཆོད་སྦྱིན་ཉན་འཆད་དོན་སེམས་ཀློག་དང་ཁ་ཏོན་དང་གཞན་ལ་སྟོན་པ་ལ་འབད། སོ་ཐར་དང་བྱང་སེམས་གཉིས་ཀར་དག་པའི་གོས་དང་གཙང་མའི་ཁ་ཟས་མ་གཏོགས་པ་དཀོན་མཆོག་གསུམ་གྱི་དཀོར་དང་སྐུ་གླུད། ཤ་ཁྲག་ཆང་སྒོག་བཙོང་ལ་ཕུག་དུས་མིན་གྱི་ཟས་སྨན་དུ་གྱུར་ན་མ་གཏོགས་སྤང༌། དེ་ནས་རྡོ་རྗེ་སློབ་དཔོན་མཚན་ལྡན་ལས་དབང་བླངས་ནས་རྩ་བ་དང་ཡན་ལག་གི་དམ་ཚིག་མ་ཉམས་བསམ་སྒོམ་འཛིན་ཟློས་བསྲུང་ལ་འབད། རྒྱུད་སྡེ་ཀློག །གསང་བའི་རྫས་ཤ་ལྔ་བདུད་རྩི་ལྔ་བརྡ་ཙམ་བསྟེན། བག་མེད་པའི་ཁ་ཟས་སྤང༌། རྡོར་དྲིལ་ལ་སོགས་ཕྱག་མཚན་རྣམས་དང༌། རྒྱན་ཆས་བྱུག་པ། ཐོད་པ། ཐོད་རྔ། བྲིས་སྐུ། རྒྱུད་ཀྱི་གླེགས་བམ། དགང་བླུགས། དམ་རྫས། བགྲང་ཕྲེང་ལ་སོགས་པ་མཁོ་ཞིང་དམ་ཚིག་གི་ཡོ་བྱད་ཐམས་ཅད་མིས་མི་མཐོང་བར་བཅང་ཞིང་དགོས་དུས་ལོངས་སྤྱོད། དེ་རྣམས་ཀྱིས་འཕྱོར་ཆས་དང་ངོམ་གཡེལ་མི་བྱ། ལྷ་སྔགས་ཏིང་འཛིན་ཉམས་རྟོགས་དྲོད་རྟགས་ཐམས་ཅད་རྩ་བའི་སློབ་དཔོན་མ་གཏོགས་པ་ལ་གསང༌། ཚོགས་ཀྱི་འཁོར་ལོ་སྤང་ན་དམ་ཅན་མཁའ་འགྲོ་འཁྲུག ༑ཆོས་དང་སློབ་དཔོན་གྱི་དམ་ལས་འགལ། དངོས་གྲུབ་ཀྱི་བར་ཆད་དུ་འགྱུར་བས་མ་ཆག་པར་བྱ། དེའང་གཤིན་རྗེའི་གཤེད་ཀྱི་བཤད་རྒྱུད་ཁྲི་དྲུག་སྟོང་པ་ལས། ཚོགས་ཀྱི་འཁོར་ལོ་ཉ་སྟོང་བརྒྱད། །ཉི་ཤུ་གཉིས་སོགས་དུས་ལ་བྱ། །ཞེས་གསུངས་པས། གཤིན་རྗེའི་གཤེད་ལ་ཡི་དམ་དུ་བྱ་བ་དག་གིས་ཚོགས་ཀྱི་འཁོར་ལོ་ཡར་ངོས་ཚེས་བརྒྱད་དང་བཅོ་ལྔ་མར་ངོའི་ཉེར་གཉིས་དང་སྟོང་ལ་བྱ། གསང་སྔགས་ཁྲོམ་དུ་བསྒྲགས་པ་དང་ནོར་བ་དང་སུད་པས་གསང་སྔགས་ཉམས། དེས་གཟའ་སྐར་འཁྲུགས་ཏེ་མཐའ་དམག་དང་མུ་གེ་དང་མ་ཉེས་པའི་ཁ་ཡོག་དང་དགྲ་རྐུན་ལྡང༌༑

དེ་རྣམས་ནི་དམྱལ་བར་སྐྱེ་བའི་སྔ་རྟགས་ཡིན་པས་འཇམ་དཔལ་གཤིན་རྗེའི་གཤེད་པོའི་བསྟན་པར་དུས་ཀུན་སྤྱོད་ལམ་གཟབ་པ་གལ་ཆེའོ། །ས་མ་ཡ༔ རྒྱ་རྒྱ་རྒྱ༔ གཉིས་པ་གསང་སྤྱོད་ནི། ཚོགས་སྤྱོད་ལ་དྲོད་ཐོབ་ནས་དབེན་གནས་དུར་ཁྲོད། གངས་ལྟོངས། ནགས་ཁྲོད། རི་རྩེ་ལ་སོགས་པ་སྐྱེ་བོས་དབེན་པའི་ས་ཕྱོགས་སུ་ཐུན་དྲུག་ཏུ་བཅད་ལ་ཉམས་སུ་བླང༌། ཏིང་འཛིན་རྩ་རླུང་ཐིག་ལེ་ཡེ་ཤེས་ལ་ཅུང་ཟད་གོམས་པའི་རྟགས་ཐོན་ནས། ནུབ་མོ་ཞིང་གླང་སྟག་ལྤགས་རྣམ་གསུམ་གྱོན། ཕྱག་རྒྱ་ལྔ་དང་བྱུག་པ་གསུམ་དང་སྦྲུལ་ནག་གི་ཐོད་དང༌། རྣམ་སྣང་ཀླད་པ་ཁྲག་ཆེན་ལུས་ལ་བྱུག །སྐྲ་བཅིངས་བེ་ཅོན་ཐོགས། ཧ་ཧཱ་ཞེས་སྒྲོག་ཅིང་ཅང་ཏེའུ་བརྡུང༌། དུར་ཁྲོད་དང་ཤ་ཟ་ཡི་དྭགས་ཀྱི་གནས་སུ་ནམ་སྲོད་ལ་འགྲོ་ལམ་ཉམས་སུ་བླངས། ནམ་གུང་ཡོལ་ནས་རང་གནས་སུ་ལོག །དེ་ལྟར་ཟླ་བ་དྲུག་སྤྱད་པས་རྩ་རླུང་ལ་གོམས་ཤིང་བསྐྱེད་རྫོགས་ལ་དྲོད་ཐོབ་ནས། ལུས་ཐ་མལ་གྱི་སྣང་ཞེན་དང༌། སེམས་འཁྲུལ་པའི་ཆོས་ཅུང་ཟད་པ་ན། པདྨ་ཅན་སོགས་ཕྱག་རྒྱ་རྒྱལ་ཁམས་ཀུན་ཉུལ་ལ་བཙལ་ཞིང་བརྟགས་ལ་བཀུག །ཡང་ན་རིག་སྔགས་ཀྱི་མཐུས་ལྷ་ཀླུ་གདོལ་པ་མོ་སོགས་གཞན་གྱིས་བདག་གིར་བྱས་པ་དབྱེ་འམ་མི་དབྱེ་ཡང༌། དཀོན་མཆོག་གསུམ་གྱི་བདེན་པ་དང་རང་གི་རླུང་སེམས་ཡེ་ཤེས་ཀྱི་མཐུས་བཀུག་ལ་ཟླ་བ་གཅིག་གམ་དྲུག་ཏུ་སྦས་ལ་བསྟེན། བརྟག་པ་དང༌། དགུག་པ་དང༌། བསྒྱུར་བ། སྨིན་པར་བྱེད་པ་ཤིན་ཏུ་གལ་ཆེའོ། །ས་མ་ཡ༔ རྒྱ་རྒྱ་རྒྱ༔ གསུམ་པ་རིགས་སྤྱོད་ནི། རིམ་པ་གཉིས་པོ་ཕྱི་ནང་གསང་བ་རྟག་ཏུ་གོམས་ཤིང་ཉམས་པ་མེད་པར་འཕེལ་ཞིང་གོམས་པར་གྱུར་ནས་འཁྲུལ་པའི་ཆོས་ཐ་སྙད་དང༌། རིམ་པ་ཁྲིགས་ཆགས་བློའི་ཆོས་དང༌། ངོ་ཚ་བག་ཚ་བཅོས་མའི་ཆོས་དང༌། ངེས་འབྱུང་སོགས་བཏགས་པའི་ཆོས་ཐམས་ཅད་འཁྲུལ་པ་ཡིན་པར་ཤེས་ནས། ངེས་མེད་དུ་ཟ་བ་དང༌། ཉལ་བ་དང༌། འཆག་པ་དང༌། རེས་འགའ་ལྐུགས་པ་ལྟ་བུ། རེས་འགའ་སྨྱོན་པ་ལྟ་བུ།

རེས་འགའ་བྱ་བ་ཀུན་དང་བྲལ་བ་རོ་ལྟ་བུ། རེས་འགའ་གྲོང་ཁྱེར་དང་ཚོང་འདུས་སོགས་སུ་ཕྱིན་ལ་ཁྱི་ཕག་ལྟ་བུ་འདུག་པ། དུས་རྟག་ཏུ་མཐུན་པའི་ཚིག་མི་སྨྲ་བ། ལམ་རིམ་གཉིས་དང་མ་བྲལ་བ་དེ་འདྲ་ཟླ་བ་དྲུག་སྤྱད་པས། ཏིང་ངེ་འཛིན་དང་རྒྱུད་རིག་པ་ཚོར་དྲུག་བདེ་བ་འབར། དེ་ཉིད་སྟོང་པར་ཤེས་ནས་ལོངས་སྤྱོད་རྫོགས་སྐུ་ཀུན་གྱི་རྒྱལ་པོ་རྟོགས་པར་འགྱུར་ལ། དེ་ལྟར་གྱུར་མ་གྱུར་རིག་པས་དཔྱད་ལ་འཚམ་པར་མ་སྤྱད་ན་སྤྱོད་པ་བོ་ཟགས་སུ་འགྱུར་རོ༑ ༑ས་མ་ཡ༔ རྒྱ་རྒྱ་རྒྱ༔ བཞི་པ་ཀུན་འདར་སྤྱོད་པ་ནི། བརྟན་གཡོའི་ལམ་རྟོགས་གོམས་ནས་རབ་ཏུ་བྱ་སླ་བའི་ཕྱིར། གནས་འཇིགས་སུ་རུང་བ་དང༌། ཉམ་ང་བའི་སར་འདུག །བཟར་མི་རུང་བའི་དུག་ཀྱང་བཟའ། ཤ་དང་ཁྲག་སྨོས་ཅི་དགོས། ཐམས་ཅད་སྟོང་ཉིད་དུ་རྟོགས་པས་གཙང་དམེ་ཅིའི་ཕྱིར་ཡོད། བཏུང་མིན་དུག་ཀྱང་བཏུང༌། བཤང་གཅི་ལ་སོགས་སྨོས་ཅི་དགོས། ཐམས་ཅད་བདེ་ཆེན་ཡེ་ཤེས་ཡིན་པས་སྤང་བླང་ཐམས་ཅད་ཅིའི་ཕྱིར་བྱ། རླུང་སེམས་དྷཱུ་ཏིར་ཚུད་པས་གཟུང་འཛིན་གྱི་རྟོག་པ་ཅིའི་ཕྱིར་ཡོད། ཁྲག་རྒྱུན་ལྡན་པའི་མི་ལྤགས་དང༌། ཐོད་པ་ཁྲག་གིས་གང་བ་སོགས་རྟག་ཏུ་བཅང༌། སྟོང་ཉིད་མངོན་དུ་གྱུར་པས་རྡོ་རྗེ་འཆང་རྒྱལ་ཉིད་ཡིན་པའི་ཕྱིར་རྡོ་རྗེ་འཇིགས་བྱེད་ཙམ་ཡང་འཇིགས་པར་བྱེད་ན་གཞན་ལྟ་ཅི་སྨོས། བདུད་བཞི་ཐུལ་བས་རིགས་དྲུག་ཉམ་མི་ང༌། གནས་ལ་ངེས་པ་མེད་པས་ངམ་གྲོག་དང་གཡང་ས་གང་ཡང་དེར་མེད། གཟུང་འཛིན་སྤངས་པས་བར་དོ་སྐྱེ་འཆི་ལ་སོགས་པ་དེས་མི་མཐོང༌། དེ་ནི་རྣམ་དག་ལེགས་པའི་ལམ་སྟེ། རྫུ་འཕྲུལ་གྱི་རྐང་འཐེབ་སེན་མོའི་ཁྱོན་གྱིས་ཀྱང་ཚངས་པའི་གཡུལ་ས་རྩེ་ནས་གནོན་ལ། སེམས་ཅན་ཀུན་དོན་ལ་སྤྱོད་ཅིང༌། འཁོར་བ་ཐམས་ཅད་འཇོམས་པའི་དབང་ཕྱུག །བཅོས་མ་ཀུན་དང་བྲལ་བ་རྣལ་འབྱོར་སྤྱོད་པ་མཐར་ཕྱིན་པའོ། །ས་མ་ཡ༔ རྒྱ་རྒྱ་རྒྱ༔ གཉིས་པ་ཐུན་མོང་མ་ཡིན་པ་ཀུན་ཏུ་བཟང་པོའི་སྤྱོད་པ་ནི།

རྡོ་རྗེའི་རྣལ་འབྱོར་རྣམ་པ་བཞི་པོ་ཡན་ལག་དང་བཅས་པ་མཐར་ཕྱིན། དྲོད་ཐོབ། མངོན་དུ་གྱུར་ནས་གནས་ལ་ངེས་མེད་གར་སྡོད་ཀྱང་ཐམས་ཅད་མཉམ་པ་ཆེན་པོ། གོས་ངེས་མེད་གང་གྱོན་ཡང་ཀུན་ཏུ་ཞེན་པ་མེད་པ། ཟས་ངེས་མེད་གང་ཟས་ཀྱང་ཐམས་ཅད་མཉམ་པ་ཉིད་དུ་བདུད་རྩི། བཟང་ངན་གྱི་རྟོག་པ་ཀུན་དང་བྲལ་བ་བསྟོད་སྨད་དགའ་སྡུག་ལ་ཁྱད་མེད་པ། ཐམས་ཅད་གྲུབ་པ་དང་མ་གྲུབ་པ་མེད་པ། བྱ་བ་ཟིན་པ་དང་མ་ཟིན་པ་མེད་པ། མདོར་ན་འཁོར་འདས་བརྟན་གཡོ་ཐམས་ཅད་དོན་དམ་པའི་ཕྱག་རྒྱ་ཟིལ་གནོན་གྱི་ཡེ་ཤེས་ཡིན་པ་བཅོས་མིན་དུ་རྟོགས་ཤིང་གྲོལ། དེ་ཐམས་ཅད་འཇམ་དཔལ་ཡེ་ཤེས་སེམས་དཔའི་རྒྱལ་ཚབ་གཞོན་ནུ་ཡིན་ངེས་ལ། དེ་ནི་དོན་གྲུབ་བསམ་པ་འགྲུབ་པ་སྟེ། དྲོད་ཐོབ་སྤྱོད་པ་ཙམ་བྱས་པས་རིགས་ཀྱི་དངོས་གྲུབ་ད་ལྟ་ཉིད་དུ་ཐོབ་པར་འགྱུར་ལ་གསང་སྔགས་རིགས་ཆེན་འདི་ཉིད་གནས་པ་དེ་ནི། གསང་སྔགས་གཞན་ཐམས་ཅད་དང༌། རིག་སྔགས། གཟུངས་སྔགས་ཐམས་ཅད་འཆང་བའི་རིགས་སུ་གྱུར་ཅིང༌། འཁོར་བ་ལས་གྲོལ་བ། ཉན་རང་སོགས་ཐེག་དམན་ལས་ཐར་བ། ཕར་ཕྱིན་ཐེག་པ་སོགས་རྒྱུའི་ཐེག་པ་ལས་རྣམ་པར་གྲོལ་བ། ཟག་བཅས་ཐམས་ཅད་ལས་གྲོལ་བ། ཞི་བ། ལམ་གཞན་ལའང་བསྟེན་མི་དགོས་པས་ཀྱང་ཞི་བ། གང་ལའང་འཇིགས་པ་མེད་པས་ལེགས་པར་མྱ་ངན་ལས་འདས་པ་དང་ཉེ་བ་འདི་ནི་ལམ་འདི་ཉིད་ལས་འབྱུང་བས་ན་ཚུལ་ཆེན་པོ་འདི་ལ་ནི་ལམ་གཞན་གང་གིས་ཀྱང་དྲིང་མི་འཇོག་པ་ཡིན་ནོ། །ས་མ་ཡ༔ རྒྱ་རྒྱ་རྒྱ༔ ཡང་གང་ཟག་ཅིག་ཅར་བ་ནི། སོ་བྱང་ལ་སོགས་པའི་ལམ་ཐུན་མོང་བ་ལ་འཇུག་མི་དགོས་ཏེ། ཐོག་མར་རྡོ་རྗེ་སློབ་དཔོན་མཚན་ལྡན་ལ་མཉེས་པར་བྱས་ནས། དབང་དང་དམ་ཚིག་ཐོབ་པར་བྱས་པ་བསྲུང་ཞིང་ལམ་འདི་ཉིད་མནོས་ཏེ་ཚུལ་དང་ལྡན་པར་ལུས་ངག་ཡིད་གསུམ་འབད་པ་དྲག་པོས་ཟླ་བ་དྲུག་ཉམས་སུ་བླངས། དེ་རྗེས་གོང་ལྟར་སྤྱོད་པ་སྤྱད། ཡང་དབང་གི་དུས་ཀྱི་ཡེ་ཤེས་ངོ་འཕྲོད་དེ་དོན་གྱི་དྲོད་ཐོབ་ན་དེ་ལ་སྤྱོད་པ་སྤྱད་པས་མཐོང་ལམ་གྱི་ཡེ་ཤེས་ཐོབ་པ་གསལ་ཞིང་བརྟན་པར་གྱུར་ནས་ཞག་བདུན་འབད་པ་དྲག་པོས་ལམ་ཉམས་སུ་བླངས་པས་ཕྱག་རྒྱ་ཆེན་པོ་མཆོག་གི་དངོས་གྲུབ་འགྲུབ་པར་འགྱུར་ལ།

དབང་གི་ཐོབ་མཐར་བརྟན་ནས་ཕྱག་རྒྱའི་རིག་འཛིན་འགྲུབ། དེ་ལ་ཀུན་བཟང་གི་སྤྱོད་པ་སྤྱད་པའང་གསུངས་སོ། །ས་མ་ཡ༔ རྒྱ་རྒྱ་རྒྱ༔ བཞི་པ་གནད་དུས་ལ་གསུམ། ཉིན་མཚན་དུས་དྲུག་གི་རྣམ་དབྱེ། དུས་ཇི་ཙམ་གྱིས་གྲོལ་བ། ལམ་འདི་དུས་བབ་ཀྱི་གདམས་པ་ཡིན་ཞིང་ཟབ་པར་གདམས་པའོ། །དང་པོ་ཉིན་མཚན་དུས་དྲུག་གི་རྣམ་དབྱེ་ནི། གཏེར་གཞུང་ལས། དགུང་གཉིས་གཉིད་དང་བྱ་བ་སྤྱད། །ཐུན་བཞིའི་དང་པོ་ལྟ་བ་བསྐྱང༌། །གཉིས་པ་རླུང་གི་རྣལ་འབྱོར་བསྒོམ༑ ༑གསུམ་པ་ལྷ་བསྒོམ་བཟླས་བརྗོད་བྱ། །བཞི་པ་ཆོས་སྤྱོད་བཅུ་ལ་འབད། །རྒྱཿ དང་པོ་ལྷ་ལ་ཐུན་གཅིག་བལྟ། །གཉིས་པ་ཡིད་ཀྱི་ཡུལ་དུ་བླང༌། །གསུམ་པ་རྣམ་དག་ང་རྒྱལ་གཟུང༌༑ ༑བཞི་པ་བཟླས་བརྗོད་རླུང་དང་བསྲེ། །རྒྱཿ དང་པོ་རྟོག་མེད་རྟེན་ལ་གཏད། །གཉིས་པ་ཞི་གནས་ཡང་ཡང་བསྐྱར། །གསུམ་པ་ལྷག་མཐོང་ཤེས་རབ་བསྐྱེད། །བཞི་པ་ཟུང་འཇུག་འཁོར་མཐའ་སྤྱད། །རྒྱ༔ དང་པོ་ལུས་མཉེ་རླུང་རོ་བསལ། །གཉིས་པ་ལུས་སྦྱོང་འཁྲུལ་འཁོར་བྱ། །གསུམ་པ་གཏུམ་མོ་ཆགས་ཆེན་བསྒོམ། །བཞི་པ་རྩལ་སྦྱོང་ལྟ་བ་སྐྱོང༌། །རྒྱ༔ དང་པོ་དཔེ་ལྟ་ཚིག་རྣམས་གཟུང༌། །གཉིས་པ་དཔེ་འབྲི་ཞུས་ཏིག་བྱ། །གསུམ་པ་ཁ་ཏོན་བྱ་ཞིང་སྦྱང༌། །བཞི་པ་བསྐྱེད་རྫོགས་དོན་ལ་འཇུག །རྒྱ༔ དཔྱིད་གསུམ་རི་ཐང་མཚམས་སུ་བསྒོམ༑ ༑དབྱར་གསུམ་རི་རྩེ་མཐོ་སར་བསྒོམ། །སྟོན་གསུམ་སྤང་སྟོད་དབེན་པར་བསྒོམ། །དགུན་གསུམ་ལུང་སྟོང་དབེན་པར་བསྒོམ། །རྒྱ༔ དཔྱིད་གསུམ་ཐོས་པའི་མན་ངག་བཙལ། །དབྱར་གསུམ་དབེན་གནས་དག་ཏུ་བསྒོམ། །སྟོན་གསུམ་གནས་སྐོར་ཚོགས་གཉིས་བསགས། །དགུན་གསུམ་དབེན་པར་རྩེ་གཅིག་བསྒོམ། །འདི་དག་དང་པོའི་ལས་ཅན་གྱིས། །རྟག་ཏུ་དོན་དམ་མཚན་བརྗོད་འདོན། །སྤྱོད་ལམ་བདེན་བཞིའི་རྣམ་པ་ཅན། །འཇམ་དཔལ་སྙན་རྒྱུད་གསང་བའི་བཀའ། །སྐལ་ལྡན་གདུལ་བྱའི་དཔལ་དུ་ཤོག །ས་མ་ཡ༔ རྒྱ་རྒྱ་རྒྱ༔ གཉིས་པ་དུས་ཇི་ཙམ་ན་གྲོལ་བ་ནི།

གཏེར་གཞུང་ནས། དེ་ལྟར་ལམ་གྱི་མན་ངག་ནི། །རྣལ་འབྱོར་སྲང་དུ་གཞུག་བྱས་པས། །མུན་ལ་སྣང་བྱུང་ཇི་བཞིན་དུ། །འགྱུར་བ་གསེར་འགྱུར་སྨན་གྱི་ཚུལ། །གང་གི་གླང་ཆེན་མྱོས་འདྲའི་སེམས། །མཉམ་པར་བཞག་པས་བརྟུལ་ནས་སུ། །སྔགས་དང་ཕྱག་རྒྱ་རབ་བརྟེན་ན། །དངོས་གྲུབ་ཡ་མཚན་ཆེན་པོར་འགྱུར། །རྒྱ༔ ཞག་ནི་སུམ་ཅུ་ཕྲག་དྲུག་གམ། །བཅུ་གཉིས་བཅུ་བཞི་བཅུ་དྲུག་གིས། །དབང་བསྒྱུར་རིགས་ཀྱི་དམ་པ་འགྲུབ། །དེ་ཚེ་བཅུ་དྲུག་ཚུན་ཆད་ཀྱིས། །སྐུ་ལྔ་ལྷུན་གྱིས་རྫོགས་པ་ནི། །ཡེ་ཤེས་ཐིག་ལེ་དེ་ཉིད་ལས། །ཡེ་ཤེས་ཐིག་ལེ་དེ་ཉིད་སྣང༌། །གྲོལ་བའི་ས་རྣམས་སྟོན་པའོ། །རྒྱ༔ ཡང་ན་ལེགས་པར་གསུངས་པ་ནི། །ཟླ་གཅིག་དྲུག་གམ་བཅུ་གཅིག་ན། །ཡོན་ཏན་རྟགས་ཀྱི་དངོས་གྲུབ་ནི༑ ༑ངེས་པར་ཐོབ་ཀྱི་གཞན་དུ་མིན། །རབ་འབྲིང་ཐ་མའི་བློ་ཅན་གྱིས། །མཐུན་པར་གསང་བསྒྲགས་གཞན་དུ་མིན། །བརྩོན་འགྲུས་མཆོག་གི་སྐད་ཅིག་གིས། །འཁོར་དང་མྱང་འདས་བྱེ་བྲག་འབྱེད༑ ༑མངོན་སུམ་མཐོང་ན་རྫོགས་སངས་རྒྱས། །རྒྱ༔ འབྲིང་ནི་ཟླ་གཅིག་དག་ན་གྲོལ། །ཐ་མ་ཟླ་བ་དྲུག་གིས་སོ། །རྒྱ༔ འབྲིང་ནི་ཟླ་བ་དྲུག་དང་ནི། །བཅུ་གཉིས་དག་གམ་དྲུག་ལའོ༑ ༑རྒྱ༔ ཐ་མ་ལོ་གཅིག་དྲུག་དང་ནི། །བཅུ་གཉིས་དག་གིས་བྱང་ཆུབ་འཐོབ། །གྲོལ་བ་ཐར་པ་རྣམ་གྲོལ་ལུས། །རྣམ་གྲོལ་ཞི་བ་ཞི་བ་ཉིད། །འཇམ་དཔལ་རྒྱུད་དོན་མན་ངག་གིས། །ལེགས་པར་ཕྱེ་ནས་སྔ་རབས་ཀྱི། །རྣམ་གྲོལ་རྣམས་ཀྱི་དོན་དུ་བཤད། །འཇམ་པའི་རྡོ་རྗེ་འཛིན་རྒྱལ་དང༌། །དགའ་རབ་རྡོ་རྗེ་མཉྫུ་ཤྲཱི། །པདྨ་འབྱུང་གནས་རིམ་པའི་བཀའ། །ཕྱི་རབས་ལས་ཅན་དོན་དུ་བཀོད། །ས་མ་ཡ༔ རྒྱ་རྒྱ་རྒྱ༔ གསུམ་པ་ལམ་འདི་དུས་བབ་ཀྱི་གདམས་པ་ཡིན་ཞིང་ཟབ་པར་གདམས་པ་ནི། གཏེར་གཞུང་ལས། དེ་ལྟར་འཇམ་དཔལ་དོན་གྱི་ཡང་ཏིག་གི། །མན་ངག་ཡང་ཏིག་ཅེས་པའི་སྒྲོན་མེ་འདི། །ཕྱི་རབས་དུས་ཀྱི་སྔགས་བཙུན་གསང་སྔགས་ལ། །ཁྲོམ་གླུ་ལེན་ཞིང་རྒྱུད་སྡེ་ཟོང་དུ་འཚོང༌། །རང་ཆེ་འབྱིན་ཞིང་ཟབ་དགུ་གསེར་དང་བརྗེ། །དམ་ཚིག་མི་བསྲུང་ཚེ་འདིའི་འདུན་གྲོས་སྒྲུབ། །སྙན་གྲགས་ལྷུར་ལེན་ཕྱི་མ་རྒྱང་དུ་སྲིང༌། །སྐྱབས་འགྲོ་སྤངས་ནས་ཤ་ཁྲག་ཧབ་ཐོབ་ཟ། །བིལ་ལུག་སྦྲིལ་ཞིང་དབང་མེད་གསང་སྔགས་སྒྲོག

།དུག་ལྔའི་ཁྱིམ་དུ་ཆོས་པའི་མིང་ཞུགས་ནས། །སྡེ་སྣོད་གསུམ་པ་སྨོད་ཅིང་ཁྱད་དུ་གསོད། །གསང་སྔགས་མཐའ་དྲུག་མིང་ཙམ་བསྒྲང་མི་ཙམ། །ས་རྟགས་འགྱུར་ཞིང་གཟའ་དང་སྐར་མ་འཁྲུག །ཆར་ཆུ་སྒང་གཤོང་ལོ་ཕྱུགས་སད་སེར་འཇོམས། །དགེ་སློང་དམག་བྱེད་མཁས་བཙུན་ས་མཐར་འཁྱམ། །མཐའ་དམག་ཡུལ་འཆོལ་སྡུག་བསྔལ་ཁྲག་མཚོ་རྡོལ། །དེ་འདྲའི་དུས་ངན་བསྟན་པའི་མཐའ་ལ་འབྱུང༌༑ ༑དེ་དུས་ཨོ་རྒྱན་བདག་གི་སྙིང་ཏིག་རྣམས། །གཏེར་ནས་འབྱུང་ཞིང་ཡང་ཏིག་ཆོས་ཀྱི་མཛོད། །ཁམས་གསུམ་འཁོར་བའི་མཚོ་ལས་སྒྲོལ་བའི་གྲུ། །ནམ་ཞིག་དུས་ཀྱི་ཡང་མཐར་གྱུར་པ་ན། །ང་ཡི་བྱིན་རླབས་སྐུ་གསུང་ཐུགས་ཀྱི་མཛོད། །གསང་བའི་བདག་པོ་ལག་ན་རྡོ་རྗེ་ཡི། །སྤྲུལ་པ་འབྱུང་གི་དེ་ཡིས་གསང་བའི་དོན། །ལེགས་པར་བཀྲལ་ནས་གདུལ་བྱའི་དོན་བྱེད་འགྱུར། །དེ་ཕྱིར་ལུས་དང་བསམ་པ་སྦྱོར་བའི་ཐབས། །བསྐྱེད་རྫོགས་སྙིང་པོ་དོན་གྱི་ཡང་ཏིག་འདི། །སྙིང་སྒྲོམ་སྨུག་པོར་སྦས་སོ་ས་མ་ཡ༔ །དུས་ལ་བབ་ཚེ་འགྲོ་བའི་དོན་དུ་ཤོག །རིག་འཛིན་རྣམ་བཞི་འགྲུབ་པར་གདོན་མི་ཟ། ཁ་ཐཾ། རྒྱ་རྒྱ་རྒྱ་༔ རབ་ཏུ་གསང་ངོ༌། །འཁོར་འདས་ཀྱི་གཤིན་རྗེ་རྣམས་དང་སྔགས་ཀྱི་སྲུང་མ་ལ་གཏད་དོ། །ས་མ་ཡ༔ རྒྱ་རྒྱ་རྒྱ༔ སོ་ཕག་ཤི་ཁ་ཐཾ། གུ་ཧྱ། ཞེས་གསུངས་འདུག་གོ། །འདི་ནི་བསམ་ཡས་་་་་་ཞེས་བྱ་བའི་དབུ་རྩེའི་སྟེང་ཁང་གི། །རྣམ་སྣང་བཞི་སྒྲོམ་་་་་་གྱི་དབུས་ཀྱི་སྙིང་མཛོད་ནས། །མངའ་རིས་གློ་བོ་པཎ་ཆེན་པདྨ་་་་་་དབང་གི་རྒྱལ་་་་་་པོ། །ཡེ་ཤེས་རྩལ་གྱིས་ཟབ་གཏེར་ཉིད་དུ་བཞེས། །གཏེར་གཞུང་དངོས་འདིར་འཇམ་དཔལ་མཚན་བརྗོད་ཀྱི། །ལུང་དང་སྦྱར་ཞིང་ཤིན་ཏུ་གོ་དཀའ་བ༑ ༑ཁོ་ནར་མཆིས་་་་་་པ་རྣམས་འབྲི་གུང་་་་་་པ་སྐྱུ་རའི་གདུང་་་་་་ལས་སོན་པ། །དུས་མཐའི་སྔགས་འཆང་ཆོས་ཀྱི་གྲགས་པ་་་་་་ཞེས་བྱ་བ་ཡིས། །གཏེར་གཞུང་གི་་་་་་དོན་ལ་རང་་་་་་བཟོ་དང་བཅོས་་་་་་ལྷད་འཁྲུལ་པ་ཏིལ་འབྲུ་ཙམ་་་་་་ཡང༌། །མེད་པར་ཚིག་་་་་་སྣ་བསྡུས་་་་་་ཤིང་གོ་དཀའི་་་་་་བའི་ཚིགས་བཅད་རྣམས། །གོ་སླ་་་་་་ཞིང་ཉམས་ལེན་འཁྱེར་བདེ་་་་་་ཚིག་ལྷུག་པ་འདི་ཡང༌། །ཉི་མའི་་་་་་ཆུ་ལུག་ལོ་ཡི་ས་གའི་ཕྱོགས་སྔ་མའི༑

༑རྫོགས་པ་གཉིས་པར་ཕོ་བྲང་རྩེ་བར་བྲིས། །འདི་ནི་སྒྱུ་འཕྲུལ་དྲ་བའི་རྒྱུད་ཆེན་དང༌། །འཇམ་དཔལ་་་་་་མཚན་བརྗོད་་་་་་ཀྱི་དབུ་་་་་་ནས་ཞབས་་་་་་ཀྱི་བར་སྔགས་ཀྱི་ཉམས་ལེན་ལྟར། །བཀྲལ་བའི་་་་་་དོན་ལམ་བཟང་་་་་་པོ་ཡིད་ཆེས་ཁུངས་བཙུན་ཞིང༌། །གསང་ཆེན་སྔ་འགྱུར་ཕྱི་འགྱུར་ཐམས་ཅད་ཀྱི། །རིམ་གཉིས་་་་་་ཀྱི་གནད་ཀུན་མ་ཚང་མེད་པར་སེམས། །ཁྱད་པར་འཇམ་དཔལ་་་་་་ཕྱག་རྒྱ་ཟིལ་གནོན་ལ་མོས་པའི། །སྐལ་ལྡན་ཐར་པ་ཐོབ་འདོད་་་་་་པ་ཡོད་སྲིད་ན། །དེ་རྣམས་་་་་་བསམ་སྦྱོར་ངན་པས་ངན་སྔགས་ཡིག་སྣ་་་་་་རེ་རེ་ཙམ་ཤེས་པ་ལ། །ང་ནི་གཤིན་རྗེ་མཁན་པོ་ཡིན་ནོ་ལོའི་་་་་མཁས་འདོད། བདག་འཛིན་དུག་གི་སྡོང་པོ་དེ་སྤོངས་ལ། །རྒྱལ་ཀུན་འདུས་པ་་་་་་པད་མ་འབྱུང་གནས་རྔ་ཡབ་གླིང་པ་དེས། །ལེགས་པར་གདམས་པའི་ལམ་འདི་ཉམས་ལོངས་ཀྭེ། །དེས་ནི་མཐར་ཐུག་དོན་གཉིས་འགྲུབ་པ་ལ། །ཟླ་དྲུག་ལ་སོགས་དུས་གནད་ངེས་་་་་་པར་བསྲུང་ན། །གནས་སྐབས་ཕྲིན་ལས་རྣམ་བཞི་གང་སྒྲུབ་ཀྱང༌། །ཐོགས་པ་མེད་་་་་་པར་འགྲུབ་ལ་སོམ་ཉི་ཅི་ཕྱིར་མཆིས། །དེ་ལྟར་་་་་་ཉམས་ལེན་ལ་འབད་་་་་་པ་དང་བདག་གིས་འདི་བསྒྲིགས་པའི་རྣམ་དཀར་གང་མཆིས་པས། །འགྲོ་ཀུན་འཇམ་དཔལ་ཡེ་ཤེས་སེམས་དཔའ་ཆེའི། །གོ་འཕང་ཐོབ་ལ་བདག་ཡིད་ལན་་་་་གཅིག་མིན་པར་བརྒྱར་སྨོན་་་་་་ལམ་འདེབས་སོ། །བདག་ཀྱང་དེང་ནས་་་་་་བཟུང་སྟེ་འཇམ་མགོན་མ་ཐོབ་བར་་་་་་དེ་སྲིད་དུ། །རྣམ་དག་ལམ་བཟང་འདི་དང་འཇམ་པའི་དབྱངས། །མི་འབྲལ་་་་་་བར་གཏན་གྱི་སྐྱབས་་་་་་འཇམ་པའི་དབྱངས་ཁོ་ན་དང་གཅིག་ཉམས་ལེན་་་་་་ལམ་འདི་ཉིད་གཅིག་་་་་པུ་ཁོ་ནར་་་་་་མ་གཏོགས་གཞན་མི་འཚོལ་བ། །དམ་བཅའ་སྙིང་གི་ཐིག་ལེར་་་་་་དམ་བཅའ་མཐར་ཕྱིན་པ་ལེགས་སྨིན་ནས། །ཟིལ་གནོན་་་་་་ཡེ་ཤེས་སེམས་དཔའི་གོ་འཕང་་་་་་དམ་པ་དེར་ཕྱིན་ནས། །འགྲོ་བ་ཀུན་ཀྱང་དེ་ལ་འགོད་་་་་་པར་གྱུར་ཅིག

།ལམ་འདིར་ལྷག་པའི་ལྷ་འདི་ལ་སྐྱབས་གཅིག་པུར་འཛིན་པ། སློབ་དཔོན་ལ་དད་ཅིང་སྣོད་ལྡན་དག་གིས་སྨིན་ལམ་བདུད་དཔུང་ཟིལ་གནོན་དང༌། ཐུན་མོང་གི་རྫོགས་རིམ་དབང་བཞིའི་རྣལ་འབྱོར་གྱིས་རྒྱུད་མ་སྦྱང་བའི་སྐྱེ་བོ་ལ་སྦྱིན་ན། དཔོན་སློབ་དེ་གཉིས་ཀའི་སྙིང་ཁྲག་ལས་ཀྱི་གཤིན་རྗེ་དྲེགས་པའི་ཚོགས་དང་བཅས་པས་བཞེས་ཤིག །རོལ་ཅིག །བཀའི་ཆད་པ་ཆོད་ཅིག །ས་མ་ཡ༔ རྒྱ་རྒྱ་རྒྱ༔ སླར་གཏེར་གཞུང་དང་ཞིབ་ཏུ་བསྟུན་པས་ཚིག་སྣེ་བསྟུངས་པ་ཙམ་མ་གཏོགས་དོན་དང་གོ་རིམ་དམིགས་པ་ལ་ཆད་ལྷག་སྤུ་ཙམ་ཡང་མི་འདུག་པས་ཡང་དག་པར་སེམས་སོ།། །།སརྦ་མངྒ་ལཾ།།