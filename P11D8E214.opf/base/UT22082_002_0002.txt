༄༅། །ཡང་རི་འདུས་པ་རྒྱ་མཚོའི་བཅའ་ཡིག་ཐར་པའི་ལམ་སྟོན་ཞེས་བྱ་བ་བཞུགས་སོ།། ཨོཾ་སྭ་སྟི། །དྲེགས་ལྡན་ཡོངས་ཀྱི་རལ་པའི་རི་མཐོན་རྩེར། །ཞབས་སེན་འོད་སྟོང་འབར་བ་རབ་འཁོད་ཅིང༌། །འགྲོ་བློའི་རྨོངས་མུན་དྲུང་ནས་འབྱིན་མཛད་པ། །སྨྲ་བའི་ཉི་མ་ཐུབ་དབང་ལ་ཕྱག་འཚལ། །འཕགས་མཆོག་ཀླུ་ཞབས་སླར་ཡང་གངས་ཅན་འདིར། །འཁྲུལ་བློས་ཐུབ་བསྟན་འཁྱོག་པོར་འདྲེན་རྣམས་ཀྱི། །ལྟ་ངན་གཞོམ་ནས་ཡང་དག་ལམ་སྟོན་ལ། །མགོན་པོ་འབྲི་གུང་པར་གྲགས་དེ་ལ་འདུད། །དེ་ལ་ཡང་རྗེ་འཇིག་རྟེན་གསུམ་གྱི་མགོན་པོ་བླ་མ་རིན་པོ་ཆེ་དེ་ཉིད་ཀྱི་རྗེས་སུ་འབྲང་བའི་གྲྭ་རིགས་འབྲི་གུང་པར་ཁས་འཆེ་བ་སྤྱི་དང༌། བྱེ་བྲག་ཡང་རི་སྒར་པ་རྩ་བ་དང་ཡན་ལག་སྒྲུབ་སྡེ་ཁག་སོ་སོ་དང་བཅས་པའི་འདུས་པ་རྒྱ་མཚོ་རྣམས་ཀྱི་སྙན་གྱི་དབང་པོར་གསོལ་བ་སྐབས་སུ་བབ་པ༑ མཁོས་སུ་ཕེབ་པ། ཐུགས་ཉམས་སུ་ངེས་པར་བཞེས་དགོས་པ་འདི་སྐད་ཅེས་གླེང་བ་སྟེ། རང་རེ་རྣམས་འདི་ལྟར་བསམ་ཞིང་ཉམས་སུ་བླང་བར་རིགས་ཏེ། ཐོབ་པར་དཀའ་བ་དལ་བ་བརྒྱད་འབྱོར་པ་བཅུ་དང་ལྡན་པ་མིའི་ལུས་རྟེན་སྐྱོན་མེད་པ་ནི་ལེགས་པར་ཐོབ། མཇལ་དཀའ་བ་སྤྱིར་བདག་ཅག་གི་སྟོན་པའི་བསྟན་པ་དང༌། ཁྱད་པར་རྗེ་འཇིག་རྟེན་གསུམ་གྱི་མགོན་པོ་ཞེས་པ་འཕགས་མཆོག་ཀླུ་སྒྲུབ་ཉིད་གངས་ཅན་གྱི་ལྗོངས་འདིར་ལྟ་སྒོམ་སྤྱོད་པ་སྣ་ཚོགས་སུ་སྤྱོད་ཅིང་རྟོག་གེ་འཁྲུལ་པ་ཅན་རྣམས་ཀྱིས་རྒྱལ་བའི་གསུང་རབ་ཀྱི་དོན་མ་རྟོགས་ཤིང་ལོག་པར་རྟོག་པ་དང༌། གཞན་ཁྱད་དུ་གསོད་པའི་སེམས་ཀྱིས་ཕྱིན་ཅི་ལོག་ཏུ་བཀྲལ་བ་རྣམས་གཞོམ་ཞིང༌། སྐལ་ལྡན་རྣམས་ཚེ་གཅིག་གིས་རྫོགས་བྱང་ཐོབ་པའི་གདམས་པ་རྣམས་ལེགས་པར་སྟོན་པའི་བསྟན་པའི་སྙིང་པོ་དམ་པ་འདི་ལྟ་བུ་དང་ནི་མཇལ། རྗེས་སུ་འཛིན་པར་དཀའ་བའི་བླ་མ་དམ་པ་རྣམས་ཀྱིས་རྗེས་སུ་ལེགས་པར་བཟུང༌། རྙེད་པར་དཀའ་བ་རང་ཉིད་ཀྱི་ཉམས་ལེན་གྱིས་ལྕོག་ན་ཚེ་གཅིག་གིས་རྫོགས་བྱང་ཐོབ་པ།

དམ་པའི་ཆོས་སྡོམ་པ་གསུམ་གནད་གཅིག་ཏུ་སྟོན་པ་འདི་རྣམས་དང་ཕྲད་པའི་ཚེ། དམ་པའི་ཆོས་དྲི་མ་མེད་པར་ཤ་སྟག་བརྩོན་པ་ཆེན་པོས་ཉམས་སུ་བླང་བའི་དུས་ལ་བབ་པ་ཡིན་ནོ། །དེ་ཡང་ཚུལ་ཇི་ལྟར་ཉམས་སུ་བླང་ཞེ་ན། ཐོག་མར་གྲྭ་ཚང་འདི་ལ་སོགས་པར་འཇུག་པའི་གསར་བུ་པ་རྣམས་བརྟག་སྟེ། རྟེན་མཛེས་པའི་བར་ཆད་དང༌། སྐྱེ་བའི་བར་ཆད་སོགས་དང་མི་ལྡན་པ་ཁོ་ན་ལ་འཇུག །དེ་ཡང་ནང་པའི་སྒོར་ཚུད་པའི་ཐབས་སྐྱབས་འགྲོ་གཞིར་བཞག །དེའི་བསླབ་བྱ་ཐུན་མོང་མ་ཡིན་པ་གསུམ། ཐུན་མོང་བ་སྐྱེས་བུ་དམ་པ་བསྟེན་པ་སོགས་བརྒྱད་ལ་བསླབ། དེའི་སྟེང་དགེ་བསྙེན་ཡོངས་རྫོགས་ཀྱི་སྡོམ་པ་བླངས་ནས་དེའི་བསླབ་བྱ། རྩ་བ་བཞི་ཡན་ལག་དངོས་གཅིག་དང་ཕྱོགས་མཐུན་མི་དགེ་བ་ལྷག་མ་གསུམ་རྣམས་སྤོང༌། དེའི་སྟེང་བར་མ་རབ་བྱུང་བླངས་ཏེ། དེའི་བསླབ་བྱ་ཁྱིམ་པ་དང་ཕྱི་རོལ་པའི་རྟགས་སྤོང་བ། རབ་ཏུ་བྱུང་བའི་རྟགས་བླང་བ། མཁན་པོར་གསོལ་བ་གདབ་པ་མ་ཉམས་པ་རྣམས་བསྲུང༌། དེའི་སྟེང་དུ་དགེ་ཚུལ་གྱི་སྡོམ་པ་བླངས་ཏེ་དེའི་བསླབ་བྱ་ཕམ་པ་དང་འདྲ་བའི་ཉེས་བྱས་བཞི། བཤགས་བྱའི་ཉེས་བྱས་དྲུག་རྣམས་བསྲུང༌། དེ་ནས་ལོ་ཉི་ཤུའམ་བཅུ་དགུ་ལོན་ནས་བསྙེན་པར་རྫོགས་པ་དགེ་སློང་གི་དངོས་པོར་བསྒྲུབས་ནས་དེའི་བསླབ་བྱ་ལྟུང་བ་སྡེ་ལྔར་གྲགས་པ། ཕམ་པ་བཞི། ལྷག་མ་བཅུ་གསུམ། ལྟུང་བྱེད་ཀྱི་སྡེ་ཚན་ལས་སྤང་ལྟུང་སུམ་ཅུ་དང༌། འབའ་ཞིག་པ་དགུ་བཅུ་རྣམས་སྡེ་ཚན་གཅིག་དང༌། སོར་བཤགས་བཞི། ཉེས་བྱས་བརྒྱ་དང་བཅུ་གཉིས་ཏེ། ཁྲིམས་ཉིས་བརྒྱ་ལྔ་བཅུ་རྩ་གསུམ་རྣམས་བཅས་པའི་འཇོག་མཚམས་དང༌། ཕྲ་རགས་ཀྱི་རྣམ་དབྱེ་སད་པར་བྱ་ཞིང་ཉམས་སུ་བླང༌། གལ་ཏེ་དུས་དབང་གིས་སྐྱབས་སྡོམ་ནས་བཟུང༌། ཉེས་བྱས་ལྔ་བཅུ་རྩ་གསུམ་གྱི་བར་ལ་ཉམས་ཆག་བྱུང་ན་སྤྱི་བཤགས་ཙམ་མ་ཡིན་པར་ཆོས་འདུལ་བ་རང་གཞུང་བཞིན་སོ་སོར་ཕྱིར་བཅོས་ལ་འབད་པས་སྡོམ་པ་གསོར་འཇུག་པ་གལ་ཆེ།

དེའི་སྟེང་རང་རེའི་རྒྱུད་པ་འདི་ལ་བྱང་ཆུབ་ཀྱི་སེམས་མཆོག་ཏུ་བསྔགས་པ་ཡིན་པས་དབུ་སེམས་གང་རུང་གི་སེམས་བསྐྱེད་ལྟ་བུ་དང༌། ཁྱད་པར་རྗེ་འཇིག་རྟེན་གསུམ་གྱི་མགོན་པོའི་རྣམ་པར་ཐར་པ་བགྲང་བ་ལས་འདས་ཀྱང༌། ཚན་གྲངས་སུ་བཅད་པ་ལ་ལར་ངོ་མཚར་ཅན་གྱི་གཏམ་སུམ་ཅུ་སོ་བདུན་ཡོད་པའི་ནང་ཚན། ཐུགས་བསྐྱེད་ཆེན་མོ་ལེགས་པར་མནོས་ཏེ། དེའི་བསླབ་བྱ་ཕྲ་རགས་ལ་ཆག་ཉམས་བྱུང་ན་ཐུན་ཁོངས་མ་འདས་པར་འཆོས་སོ། །དེའི་སྟེང་དུ་ཚེ་གཅིག་གིས་བྱང་ཆུབ་ཐོབ་པར་གསང་སྔགས་མེད་ཀ་མེད་ཡིན་ཞིང༌། རྗེ་འཇིག་རྟེན་གསུམ་གྱི་མགོན་པོས་ཀྱང་ཕྱི་འདུལ་བ་ལ་ནང་གསང་སྔགས་ཞེས་གསུངས་པས་སྔགས་ཀྱི་ཐེག་པ་ལ་འཇུག་པ་གལ་ཆེ་བས། སྔགས་བླ་མེད་ཀྱི་དཀྱིལ་འཁོར་ཆེན་པོ་གང་ཡང་རུང་བར་དབང་མནོས་ཏེ། རྩ་བ་དང་ཡན་ལག་གི་དམ་ཚིག་རྣམས་མིག་ལྟར་བསྲུང༌། ཉམས་ན་ཕྱིར་བཅོས་གཞུང་ལྟར་འབད་དེ་བྱ། དབང་མནོས་ནས་དེའི་བསྐྱེད་རིམ་དང་རྫོགས་རིམ་ལ་བསླབ་སྟེ། མདོ་སྔགས་ཟུང་འབྲེལ་གྱི་ཉམས་ལེན་ནི། མགོན་པོ་ཕག་མོ་གྲུ་པ་དང་རྗེ་འཇིག་རྟེན་གསུམ་མགོན་ཡབ་སྲས་ཀྱི་དགོངས་པ་ལྟར་ཕྱག་རྒྱ་ཆེན་པོ་ལྔ་ལྡན་གྱི་ཉམས་ཁྲིད་གནད་དུ་སྨིན་པ་ཐོབ་བློ་ཙམ་མ་ཡིན་པ་རང་རྒྱུད་ལ་འབྱོངས་ངེས་པ་རེ་ཁྲིད་ཐོག་དེ་ཀ་ནས་བྱུང་བ་ཤིན་ཏུ་གལ་ཆེ། དེ་རྗེས་སྒྲུབ་བརྒྱུད་འདི་མོས་གུས་ཀྱི་ལམ་ཡིན་པས་མོས་གུས་སྲོག་འཁོར་དང༌། ཆོས་དྲུག །བར་དོ་དམར་ཁྲིད་རྣམས་ཅིས་ཀྱང་གལ་ཆེ། དེ་རྗེས་རྒྱལ་བ་ཐམས་ཅད་མཁྱེན་པ་རཏྣའི་མཚན་ཅན་དེ་ཉིད་སྤྱིར་འབྲི་བསྟན། སྒོས་ཡང་རི་སྒར་པ་འདི་ལ་བཀའ་དྲིན་ཟླ་བྲལ་ཡིན་པས་ཡང་ཟབ་དང་རླུང་ཁྲིད་ཀྱང་ཡང་ཟབ་ཀྱི་ཆ་ལག་ཡིན་པ་དང༌། ཡིད་བཞིན་ནོར་མཆོག་ལ་རྩལ་དུ་མ་བཏོན་ན་ཆོས་ལྟ་ཞོག །འཇིག་རྟེན་ཕལ་པའི་ཁྲེལ་གཞུང་དང་ཡང་མི་མཐུན་པས་དེ་ཉིད་ལ་ཉམས་ལེན་འབུར་དུ་དོད་པ་བྱེད། དེ་འོག་གང་ལ་གང་མོས་ཀྱི་ཉམས་ལེན་ཞུ་བར་འབད་འབུང་འདོན༑

དེ་ལྟར་ཉམས་སུ་བླང་བྱའི་ཆོས་མནོས་པ་རྣམས་ཉམས་སུ་བླང་བའི་རིམ་པ་ནི། མཚམས་གྲྭ་དང་རི་ཕུག་ལ་འཁོད་པ་རྣམས་ནི། ཉམས་ལེན་ལ་དུས་འདའ་བ་ཞིག་དགོས་ལ། སྤྲོ་ལུང་སོགས་ལ་བཞུགས་པ་རྣམས་ཀྱིས་ཀྱང་ཉིན་ཞག་ཕྲུགས་གཅིག་དོན་མེད་དུ་མ་སོང་བ་ཉམས་ལེན་ལ་བརྩོན་ན། ཐོར་ཐུན་གྱི་འཁར་རྔ་བརྡུང་ཕྲལ་ཚད་མེད་པའི་ལྷ་མོ་བཞིའི་ཞུ་བའི་གླུས་བསྐུལ་བར་མོས་ཏེ། གཉིད་སད་ནས་ཉལ་སྟབས་སོགས་མ་ཡིན་པར་ལུས་བསམ་གཏན་གྱི་ཡན་ལག་ལྔའམ་བདུན་དང་ལྡན་པས་འགྱུར་སྔགས་ཀྱི་རིམ་པ་དང༌། དབྱངས་གསལ་ཡེ་དྷར་སོགས་ཅི་འགྲུབ་བཟླས་རྗེས་དགོངས་པ་ཡང་ཟབ་ཀྱི་སྔོན་འགྲོ་འདོན་སྒོམ་སྦྲག་པ་རང་རྒྱུད་ལ་འདྲེ་ངེས་པར་བྱས་ནས་ཐུན་མོང་དང་ཐུན་མོང་མ་ཡིན་པའི་སྔོན་འགྲོ་གཞན་སླར་འདོན་སྒོམ་མི་དགོས༑ གནད་ཤེས་ན་ལྔ་ལྡན་ཡང་འདི་ཉིད་ལ་ཚང་བ་ཡིན། དེ་རྗེས་ཡིད་བཞིན་ནོར་མཆོག་གི་གསོལ་འདེབས་དང༌། གཞན་ཡང་གསོལ་འདེབས་གང་འོས་མཐར་ལུས་སྦྱོང་དང་ཡི་དམ་གཞན་གྱི་མངོན་རྟོགས་དང༌། འོད་གསལ་འཛིན་པའི་རིམ་པ་ལ་སོགས་པར་འབད། ནམ་ལངས་ནས་ཉི་ཤར་བར་ཆོས་སྤྱོད་གང་རུང་གི་རིམ་པ་དང༌། བཟའ་བཏུང་གི་སྔ་རོལ་དུས་སུ་རུང་བ་སོགས་སྐབས་ཐོབ་གང་ཡོད་རྣམས་སྤྱོད། དེ་འཕྲལ་ཤམ་ཐབས་ལ་སོགས་པ་ཚུལ་དང་མཐུན་པར་བགོས་ནས་ཚོགས་ཀྱི་གཏོར་བརྡ་བྱུང་འཕྲལ་ཐམས་ཅད་འཚོགས་ནས་ནོར་ལྷ་བྲུལ་གཏོར་དང་བརྒྱ་རྩ་སོགས་གཏོར་ཆོག་རྣམས་རྣམ་འདྲེན་སྦྱིན་པའི་ཤིང་རྟ་ལྟར་ལེགས་པར་འདོན། དེ་ནས་དགོང་ཐུན་གྱི་བར་དུ་སྒྱུ་ལུས་འཕོ་བ་བར་དོ་སོགས་སྦྱོང་བ་དང༌། བཟླས་བརྗོད་གསུང་རབ་ཀློག་པ་དང་དཔེ་ལྟས་ཕྱག་སྐོར་བྱ་བ། གསར་བུ་རྣམས་ཡི་གེ་འབྲི་ཞིང་ཀློག་པ་དང་ཆོས་སྤྱོད་སློབ་པ་སོགས་ཚུལ་དང་མཐུན་ཞིང་དོན་ལྡན་གྱི་བྱ་བ་ལ་འབད། དགོང་ཐུན་ལའང་མི་རྟག་པ་གཙོ་བོར་སྒོམ་ཞིང་གསོལ་འདེབས་ཆོས་སྤྱོད་གང་འོས་བྱས་རྗེས། མགོན་ཁང་པས་གཏོར་བརྡ་བྱུང་འཕྲལ།

ནང་གཏོར་འབུལ་གཏོར་བསྔོ་བའི་རིམ་པ་རྒྱས་པ་དང༌༑ བསྐང་བཤགས་བསྟོད་པ་མངའ་གསོལ་བྱས་རྗེས། སྲོད་ལ་ཐུན་ཚོད་པས་རྐང་གླིང་བྱུང་བསྟུན་ཐམས་ཅད་ཀྱིས་རྐང་གླིང་ལེགས་པར་བུས་ནས་ལུས་སྦྱིན་ཀུ་སཱ་ལའི་ཚོགས་གསོག་ལེགས་པར་བྱས་རྗེས། གྲོལ་བརྡ་མ་བྱུང་བར་ཆོས་སྤྱོད་གང་འཐད་དང་སྲུང་འཁོར་ཞལ་གདམས་མ་དང༌། ཡི་གེ་གསུམ་གྱི་སྲུང་འཁོར་ཏིང་ངེ་འཛིན་གྱི་དབང་བླང་བ་དང་སྨོན་ལམ་གང་འགྲུབ་ཁ་ཏོན་བྱས་མཐར་གྲོལ་བརྡ་བྱུང་འཕྲལ། བཟླས་བརྗོད་དང་ཆོས་སྤྱོད་འཕྲོ་ལུས་ཡོད་ན་གཞན་གྱིས་མ་ཐོས་པར་ཤུབ་བུས་བྱ་ཞིང༌། དེ་ལས་གཞན་པའི་གཏམ་ཚིག་སོགས་མཐའ་དག་སྤངས་ནས། འཕགས་པའི་མི་སྨྲ་བའི་བརྟུལ་ཞུགས་ལ་གནས་པས་ཉལ་ཞིང་གཏུམ་མོའི་ཉམས་ལེན་ལ་འབད། ནམ་གུང་ལ་བདེ་བར་གཉིད་ཅིང༌། ཐུམ་ཕྲད་ཀྱི་སྣང་བ་དང༌། རྨི་ལམ་སྦྱང་སྤེལ་སྤྲུལ་སྒྱུར་སོགས་ལ་འབད། དུས་ཀུན་ཏུ་འགྲོ་འཆག་ཉལ་འདུག་བཟའ་བཏུང་གི་དུས་སོགས་བྱ་བྱེད་གང་བྱེད་ཀྱང་སེམས་ཅན་ཐམས་ཅད་སངས་རྒྱས་ཐོབ་པའི་ཆེད་དུ་བྱ་སྙམ་པའི་ངང་ནས་ལུས་ཡི་དམ་དུ་བསྒོམས་པའི་སྤྱི་བོར་བླ་མ་བསྒོམ། བྱ་བ་གང་བྱེད་དེའི་ངོ་བོར་སེམས་ལས་མ་འདས་པའི་ཕྱག་རྒྱ་ཆེན་པོའི་ངང་ལས་མ་གཡོས་པར་བྱ། མཐར་དེ་ཐམས་ཅད་སེམས་ཅན་གྱི་དོན་དུ་བསྔོས་པས་ཚེ་འདིའི་བྱ་བཞག་གང་བྱས་ལྔ་ལྡན་གྱི་ཉམས་ལེན་ལས་མ་འདས་ཤིང་ཆོས་ལྡན་དུ་འགྲོ་བ་གནད་ཟབ་པ་ཡིན། བླ་གཉེར། གྲྭ་མང༌། ཇ་མ། ལག་བདེ་སོགས་ཐམས་ཅད་ཀྱིས་རང་རང་འདུག་སའི་གནས་ཁང་ལ་འཛིན་སྤྲས་གད་བརྡར་ཐིགས་ཚགས་སོགས་ལ་འབད་ཅིང༌། ཐམས་ཅད་ཀྱིས་འདུ་ཁང་གི་གཅེས་སྤྲས་ལ་ཧུར་ཐུམ་འབད་རྩོལ་བྱེད་པ་གལ་ཆེ། ཕྱི་སྒོ་ཡན་ལ་རྟ་ནོར་གཏན་ནས་མི་འདེད། གྲྭ་ཤག་སོ་སོའི་ཐོག་སྟེང་དང༌། སྒོ་འགག་དང་རྡོ་གཅལ་སྟེང་སོགས་སུ་རྩྭ་སོགས་མེ་ཤིང་བརྩེགས་པ་དང༌། ལྕི་བ་ཐང་དུ་འདིང་བ་སོགས་ལར་མི་བྱེད། རྩ་མཁར་ཕྱིན་སྤྲོ་ལུང་ནང་ཡན་ཆད་ཀྱི་རི་ཀླུང་ཐམས་ཅད་ཀྱི་ཤིང་ཆེ་ཕྲ་ཀུན་སྲུང་བ་མ་གཏོགས།

རང་གཞན་སུས་ཀྱང་གཅོད་འབྲེག་གཏན་ནས་མི་བྱེད། ཚོགས་ཀྱི་ཀུན་སྤྱོད་ལ་དུང་ཁང་ནས་དུང་བརྡ་བྱུང་འཕྲལ་དུ་དུང་མཁན་གཉིས་ཀྱི་དུང་ཐེངས་གསུམ་བཏང་བའི་ཐ་མའི་དུས་དགེ་འདུན་ཐམས་ཅད་འདུས་པ་དགོས། དེ་ཡང་ཆོས་གོས་གདིང་བ་རྣམས་ཕྲག་ལ་བཀལ། འདུ་ཁང་སྒོ་འགག་ནས་ཁ་བཤལ། འདུ་ཁང་ནང་ལོགས་སུ་མཆིལ་ལྷམ་ཕུད་ནས་སྒོའི་ནང་ལོགས་སུ་འཇོག་པ་མ་གཏོགས་རང་སྡོད་སར་ལྷམ་ཁྱེར་ནས་རྒྱབ་འོག་ཏུ་འཇུག་པ་སོགས་གཏན་ནས་མི་བྱེད། གཙོ་ཆེར་བསླབ་གྲལ་ལ་གདོང་གྲལ་དུ་འདོན་སྤྱོད་གདངས་དབྱངས་འཛོམ་ཞིང་སྐད་ལེགས་པ་རྣམས་སྡོད། དེའི་རྒྱབ་གྲལ་གཞན་དུ་བསླབ་གྲལ་མ་གཏོགས་ང་ཆེ་ང་གཉན་ཧམ་པ་གང་ཆེ་མི་བྱེད། ཚོགས་སུ་རྒན་གཞོན་ཐམས་ཅད་གདིང་བ་མེད་པ་དང་དགེ་ཚུལ་ཡན་ཆད་རྣམས་ཆོས་གོས་མེད་པ་མི་བྱེད། འཚོགས་འཕྲལ་དགེ་སྐོས་ཀྱིས་ཉུལ་ནས། གོང་འོག་སྤོ་དགོས་དང་གྲལ་ཁྱག་ཁྱོག་དང་ཡ་ཡོ་འབར་འབུར་མེད་པ་ཐད་དྲང་དུ་འཆོས། དུང་ཐེབས་ཐ་མའི་མཇུག་ཏུ་དབུ་མཛད་ཀྱིས་ཆོས་སྤྱོད་འགོ་འཛུགས་པར་བྱེད༑ ཐམས་ཅད་ཆོས་སྤྱོད་དབུ་མཛད་ལ་བསྟུན་པའི་གྲལ་གང་འགྲིག་མ་གཏོགས། ལ་ལས་ངན་འཁྱེར་དང་མི་འདོན་པ་སོགས་གཏན་ནས་མི་བྱེད། གདན་བཞེས་སོགས་ཡོད་ན་ཐམས་ཅད་ཀྱིས་ལྷུང་བཟེད་ཁྱེར། ལྷུང་བཟེད་མེད་པ་དང་ཕྱི་དྲོ་ཡིན་ན་རྩམ་པ་རས་ཁུག་ཏུ་བཟེད། སྔ་དྲོ་ཡིན་ན་ཚོགས་གྲལ་དུ་ཞིབ་ཁུ་བཏུང་བ་མ་གཏོགས། དཀོར་སྐལ་བཟེད་ནས་ཕོ་རོག་ཤ་ཁྱེར་གྱིས་མི་འགྲོ། ཤ་ལ་དུས་མཆོད་ཡིན་ན་ཆོ་ག་དེ་ཉིད་ཀྱི་ཚོགས་བྱིན་རླབས་ལྟར་དང་དུས་མཆོད་མིན་ན་བདེ་མཆོག་ལྟར་དང༌། ནམ་ཡང་བྱིན་རླབས་མ་བྱས་པར་ལོངས་མི་སྤྱོད། ཕྱི་དྲོ་ཡིན་ན་ལག་བདེ་རྣམས་ཀྱིས་མང་ཇའི་སྣོད་གྲལ་མེད་ས་ལ་བཞག་ནས་རུང་ཆུ་འདེབས། ཆོས་སྤྱོད་ཀྱང་སྦྱིན་བདག་འདོད་གསོལ་ཡོད་ན་མ་གཏོགས་ཆོས་སྤྱོད་གསར་རྙིང་འདོན་རེས་ལས་གཅིག་འདོན་གཅིག་བཞག་མི་བྱེད། གྲལ་དུ་ཆོས་གོས་དང་གཟན་ཁ་གཡོལ་བྱས་ནས་མི་སྡོད།

ཚོགས་རྒྱུན་ཐུང་ན་ཆོས་སྤྱོད་མི་འགྲོ་སྦྱིན་བདག་བློ་ཁ་མི་རྫོགས་ཤིང་རང་ཉིད་ཀྱི་དཀོར་མི་འབྱང་བས་ཚོགས་རྒྱུན་རིང་ངེས་ཤེས་པ་རང་བྱེད། གྲོལ་ཁར་ཆབ་བཏང་བ་ཞལ་བ་སོགས་གང་བདེར་མི་འཕོ། གདིང་བའི་ཁ་བྲག་གམ་གཟན་གོས་ཀྱི་ནང་དུ་དོར། བསྔོ་བ་གྲུབ་ནས་དལ་གྱིས་ལངས་ནས་ཆོས་གོས་བལྟབ་པ་ཕྲག་ལ་བཀལ་བའི་སྟེང་དུ་གདིང་ལྷུང་བཀལ། མར་ལམ་སྒོ་ནང་ནས་མཆིལ་ལྷམ་གྱོན་ནས་དལ་བུས་གྲོལ་དགོས་པ་ཡིན། དུས་རྒྱུན་དུ་གུང་ཚིགས་ཡོལ་ནས་རུང་ཁང་དུ་མང་ཇ་སྣོད་དུ་བླུགས་པར་བཞག །རུང་ཆུ་བཏབ་ནས་སོ་སོར་འདྲེན། དུས་མཆོད་ཚེས་གསུམ་ལ་མི་འཁྲུགས་པ་དང༌། བསང་རྒྱགས་རྔན། ཨ་ཕྱིའི་ལྷུག་གསོལ། རྒྱལ་གསོལ། ཚེས་བརྒྱད་ལ་མཚན་བརྗོད། བཅུ་ལ་དགོངས་པ་ཡང་ཟབ་བསྐང་བ་དང་སྦྲགས་པ། བཅུ་གསུམ་ལ་ཞི་ཁྲོ། བཅོ་ལྔ་ལ་བསང་རྒྱགས་རྔན་དང༌། ལྷུག་གསོལ། རྒྱལ་གསོལ། ཉེར་བདུན་ལ་བདེ་མཆོག་རྒྱས་པ། ཉེར་དགུ་ལ་བསྐང་གསོལ་ཤེས་པ་རྣམས་ཀྱིས་དགུ་གཏོར་མངའ་གསོལ་རྒྱས་པ་སོགས། གནམ་གང་ལ་བདེ་མཆོག་རྒྱས་པ་རྣམས་ཆག་མེད་དང༌། ཚེས་དགུ་ལ་བཀའ་བརྒྱད་དང༌། ཉེར་ལྔ་ལ་དྲག་པོ་སྔར་གཏོང་སྲོལ་ཡོད་པས་གྲུབ་ན་ལེགས། གཤིན་དོན་གྱི་ཆོག་མང་དང་དགུང་ཞག་སོགས་ལ་བདེ་མཆོག་ཚར་རེ་རེའི་མཐར་ཞི་ཁྲོ་རྒྱས་པ་དང༌། ཕུང་པོ་ཡོད་ན་ལྷོ་སྒོ་དང༌། བྱང་བུ་རུས་བུ་དུམ་བུ་སོགས་ལ་རིགས་དྲུག་གནས་འདྲེན་མ་ཆག་པར་དགོས་པ་སོགས་ནི་ཉམས་སུ་བླང་བྱ་འཇུག་པའི་རིམ་པ་ཡིན་ལ། སྤང་བྱ་ལྡོག་པའི་རིམ་པ་ནི། རྒན་གཞོན་གསར་རྙིང་ཐམས་ཅད་ཀྱིས་དོར་མ། ཕུ་དུང་དང༌། སྨད་གཡོགས་དང༌། སྟོད་གཡོགས་དང༌། སྟོད་འགག་གི་ནང་དཀར་པོ། ཐུལ་པ། ཀོ་གདན། སྟོད་འགག་གི་ནང་དུ་རྔུལ་ལེན། སྟོད་འགག་གི་སྟེང་དུ་དར་མགུལ་ཕྱག་མདུད་གྱོན་པ། ཤམ་ཐབས་ཀྱི་ཕྱི་རོལ་དུ་ཕོར་ཤུབ། ཨ་ཅོར། སྣག་སྨྱུག །གློ་གྲི། འབུག་དང༌། སྒོ་རུ་སོགས་འདོག་པ། སྐྲ་དང་ཁ་སྤུ་རིང་པོར་འཇོག་པ། གཟན་མ་གྱོན་པར་འགྲོ་བ།

ཤམ་ཐབས་མ་བགོས་པར་བྲང་ཁང་དང་ཅོག་པུའི་སྒོར་དོན་པ། ཚོགས་གྲལ་དུ་ཐང་ཁུག་དང༌། ཁམས་ཕོར་འཁྱེར་བ། བེམ་པོ་དང་ཞ་ཐུལ་སོགས་ཚོགས་སུ་གྱོན་པ། རྐེད་པར་གྲི་མཛུབ་གང་ལས་རིང་བ་འཇུག་པ། ཉིན་མོ་སྒོམ་ཐག་དང་རས་རྐྱང་གྱོན་པ། ཤོ་དང་མིག་མང་རྒྱལ་བློན་དགུ་འགྲིག་རྡོ་སྒོར་སོགས་རྩེ་བ། སྦེ་ཁ་གཉའ་ཚན་བྲང་འདུལ་རྒྱུག་འཆོང་གཞན་གྱི་བྲོ་ཤོན་རྩེད་འཇོ་ལྷ་འདྲེ་བབ་པ་སོགས་ལ་བལྟ་བ། སྒྲུང་རྒྱུད་དང༌། གླུ་ལེན་པ། ཕོ་འཁྱུད་དང་ལག་སྦྲེལ་གྱིས་འགྲོ་བ། སྡོད་སར་རྐང་པ་རྐྱོང་བ། དབྱར་ཞིང་ཁར་འགྲོ་ཞིང་ལྒང་སྲུབས་འཐོག་པ། སྤྱི་པའི་ལས་ཀ་ཡོད་ན་མ་གཏོགས། རང་དོན་ལ་གནང་བ་མ་ཞུས་པར་ཚོགས་མི་འཚོགས་པར་གྲོང་གསེབ་དུ་འགྲོ་བ། སྐར་མ་གདོལ་པ་ཤར་དུས་མ་གཏོགས་ཆུ་ལ་རྩེ་བ། ཚོགས་འཚོགས་པ་དང་གྲོལ་དུས་འཚང་ཁ་རྒྱག་པ་དང་བྲེ་མོའི་གཏམ་སྨྲ་བ། ཚོགས་གྲལ་དུ་ཤུབ་བུས་ལབ་པ་ཤམ་ཐབས་དང་ཆོས་གོས་ཕྱི་ནང་སློག་ནས་གྱོན་པ། ལྷུང་བཟེད་རྡོ་རྗེ་དྲིལ་བུ་ས་རྗེན་ལ་འཇོག་པ། ཞྭ་མོ་ཁ་དོག་དང་བཟོ་བཅོས་སྣ་ཚོགས་གྱོན་པ། བྲང་ཁང་ནང་དུ་མ་གཏོགས་པར་འདུ་འཚོགས་དང་ཕོ་ཁྲོམ་ག་ཞ་དང༌། བཞད་གད་འཐུས་ཟས་ཀུ་ཅོ་རྒྱང་འབོད། འུར་ཁ་རྡོ་རྒྱང་འཕེན་པ། ཁྱི་ལ་རྡོ་རྒྱག་པ། མི་སེར་གྱི་ཁྲོད་དུ་ཤེད་ངོམ། སྒོ་རྡུང་ཁྱི་དཀྲོག །མོ་པྲ་མདོས་ཆོག །ལམ་འགྲུལ་བ་དང༌། ཚོང་པ་དང༌། གནས་སྐོར་བ་དང༌། སྤྲང་པོ་ལ་སོགས་པའི་རྩར་རང་གཞན་གྱི་ཞེ་འདོད་ཕྱོགས་རིས་སུ་ཆད་པའི་གཏམ་ཡིན་མིན་སྣ་ཚོགས་སུ་སྨྲ་བ། བླ་མ་དང་གྲྭ་པའི་བར་དང༌། གྲོགས་མཆེད་ཀྱི་བར་སོགས་ལ་སྙིང་གཏམ་ལ་བསྙད་བཏགས་པའི་རྫུན་ཁ་ཕྲ་མ་དབྱེན་མཆུ་སྐྱེལ་བ། རྒྱབ་ལང་ངན་སྒྲིག་མི་དཔུང་གྲ་སྡེབས་བྱེད་པ། སྤྱི་སྒེར་སུས་ཀྱང་མགྲོན་པོ་དང་ཉེ་རིང་ལ་ཁག་བསྙད་པའི་བུད་མེད་ཀྱི་རིགས་རྒྱལ་སྒོ་ཡན་ལ་ཞག་སྡོད་བྱེད་དུ་འཇུག་པ། ཚོགས་པའི་ནང་དུ་བསྟེན་པའི་གསང་དབང་རྫས་དང་ཚོགས་ཆང་སོགས་ཁྱོར་བཟེད་མ་གཏོགས་ཕོར་པ་བཟེད་པ།

བྲང་ཁང་སོ་སོར་གུང་ཚིགས་ཡོལ་ནས་ཐུག་པ་བཀོལ་བ། གྲོང་དུ་ཁྱིམ་གྲོགས་མེད་པར་རྒྱུ་བ་བྲང་ཁང་རྣམས་སུ་དོན་མེད་དུ་ཉུལ་བ། གང་དུའང་ཆབ་མ་བླངས་པར་འབག་ལངས་བྱེད་པ། ཚོགས་གྲལ་དུ་ཕོར་པ་སྒྲ་བཅས་སུ་འཇོག་པ། ཕོར་པ་ལྕེས་ལྡག་པ། བཟའ་བཏུང་གང་ཡང་སྒྲ་དང་བཅས་པ། ལག་པ་ལྡག་པ་སོགས་གཏན་ནས་བྱེད་ས་མེད། གྲྭ་ཚང་འདི་སྤྱི་ཐབ་ཏུ་སོང་བས་གྲངས་ཚན་མང་ཉུང་གང་ཡང་ཤི་གསོན་གྱི་དོན་དུ་ཕྱིན་པར། འབུལ་ཆས་ཆེ་ཆུང་གང་བྱུང་ཡང་གཙང་མ་སྤྱི་སར་སྤྲོད་པ་མ་གཏོགས་རང་རང་འཛིན་ས་མེད་པ་སྔར་སྲོལ་ཡིན། བྱེས་འགྲོ་ཕྲན་བུ་བྱེད་ན་རྟ་དང་ཁལ་ལ་སོགས་པ་ལ་ཧབ་ཐོབ་བྱེད་པ་དང༌། ཤོ་ལམ་དུ་ཤམ་ཐབས་མ་བཅིངས་པ་དང༌། གཟན་མེད་རྗེན་ཧྲང་དུ་འགྲོ་བ་དང༌། ཐབ་རྡོ་མེ་ཤིང་མི་སྐྱེལ་བ་སོགས་དང༌། མདོར་ན་བླ་མ་དང་ཆོས་ཁྲིམས་ཕྱག་མཛོད་པའི་ངག་བཀོད་དུ་འགལ་བ་དང༌། གྲོང་པའི་གཟན་ཤིང་ལ་ལག་རྒྱག་པ་དང༌། དབྱར་ཞིང་ཐོག་ཏུ་ཁལ་མ་འདེད་པ་སོགས་གཏན་ནས་བྱེད་ས་མེད། དེ་ལྟར་སྤང་བྱ་ལྡོག་པའི་རིམ་པ་རྣམས་ཐོས་ཤིང་ཤེས་ནས། བཅས་ཕྲ་རགས་གང་ལ་འགལ་ཡང་ཕྱིར་བཅོས་ཆད་ལས་ཀྱི་རིམ་པ་ནི། དོར་མ་ནས་བཟུང་ལག་པ་ལྡག་པ་ཡན་ཆད་ཕྲ་མོ་རྣམས་ལ་འགལ་བ་བྱུང་ན། ལན་རེ་ཙམ་འགལ་བ་ལ་དགེ་སྐོས་ཀྱིས་ངག་གི་བསླབ་བྱ་ཁ་ཏ་ལྐོག་ཏུ་གཏད། དེས་མ་ཉན་ན་ཚོགས་གྲལ་དུ་དམིགས་ཕུག་ནས་ལབ། དེས་ཀྱང་མ་ཉན་པར་འགལ་ན་གོས་དཀར་པོ་སོགས་མི་འོས་པ་རྣམས་བླངས་ལ་ཚོགས་གདན་དང་རྡོག་ཕྱིས་བྱ། ཕོར་ཐང་སོགས་གྲལ་མདོར་གཅོག་ཅིང་གཤག །གཞན་རྣམས་གང་བྱུང་ཡང་བརྒྱ་ཕྱག་འབུལདུ་གཞུག །བྲང་ཁང་དུ་ཁ་འཐབ་ཚིག་རྩོད་ཙམ་བྱས་པར། དེར་ཡོད་གཞན་རྣམས་ཀྱིས་གཉིས་ཀར་ལབ་བཏང༌། དེས་ཁ་རོག་མ་བསྡད་ན་བླ་མ་ཆོས་ཁྲིམས་གཉེར་ཆེན་རྣམས་ལ་ཇ་ཞུས་དང་འབྲང་ཇ། བྲང་ཁང་དུ་ལག་ཐུག་བྱས་པ་བྱུང་ན་ཟླ་བོ་རྣམས་ཀྱིས་བར་བྱ་ཞིང༌། མང་ཇ་བརྒྱ་ཕྱག་གི་སྟེང་བླ་མར་བདུན་ཚན་དང༌། དགེ་སྐོས་དང་གཉེར་པར་མན་ཙི་ཁ་རེ།

བྲང་ཁང་གི་ཕྱིར་ཁ་འཐབ་དང་ལག་འཛིང་བྱས་པ་ལ་གོང་མ་ལ་ཉིས་ལྡབ། གྲི་བཏོན་པ་བྱུང་ན་མང་ཇ་བརྒྱ་ཕྱག །བླ་མར་དགུ་ཚན། དགེ་སྐོས་དང་གཉེར་པར་སུམ་ཚན་རེ། རྡོ་དབྱུག་སྦར་མོ་སོགས་ཀྱིས་ཁྲག་བཏོན་པ་བྱུང་ན་མང་ཇ་བརྒྱ་ཕྱག་དུང་དར། སྙན་དར། བླ་མར་དགུ་ཚན། ཆོས་ཁྲིམས་དང་གཉེར་པར་ལྔ་ཚན་རེ། ཆང་དྲི་བྲོ་བ་འཐུང་བ་བྱུང་ན་ཁྲག་བཏོན་པ་དང་ཁྱད་མེད་པའི་ཆད་འགེལ། རྣམ་པ་ཀུན་ཏུ་ཆང་བག་མེད་བཏུང་ན་མང་ཇ་བརྒྱ་ཕྱག་སྙན་དར་དུང་དར་བླ་མར་ཤམ་ཐབས་གཙོས་པའི་དགུ་ཚན། ཆོས་ཁྲིམས་དང་གཉེར་པར་ལྔ་ཚན་རེ། སྤྱི་ཆོས་ལ་ཇ་མོག་ཁག་རེ་ཡིས་གཙོས་པའི་ལྔ་ཚན་རེ། དེ་མི་བསྒྲུབ་ཟེར་ན་གནས་དབྱུང་བྱ། ཕམ་པ་བཞི་གང་རུང་སྤྱད་ཟེར་བའི་ལབ་བརྗོད་བྱུང་ན། ཁོ་རང་ལ་རྩད་བཅད་ནས་མིན་ངེས་ཟེར་ན་མགོན་ཁང་དུ་མནའ་འབུལ། ཡིན་པར་ཁས་བླང་ན་བླ་མར་དངོས་པོ་སྤུས་གཙང་བཅུ་གསུམ་ཚན། གཉེར་ཆོས་ལ་བདུན་ཚན་སྙན་དར། དུང་དར་མང་ཇ་སྦྱོར་སྦྲེལ་དང༌། ཕྱག་སུམ་བརྒྱ་འབུལ་བའི་རྗེས་གྲྭ་སར་སྡོད་ན་སྡོམ་རོ་ཕུལ་ནས་བསླབ་བསྐྱར་ཚད་ལྡན་དང༌༑ མི་སྡོད་ན་གར་འགྲོར་བཏང༌། ཕམ་པ་བཞི་དངོས་སུ་སྤྱད་པ་བསྙོན་མེད་ལ་ཁོ་རང་གི་དངོས་པོ་སྤྱི་རུ་བཞེས་ཏེ་གནས་དབྱུང་གཙང་མར་བྱ། གཉེར་ཆོས་ཁྲིམས་ལ་ཁ་ལེན་བསློགས་པ་བྱུང་ན། མང་ཇ་དང་བརྒྱ་ཕྱག་དང་སྟོང་ཕྱག །ལག་བསློགས་པ་བྱུང་ན་ཁོ་རང་གི་ཆས་ཀ་རྣམས་བསྐུར་ཏེ་ཞི་བས་གནས་དབྱུང་བྱ། གལ་སྲིད་བླ་མར་ཁ་ལེན་བསློགས་ན། ཁོ་རང་གི་དངོས་པོ་ཐམས་ཅད་སྤྱི་པས་བླངས་ཏེ་གནས་དབྱུང་དང༌། ཁོ་རང་གི་དངོས་པོ་མ་ལུས་པ་མང་ཇར་བསྒྲིལ་ནས་མདོ་སྒྲུབ་ཅི་མང་དང༌། དགུ་གཏོར་གྱི་དུས་ཐུན་གཏོར་འཕངས་ནས་རྩ་བ་ཆོད་པ་ཞིག་བྱེད་དགོས། ཕྱག་མཛོད་སོགས་ལས་འཛིན་ཆེ་ཕྲ་ཐམས་ཅད་ཀྱིས་ཀྱང་ལས་ཀ་ལ་བསྙད་བཏགས་པའི་ཚུལ་འཆལ། བག་ཡང༌། མ་རབས་ཀྱི་སྤྱོད་པ་གཟན་ཤམ་དང་བྲལ་བ། བུ་ཆུང་ཧོར་འདྲ་ལྟར་འགྲོ་ཉལ་དེ་མདོ་དེ་མེད་ཀྱི་སྤྱི་ཐེབས་མེད་པ།

གྲྭ་པ་རྣམས་ལ་ཉེ་རིང་དང་ཕྱོགས་སྐྱོང་སོགས་གཏན་ནས་མི་བྱེད། དབུ་མཛད་ཀྱིས་འདོན་པ་སྨར་བ་དང༌། བསམ་པ་ཆེ་ཞིང་རྟག་པར་ཚོགས་འཚོགས་ཤིང་མིག་ལྟོས་ལ་ཕན་པ་བྱེད་དགོས། དགེ་སྐོས་ཀྱིས་ཀྱང་ཟླ་རེ་བཞིན་བཅའ་ཡིག་ཆག་མེད་དུ་སྒྲོག་པ་དང༌། ཁྲིམས་འགལ་མིག་ལ་གནོད་པ་རྣམས་ལ་མདོ་སྒྲུབ་ཚར་གསུམ་རེ་རྒྱབ་པ་དང༌། ཐུན་སྐོར་བ་སོགས་ཁྲིམས་ཀྱི་བྱ་བ་ལ་ནན་ཏན་བྱེད་དགོས། ཚོགས་སུའང་རྣམ་པ་ཀུན་ཏུ་ཡར་གྱུ་ནས་བསྡད་པ་ཁོ་ནས་མི་འོང་བས༑ ཕལ་ཆེ་བར་ལངས་ནས་གྲལ་རྣམས་ལ་ལྡོག་འཇུག་བྱེད་པ་སོགས་ནན་ཏན་བྱེད་དགོས། བླ་མ་ལ་ཡང་ཐུགས་བྲེལ་ཆེ་ན་མ་གཏོགས་ཚོགས་དབུར་འབྱོན་རྟག་པ་དང༌། ཐམས་ཅད་ལ་བཀོད་པས་ཁྱབ་པ་སོགས་བྱེད་པ་གལ་ཆེ། དེ་ལྟར་ལ་ཕྱག་མཛོད་ཀྱིས་འགལ་ན་ཕྱག་སུམ་བརྒྱ་རེ། དགེ་སྐོས་ཀྱིས་འགལ་ན་ཕྱག་སྟོང་ཕྲག་རེ་འབུལ་དགོས་པ་བཅའ་ཡིག་རྙིང་པ་ལྟར་ཡིན། གྲྭ་པ་རྣམས་ཀྱི་ཁྲོད་ནས་ཚེ་འདི་བློས་བཏང་གིས་ཚེ་དང་སྒྲུབ་པ་མཉམ་པ་བྱེད་ངེས་བྱུང་ན་མ་གཏོགས། གྲྭ་ཚང་གི་སྒྲིག་དང་བཟང་པོའི་ཀུན་སྤྱོད་མ་ནུས་ཤིང༌། ལྟོ་སྐོར་གནས་སྐོར་ལ་སོགས་སྤྱོད་པ་བག་ཡང་ཁྱི་སྤྲང་ལྟར་འཁྱམས་ཤིང་རྟོགས་ལྡན་ཡིན་ཟེར་བའི་ཡ་སྤྱོད་ཐོ་ཅོལ་བསྟན་བཤིག་རྣམས་ལ་འདྲེན་པ། ཁ་མིག་མཐུར་ལྟ་བྱས་ན་བདུད་ཀྱི་བར་ཆད་ཡིན་པས་དེར་མ་སོང་བར་བྱ། རྩ་བ་མདོར་དྲིལ་བ། མཉམ་མེད་ཆོས་ཀྱི་རྒྱལ་པོའི་བཅའ་ཡིག་ཏུ། བསླབ་བྱ་འདི་རྣམས་མི་སྒྲུབ་པའི་དྲེགས་པ་ཅན། རང་བློ་འཁྲུལ་བ་ལ་ཚད་མར་བཟུང་ནས་འདི་འདྲ་བ་སུས་ཐུབ་ཟེར་བའི་སྡིག་ཏོ་ཅན་འགའ་དང༌། གྲྭ་སར་སླེབས་སྔ་ལ་ཡོན་ཏན་མེད་པའི་རྒན་ཡུས་དང་ཆོས་དྲེད་རྫི་རྒན་གྱི་ཚོད་ཡོད་འཛིན་པ། སྐྱིད་ན་སྡོད། སྡུག་ན་འགྲོ་བསམ་པ། སྐྱིད་སྡུག་མེད་པའི་ཉོན་མོངས་མགོ་ཡན་གྱི་སྤྱོད་པ་ཚུལ་མ་ཡིན་པ་བྱེད་པ། ཁྲེལ་ངོ་ཚ་དང་བྲལ་བ་རྣམས་སོ་སོར་རང་གང་འདོད་ཀྱི་གནས་སུ་འགྲོ་བར་གྱིས།

དེ་ལྟར་མ་ཡིན་པའི་བདག་ལ་ཚད་མར་འཛིན་ཅིང་ཆོས་ཚུལ་བཞིན་བྱེད་པ་རྣམས་ཀྱིས་བསླབ་བྱ་འདི་རྣམས་ལ་ནན་ཏན་བྱེད་པ་གལ་ཆེའོ། །ཞེས་གསུངས་པ་རྣམས་རྒྱུ་མཚན་དུ་བྱས་ཏེ། ཐམས་ཅད་ཀྱིས་ཚུལ་དེ་ལྟར་ཐུགས་ཀྱི་དཀྱིལ་སྙིང་ཁོང་རུས་པའི་གཏིང་དུ་འཇོག་པ་ཅི་ནས་ཀྱང་གལ་ཆེ། དེ་ཐམས་ཅད་ཀྱི་སྤྱི་སྡོམ་དུ་དུས་མཆོད་ནམ་ཡིན་གྱི་དགོང་མོ་ཚོགས་གྲོལ་ཁར་ཤེར་སྙིང་ཚར་རེར་བདུད་ཟློག་སྦྱར་བ་ཐེངས་གསུམ་རེ་བྱེད་པའི་ཚར་དང་པོ་གྲྭ་ཚང་སྤྱིའི་རིམ་གྲོ། གཉིས་པ་བཅས་འགལ་མིག་ལྟོས་ལ་གནོད་པ་གང་བྱས་རྣམས་ལ་དམིགས། གསུམ་པ་ཆང་དྲི་བྲོ་བ་ཙམ་འཐུང་བ་ཡན་ཆད་ཆང་ཁོ་ནའི་རྗེས་གཅོད་ལ་དམིགས་པ་ཡིན་པས། འདི་དོ་དམ་དུ་བླ་མ་ཆོས་ཁྲིམས་པ་དབུ་མཛད་གསུམ་གྱིས་རྩག་རྩོལ་འབད་འབུང་མ་ཆག་པར་བྱེད་པ་གལ་ཤིན་ཏུ་ཆེ་བ་ཡིན་ནོ། །གང་ཞིག་སྲིད་ཞིའི་རྒུད་པ་ཀུན་འཇོམས་ཤིང༌། དགོས་འདོད་ཚོགས་འཕེལ་ཐུབ་བསྟན་འབར་བའི་སྣོད། །འདུས་པ་རྒྱ་མཚོའི་བཅའ་ཁྲིམས་བརྗེད་ཐོའི་ངག །ཡི་གེར་སྤེལ་འདི་བསྟན་པའི་བྱི་དོར་ཡིན། །བསྟན་རྩ་དགེ་འདུན་སྡེ་ཡང་བསླབ་པ་ལ། །ནན་ཏན་སྲུང་བ་ཁོ་ན་ལ་ལྟོས་པས། །རྒྱལ་གསུང་དྲི་མ་མེད་པའི་ཚུལ་སོམས་ལ། །ཀུན་གྱིས་འདི་ལ་ཉམས་སུ་བླང་བྱར་མཛོད། །ཁོ་བོས་རང་འདོད་རྒྱལ་བའི་གསུང་རབ་དང༌། །བཅའ་ཡིག་སྔ་མའི་དོན་དང་མི་མཐུན་པ། །ཉེ་རིང་ཕྱོགས་སུ་ཆད་པ་ཡིན་ནམ་མིན། །དམ་ཅན་རྒྱ་མཚོའི་ཚོགས་ཀྱིས་དཔང་པོ་མཛོད། །འདི་དགེས་དགེ་འདུན་མཐུན་ཞིང་བསླབ་ལ་བརྩོན། །ཐོས་བསམ་སྒོམ་པའི་བྱ་བས་དུས་འདའ་ཞིང༌། །སྒྲུབ་བརྒྱུད་བསྟན་པ་ཕྱོགས་བཅུར་རྒྱས་པ་དང༌། །སེམས་ཅན་ཐམས་ཅད་བདེ་བའི་གནས་ཐོབ་ཤོག །ཅེས་པ་འདི་ཡང་སྒར་པ་ཆེ་ཆུང་སྤྲོ་ལུང་དུ་ཟླ་བསྒྲིལ་གདན་ལ་ཕབ་པའི་བཅའ་ཡིག་ཏུ། བཅའ་ཡིག་སྔ་མ་གཉིས་གཞིར་བྱས་ཤིང༌། སླར་མ་འཐུས་པ་ཞིབ་མོར་བྲིས་པ་འདིའང་འབྲི་གུང་སྐྱུ་རའི་གདུང་ལས།

ཤཱཀྱའི་དགེ་སློང་རྡོ་རྗེ་འཛིན་པ་རིག་འཛིན་ཆོས་ཀྱི་གྲགས་པས། ས་ཁམས་ནོར་སྐྱོང་གི་ལོ་ཆུ་ཤེལ་གྱི་དབང་པོ་ནག་པའི་དགའ་མ་དང་རྩེ་བའི་རེས་ལ་བབ་པའི་དམར་པོའི་རྒྱལ་བ་གཉིས་པར། དབུར་སྟོད་འབྲི་ཀླུང་རྩེ་བ་གཞིས་ཀ་སྲ་བརྟན་རྡོ་རྗེའི་གནས་མཆོག་ཏུ་ལྷག་པའི་བསམ་པ་ཟླ་ཚེས་ལྟར་དཀར་ཞིང༌། ཛམྦུ་ནཱ་དའི་ཁམས་ལྟར་བཟང་བའི་ཁ་ནས་མགྱོགས་པར་བྲིས་པ་སིདྡྷི་རསྟུ།། །། 