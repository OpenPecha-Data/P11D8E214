 ༄༅། །མཐོང་སྣང་ཕྲན་བུ་སྒྱུ་མའི་གྲོང་ཁྱེར་ལྟ་བུ་ཞེས་བྱ་བ་བཞུགས་སོ།།

ཨེ་མ་བདག་ལ་ཉེར་འཁོར་བའི། །བླུན་ཞེན་དད་པར་རློམ་པ་ཡི། །ལན་ཆགས་འདོད་པ་བསྐང་ཕྱིར་དུ། །བླ་མ་ལྷ་ཡི་ཞལ་མཐོང་ཞིང༌། །ངོ་མཚར་ཉམས་སྣང་བྱུང་ཚུལ་དང༌། །འབྱུང་པོའི་ཚོགས་མཐོང་སྐྱེ་བ་ཡི། །དྲན་སྣང་མདོ་ཙམ་འདི་ལྟ་སྟེ། །ཁྱེད་ཅག་ད་ལྟ་གསུང་འཕྲོས་ལ། །མ་ཡི་མངལ་དུ་གནས་པའི་ཚེ། །ལ་ལས་གཉིད་དང་མཚུངས་པ་ན། །ཚོར་བའང་རྨི་ལམ་ལྟ་བུར་འདོད། །འགའ་རེས་བརྒྱལ་སྟབས་ཡིན་པས་ན། །ཚོར་བ་ཅི་ཡང་མེད་པར་སྒྲུབ། །དེ་ལྟར་བླུན་གཏམ་འོལ་ཚོད་དེ། །རྒྱལ་བའི་གསུང་དང་ཅུང་མ་མཐུན། །འདྲ་དཔྱད་འོལ་ཚོད་མི་དགོས་པར། །ཁོ་བོས་དྲན་པ་འདི་ལྟར་ཡོད། །ཟླ་བ་བདུན་བརྒྱད་ལོན་ནས་ནི། །ཤིན་ཏུ་ཚོར་བ་རགས་པར་སྣང༌། །ཚ་གྲང་ཟས་སྐོམ་བྱེད་ལས་ཀྱིས། །གྲང་དྲོའི་རྣམ་པའང་དཔག་མེད་འབྱུང༌། །མ་ཡི་རྩེད་དགའ་མཆོང་རྒྱུག་དང༌། །སྡིགས་སོགས་སྡོད་ཚུལ་ཉེས་པ་ལའང༌༑ ༑བསྐལ་པ་ཆགས་འཇིག་བྱས་སོ་སྙམ། །བྲག་དབར་བཙིར་དང་རི་ཡིས་མནན། །གནམ་ས་འཁྲུགས་འདྲའི་སྡུག་བསྔལ་ཡོད། །མ་བུ་གཉིས་ཀ་སྐྱེ་བ་ཡི། །ངལ་དུབ་དྲན་ཡང་སྙིང་རླུང་ལྡང༌། །བདག་ལ་དེ་ཙམ་བྱུང་མིན་ཏེ། །ཚོར་བའི་སྡེ་ལ་བརྟེན་པ་ཡི། །མ་འགག་སྣང་བར་ཅི་ཡང་ཡོད༑ ༑བྱང་ཆུབ་སེམས་དཔའ་ཆེན་པོ་རྣམས། །བསམ་བཞིན་སྲིད་པ་བཞེས་ཚུལ་ལ། །སུས་ཀྱང་འགྲན་དང་ཆ་བཞག་མེད། །ལ་ལ་བརྫུས་ཏེ་སྤྲུལ་པའང་ཡོད། །དེ་འདྲའི་རིགས་ཀྱི་སྐྱེས་ཆེན་ལ། །སྐྱེ་བ་སྔ་ཕྱིའི་ཕྲེང་བ་ཡང༌། །ཁ་སང་དེ་རིང་ཁ་ཉིན་བཞིན། །ཐུགས་རྗེའི་མཛད་ཕྲིན་ཇི་སྙེད་པ། །མ་འདྲེས་སོ་སོར་གསལ་ཞེས་གྲགས། །བདག་ལྟའི་བློ་དམན་རྩོད་དུས་ཀྱི། །འདྲེན་པའི་ཚུལ་འཛིན་ཐ་ཤལ་ལ། །དེ་ཙམ་སྤྲོས་པ་མེད་མོད་ཀྱང༌༑ ༑རགས་རིམ་བསྡུས་ཏེ་འཆད་ཀྱིས་ཉོན། །བདག་ཉིད་བྱིས་པ་ཆུང་ངུ་ལ། །བཤེས་གཉེན་འོ་ཞོ་འཐུང་བ་དང༌། །དགོད་འཛུམ་རྐང་ལག་གཡབ་པ་ཤེས། །གཙང་བཙོག་བླང་དོར་ངོ་ཚས་དབེན། །སྨྲ་བརྗོད་མི་ཤེས་ཉེ་རིང་བྲལ། །ལྷུག་པར་གང་དགར་ཉལ་བའི་ཚེ༑ ༑རྒྱུན་དུ་བུད་མེད་རྒྱན་ལྡན་མ། །བཞིན་བཟང་བྱམས་པའི་ངང་ཚུལ་ཅན། །མ་བས་ལྷག་དུ་བརྩེ་བ་ཞིག

།ཉམས་དང་རྨི་ལམ་མངོན་སུམ་དུ༑ ༑མ་མའི་ཚུལ་དུ་སྐྱོང་བ་ཡོད། །བརྩེ་ལྡན་ཡེ་ཤེས་ཌཱ་ཀི་མ། །སུ་ཞིག་ཡིན་ནི་ཆ་མ་མཆིས། །དེ་མིན་གཞན་ཡང་མཛེས་ལྡན་མ། །ཉིན་བཞིན་བདག་ལ་ལྟ་བྱེད་ཅིང༌། །མུ་མེན་བྱུ་རུའི་ཕྱག་སྐོར་སོགས། །བསྐོར་ཞིང་བསྐོར་ཞིང་སྤྱོ་བར་མཛད། །ལུས་གྲིབ་བཞིན་དུ་འབྲང་བ་ཡོད། །ཕྱིས་སུ་བརྟག་ན་བསྟན་སྲུང་མ། །ཆོས་ཀྱི་སྒྲོལ་མ་ཡིན་པར་གོ། །གཞན་ཡང་བླ་མ་ལྷ་ཡི་རིགས། །བརྩེ་ལྡན་ཐུགས་རྗེས་སྐྱོང་བ་ཡང༌། །པདྨ་འབྱུང་གནས་ཐུགས་རྗེའི་བདག །མ་ངེས་ཆ་ལུགས་ཅིར་སྣང་ཡང༌། །ཡང་ཡང་བྱམས་བརྩེས་བདག་ལ་གཟིགས། །སྲུང་བ་སྔགས་ཀྱི་ཟེགས་མ་དེས། །ལན་ཅིག་མིན་པར་འཐོར་འཐོར་ནས། །བར་ཆད་བདུད་ལས་རྒྱལ་བར་མཛད། །སྔོན་གྱི་ལས་འབྲེལ་ཅི་འདྲ་ཡང༌། །དྲང་སྲོང་ཆེན་པོ་རཱ་ཧུ་ལ། །མེ་དང་དུ་བ་བྱིས་པའི་གཟུགས། །ངེས་མེད་ཅིར་ཡང་སྟོན་ཞིང་འཁོར། །རང་ལོ་གསུམ་ཙམ་ཉེ་བའི་ཚོད། །རྒྱུན་དུ་སྣང་བའི་འཆར་ཚུལ་ལ། །བདག་ནི་འཇིག་རྟེན་བྱ་བས་དབེན། །ཡེང་མེད་རི་ལ་སྡོད་པ་ཡི། །འཛིན་མེད་སྤྱོད་པ་ལྷག་པར་སྐྱོང༌། །ཡེང་མེད་སྒོམ་པའི་རྣལ་འབྱོར་པའི། །སྣང་བ་རྒྱུན་དུ་འཆར་བའི་ཚེ༑ ༑ཆོས་ཀྱི་རྒྱལ་པོས་དབུ་མཛད་ནས། །ཉེ་བར་འཁོར་བའི་མ་རྒན་སོགས། །དྲག་ཞན་བར་མ་ཐམས་ཅད་ཀྱིས། །འདི་ན་ཡེང་མེད་ངང་དུ་གནས། །སྔོན་གྱི་བག་ཆགས་ལ་བརྟེན་ནས༑ ༑བསྒོམས་པས་འཁོར་ཡུག་འདའ་བར་གླེང༌། །ཀུན་གྱིས་སྒོམ་ཆེན་འབོད་པ་ན། །བྱིས་རྒྱུ་ལངས་པས་སྐྱེངས་སྣང་བྱེད། །རང་བཞིན་རྒྱུན་དུ་རྩེད་གྲོགས་ལ། །རང་དང་ན་ཚོད་མཉམ་པ་ཡི། །བུ་མོ་ལྷ་སྲས་རྒྱན་ཕྲེང་ཅན། །བདག་གི་བསམ་པ་ཤེས་པ་ཞིག །ཀ་ཅའི་རྫས་རྣམས་གང་དགོས་པ། །བསམ་མ་ཐག་ཏུ་འཇོག་ལེན་སོགས༑ ༑ཐོགས་མེད་རྒྱུན་དུ་གཡོག་བྱེད་ཚུལ། །བདག་ལ་གློ་བུར་གཞན་གྱི་རྐྱེན། །བྱུང་ཚེ་འཇའ་བཞིན་ཡལ་བ་ཡོད། །ང་ཉིད་དེ་ཡི་ཕྱིར་འབྲངས་ཏེ། །གཞོན་ནུའི་བཤེས་གཉེན་གསོར་བ་བྱེད། །གཅིག་པུར་བདག་ནི་དགོད་པ་དང༌། །དལ་བར་རྩེ་ན་ཐམས་ཅད་ཀྱིས། །རྒྱུས་སྟེང་ནས་ནི་འཇོག་དགོས་སོ། །རྒྱུན་དུ་རྩེད་གྲོགས་གཅིག་རང་སྟེ། །རེས་འགའ་མང་དུ་འདུ་བ་ཡོད༑ ༑ལོ་གྲངས་བཞི་ཙམ་ཡིན་ནམ་སྙམ། །དགོང་ཞིག་ཉི་མ་བཞུད་མཚམས་སུ། །རྩེ་བར་ཀ་བཞིའི་ཉི་འོད་ན། །ཡབ་རྗེ་རྒྱལ་བའི་སྐུ་པང་དུ། །བདག་ཉིད་གན་རྐྱལ་གནས་པའི་མཁར༑ ༑ཧེ་རུ་ཀ་ཡི་དཀྱིལ་འཁོར་ཞིག

།གདུགས་དཀར་བཞིན་དུ་འཁོར་བ་མཇལ། །ཚད་རྒྱལ་ང་རོས་མྱོས་པ་ནས། །ཡ་ཀི་ནམ་མཁར་འཁོར་བ་ཡི། །དཀྱིལ་འཁོར་ལྷ་དང་བཅས་སྣང་བ༑ ༑ང་ལ་ད་ལྟ་དགོས་སོ་ཞེས། །མགུལ་ལ་འཆང་ཞིང་ཞུས་པའི་ཚེ། །བཞད་མོ་ཆེན་པོ་འཁྲོལ་བཞིན་པར། །ཁྱོད་མིན་སུ་ལའང་མི་སྦྱིན་མོད། །ད་ལྟ་གར་ཡོད་ལྟོས་དང་གསུངས༑ ༑བལྟ་རྒྱུ་ནམ་མཁའི་རང་བཞིན་ནོ། །ལན་ཅིག་རྩེ་བའི་མཆོད་ཁང་ནང༌། །གཅིག་པུར་རྩེ་ཞིང་ཡོད་པའི་མདུན། །ཆས་གོས་དཀར་བའི་བཞིན་བཟང་ཞིག །རིན་ཆེན་ལས་གྲུབ་པྲོག་ཞུ་གསོལ། །ལྟ་བས་མི་ངོམ་གུས་ཚུལ་ཅན། །ཐལ་མོ་སྦྱར་ནས་ཡུན་རིང་བསྡད། །ཕྱི་འགྲོས་འཛུམ་དང་བཅས་ནས་ཐལ། །ཅི་ལྟར་ཡིན་གྱི་གནས་ཚུལ་རྣམས། །བརྩེ་ལྡན་ཡབ་རྗེར་ཞུས་པའི་ཚེ། །གཏེར་སྒྲོམ་གནས་པའི་སྨན་བཙུན་ཡིན། །སྔ་དྲོ་ང་ཡི་མདུན་ནའང་བྱུང༌། །གསུངས་ཤིང་བདག་ལ་བྱམས་པ་ཡི། །གཟིགས་ཤིང་མགོ་ལ་ཕྱག་གིས་བྱིལ། །དེར་འདུས་བན་སྐྱེས་མང་བ་ལ། །ཉིད་རང་སྐུ་ན་ཕྲ་བའི་དུས། །ལྷ་དང་བླ་མ་ཡི་དམ་སོགས། །ཞལ་མཆོག་མཐོང་ཚུལ་མདོར་བསྡུས་གནང༌། །ཕག་ལོ་གསར་པའི་དགེ་མཚན་དུ། །ཐུགས་རྗེ་ཅན་གྱི་སྐུ་ཡི་དྲུང༌། །ཆེ་བཙུན་ལྡན་པ་མང་པོ་དང༌། །བན་སྐྱེས་མང་པོ་གྲལ་ལ་འཁོད། །ངེད་ཅག་སྐུ་མཆེད་རྣམ་གཉིས་ཀྱང༌། །རྗེ་ཡི་གཡས་གཡོན་ཁྲི་ལ་འཁོད། །བཟའ་བཏུང་ལོངས་སྤྱོད་དུ་མ་དང༌༑ ༑སྐྱིད་མགུར་ཆོས་བྲོ་གླུ་གཞས་སོགས། །བསམ་བརྗོད་ཡུལ་ལས་འདས་པ་བགྱིས། །གྲོལ་ལ་ཉེ་བའི་མདུན་མཚམས་སུ། །དྲང་སྲོང་དུ་བ་མཇུག་རིང་དེ། །མེ་རླུང་འཁྲུགས་པའི་ཀློང་དཀྱིལ་ན། །ཁྲུ་མ་ཕུ་ཡིས་བཏབ་འདྲའི་གཟུགས། །རིན་ཆེན་དུ་མས་བརྒྱན་པ་ཞིག །མ་ངེས་གྲངས་འདས་འཁོར་གྱིས་བསྐོར། །མདུན་ཐད་མཁའ་ལམ་ཁེངས་པ་མཐོང༌། །བདག་གི་སྤྱན་ལམ་ཕབ་མ་ཐག །ཁྲོ་མིག་མཁར་གཟིགས་འདི་སྐད་གསུངས། །པདྨའི་བཀའ་བཞིན་མི་བསྒྲུབ་ལ། །བསྟན་པའི་སྲུང་སྐྱོབ་རྒྱང་བསྲིངས་ནས། །ལྟོ་ཕྱིར་སྙེགས་པ་ངོ་རང་ཚ། །ཞེས་གསུངས་ལྗགས་ཆབ་མཁའ་ལ་འཐོར། །འདིར་ཚོགས་སྐྱིད་ལ་ཡེངས་པ་ནས། །གཏོར་བསྔོས་ཕྱིས་པ་སྙེགས་འདུག་གསུངས། །མི་མང་དེར་ཚོགས་ཐམས་ཅད་ཀྱིས༑ ༑མེ་དཔུང་མཁའ་ལ་གཏོར་འདྲ་མཐོང༌། །ལན་ཅིག་ཞལ་ངོ་ཡོངས་རྫོགས་ཀྱིས། །མཚུངས་མེད་ཐུགས་རྗེའི་མངའ་བདག་ཆེ། །དྷརྨའི་མཚན་ཅན་དེ་ཡི་དྲུང༌། །ཚེ་སྲིང་དབང་བསྐུར་བརྒྱ་རྩ་ཞུས། །མདུན་གྱི་ཚེ་ཆང་ཀ་པཱ་ལར། །ཚེ་དཔག་དངོས་སུ་བཞུགས་པ་མཇལ། །དེ་འདྲའི་རིགས་ཀྱི་ཡ་མཚན་ཅན། །ཡོན་ཏན་བགྲངས་པས་ག་ལ་ལང༌། །ལྷ་དང་མཁའ་འགྲོ་ཆོས་ཉན་དང༌། །སྡེ་བརྒྱད་འདྲེ་གདོན་མི་མིན་ཚོགས། །སྐར་ཚོགས་བཞིན་དུ་འདུས་པ་ལ། །ངོ་མཚར་བདུད་རྩིས་ཚིམས་མཛད་ཅིང༌། །རང་རང་སྲོག་སྙིང་འབུལ་བ་སོགས། །དབྱེ་ཞིང་ཕྱེ་སྟེ་སྨྲས་པ་ན། །བརྒྱད་ཁྲི་བཞི་སྟོང་ཉུང་ངུར་བྱེད། །འོན་ཀྱང་ཁྱེད་ཅག་དྲིས་པའི་ལན། །ང་ཡིས་མཇལ་བ་མདོར་བསྡུས་འཆད། །རྩེ་བ་ཆོས་ཀྱི་ཕོ་བྲང་དུ། །སྐལ་ལྡན་ལས་འཕྲོ་ལྡན་པ་དང༌༑ ༑འགྲོ་བ་ལྷ་མིར་བཅས་པ་ལ། །བདེ་གཤེགས་འདུས་པའི་དཀྱིལ་འཁོར་དུ། །སྨིན་གྲོལ་བདུད་རྩིའི་དགའ་སྟོན་གྱིས། །ཡོངས་སུ་སྨིན་པར་མཛད་པའི་ཚེ། །དཔའ་བོ་ལྷ་ཡི་གིང་ཆེན་རྣམས༑ ༑སྐལ་དམན་དམ་ཉམས་ཚེ་སྲོག་ལ། །སྤྱི་ནོར་བཞིན་དུ་བགོས་པ་དང༌། །གནོད་བྱེད་སྨན་གྱི་གེགས་ལ་སོགས། །རྡོ་རྗེའི་ཚ་ཚས་སྐྲོད་བྱེད་ཅིང༌། །དཀྱིལ་འཁོར་ལྷ་ཡི་གཞལ་མེད་ལ༑ ༑མ་དང་མཁའ་འགྲོ་མཆོད་ཅིང་བསྟོད། །དམུ་ཐག་ཚོན་སྐུད་གཟུངས་ཐག་ལ། །དཔའ་བོའི་ཚོགས་རྣམས་གར་བྱེད་ཅིང༌། །ཡིད་འོང་གླུ་རོལ་དུ་མས་མཆོད། །བྱིན་ཆེན་འབེབས་ཚེ་ཉིན་བཞིན་ཡང༌། །དེ་འདྲའི་རིགས་ཀྱི་ངོ་མཚར་ཅན། །ཡ་མཚན་སྣ་ཚོགས་བྱུང་བ་དང༌། །ལྷ་ཀླུ་མི་མིན་ཆོས་ཉན་གྱིས། །ས་དང་བར་སྣང་ཁེངས་པར་གནས། །ཐམས་ཅད་རྗེ་ལ་ཞུས་པའི་ཚེ། །དགོངས་ཤིང་ཐུགས་ལ་མངའ་ན་ཡང༌། །མ་དག་སྐྱེ་འགྲོའི་སྣང་བ་ལ། །ཤོང་བར་དཀའ་ཕྱིར་བཀའ་བཀྱོན་ཚུལ། །བདག་ལ་འབུར་དུ་གཟིགས་ནས་སུ། །ལྐུགས་པ་ཁྱོད་རང་མིག་མཐོང་ཡིན། །ཡང་ན་འཁྲུལ་ལམ་ཆ་ཅི་ཡོད། །ང་ལ་ལྷ་ཡི་ཆོས་ཉན་སོགས། །འདུས་པའི་ནུས་ལྡན་མ་ཡིན་གསུངས། །དེ་ཚེ་བདག་ལ་འགའ་ཞིག་གིས༑ ༑ཆོས་རྗེ་འདི་ཡིས་ཉིན་རེ་བཞིན། །མིག་མཐོང་སྣ་ཚོགས་བྱས་སོ་ཟེར། །མེ་ཏོག་སྣ་ལྔའི་ཆར་པ་དང༌། །འཇའ་ཚོན་གུར་དང་རོལ་མོའི་སྒྲ། །དྲི་ཞིམ་སྤོས་ཀྱི་ངད་ལྡང་ཞིང༌༑ ༑ཉམས་འབར་གར་དང་གླུ་ལེན་སོགས། །རང་རང་སྣང་བའི་འཆར་སྒོ་རེ། །མ་ངེས་སོ་སོར་བྱུང་བ་ལ། །ཐམས་ཅད་མིག་མཐོང་ག་ལ་ཡིན། །རྒྱལ་བ་དེ་ཡི་མཐུ་ལས་ཏེ། །ཡ་མཚན་སུས་ཀྱང་བགྲང་མ་ནུས། །སོ་སོར་ཡུས་པས་རང་རང་བདེན། །ལས་སྒྲིབ་ཅན་ལ་ཅི་ཆ་ཡོད། །སྐྱབས་མཆོག་དེ་ཡི་མཚན་ཙམ་ཡང༌། །ཐོས་པས་ངན་འགྲོའི་འཇིགས་པ་ལས༑ ༑སྐྱོབ་ཅེས་པདྨས་ཡང་ཡང་བསྔགས། །བདག་ནི་ལོ་གྲངས་བདུན་ལ་ཉེ། །འབྲི་ལུགས་རྐང་གི་རིམ་པ་བསླབས། །ནངས་ཤིག་ཉི་མ་ཤར་རི་ཡི། །རྩེར་ཐོན་འོད་ཟེར་འཕྲོ་བའི་སྣེར༑ ༑བཅོམ་ལྡན་འཁོར་ལོ་བདེ་བའི་མཆོག

།ཞལ་བཞི་བཅུ་གཉིས་ཕྱག་ལྡན་པ། །མ་འདྲེས་ཕྱག་མཚན་ཐམས་ཅད་ཀྱང༌། །བྲིས་འདྲ་ཡུམ་དང་མཉམ་པར་བཞེངས། །གར་དགུའི་ཉམས་ལྡན་གཟི་འོད་ཅན། །དཔའ་བོ་འཇིགས་དུས་གདན་ལ་འགྱིང༌། །ངོ་མཚར་ཡི་དམ་ཞལ་མཐོང་ཡང༌། །ན་སོ་ཕྲ་བས་ལྷ་ཡི་ངོ༌། །རྗེས་སུ་བྲིས་ཐང་དཀྱིལ་ནས་འཕྲོད། །སྲོད་ཅིག་ཞིང་སྐྱོང་གཤར་བའི་མདུན། །ཡུམ་ཆེན་སི་ན་ར་མ་དེ། །གཅེར་བུ་སྟག་ཤམ་ཁྲོ་མིག་ཅན། །དམར་སེར་རལ་པ་རྒྱབ་དུ་སྙིལ། །གར་ཉམས་ལྡན་པ་མཐོ་གང་ཙམ། །ཕྱེད་སྐྱིལ་ཏྲི་ཤཱུལ་འཛིན་པ་ལ། །སྤྲེའུ་གཉིས་ཀྱིས་མཐའ་བརྟེན་ལ། །འོད་ཀྱི་ཁང་བུར་བཞུགས་པ་མཇལ། །འཕྲལ་དུ་ཡུལ་གྱི་དཀར་ཕྱོགས་ཀྱང༌། །ལྷ་རྗེ་དཀར་པོ་ལ་སོགས་པ། །མང་དག་ཡ་མཚན་ཆེར་སྣང་ཡང༌། །དགོས་ཆུང་ཡི་གེར་འཇིགས་ནས་བཞག །གླང་ལོ་ཟླ་བ་བཅུ་གཅིག་པའི། །ཡར་ཚེས་བཟང་པོའི་བཅུ་ཡི་ནུབ། །བདག་ནི་གཉིད་མཐུག་འདམ་དུ་བྱིངས། །འཁྲུལ་གཞི་ཅན་གྱི་འཁྲུལ་སྣང་ལ། །སྔ་གོང་ཆ་རྒྱུས་ཡེ་མེད་པའི། །ལྷའམ་ཡང་ན་རྒྱལ་བའི་ཞིང༌། །ཡུལ་གྱི་བཀོད་པ་ཡ་མཚན་ཅན། །སྒྱུ་མའི་སྐྱེས་བུས་བྱས་འདྲ་བ། །ས་གཞི་སྔོ་ཞིང་སྣུམ་བག་ལྡན༑ ༑ལྗོན་ཤིང་དྲི་ལྡན་སྨན་ལྗོངས་ཁྲོད། །བུང་བ་ཁུ་བྱུག་སྙན་ཅིང་དེས། །བར་མཚམས་རྩྭ་དང་མེ་ཏོག་ཁྲོད། །སྤུ་སྡུག་རི་དྭགས་རྩེ་ཞིང་རྒྱུག །གཅན་གཟན་ཁྲོ་བ་སྤང་ནས་མནལ། ། པདྨས་ཁེངས་པའི་མཚོ་ནང་དུ། །ཆུ་བྱའི་ཚོགས་རྣམས་བག་ཕེབས་ཤིང༌། །ངང་ངུར་དེས་པའི་གསུང་སྙན་འཁྲོལ། །གློ་བུར་དུས་ཀྱང་རོལ་མོའི་སྒྲ། །ནམ་མཁའི་ཁམས་གང་ཕྱོགས་མཚམས་མེད། །ཡ་མཚན་རྨད་བྱུང་འདི་འདྲ་བདོག །ཤིན་ཏུ་ཡངས་པའི་ནོར་འཛིན་དབུས། །བྲག་དཀར་རྡོ་རྗེ་སྤུངས་འདྲའི་རྩེར། །འཇའ་ཚོན་བླ་བྲེ་བྲིས་པ་འདྲ༑ ༑མེ་ཏོག་སྣ་ལྔའི་ཆར་ཆེན་དང༌། །བཀྲ་ཤིས་བརྒྱད་དང་རིན་ཆེན་བདུན། །ནོར་བུའི་རིགས་དང་མཆོད་པའི་རྫས། །འདོད་ཡོན་སྣ་ལྔ་ཐམས་ཅད་ཀྱང༌། །ངང་གིས་ས་དང་བར་སྣང་ཁེངས༑ ༑ཅི་འདོད་འབྱུང་བའི་དཔག་བསམ་ཤིང༌། །ཁ་དོག་གཅིག་ཏུ་མ་ངེས་པའི། །ལོ་མ་མེ་ཏོག་འབྲས་བུ་ཅན། །ཕྱོགས་རྣམས་ཀུན་ཏུ་མཛེས་པར་ཁྱབ། །ལྷ་ཡི་བུ་དང་བུ་མོའི་གཟུགས༑ ༑རིན་ཆེན་རྒྱན་ལྡན་རོལ་གར་མཁན། །དྲིལ་བུ་གཡེར་ཁའི་གདུ་བུ་ཅན། །ཀུན་ཀྱང་ཡིད་འཕྲོག་མཛེས་ཚུལ་ལྡན། །ངག་ཚིག་དེས་པའི་མཆོད་བསྟོད་ནི། །པི་ཝཾ་གླིང་བུའི་སྒྲ་དང་བཅས། །རྒྱུན་མི་འཆད་ཅིང་བསྔགས་པ་བྱེད། །མཆོད་རྟེན་ཤིང་དྲུང་ལོ་མའི་ཁྱིམ། །བྲག་སྐྱིབས་བྲག་སྟེང་ཐམས་ཅད་ནའང༌། །རྣལ་འབྱོར་ཕོ་མོ་མང་དག་ཅིག

།རང་གི་རང་བཞིན་ལ་རྟོག་ཅིང༌། །སྙིང་པོའི་དོན་མིན་མི་སེམས་པ། །གཡོ་འགུལ་མེད་པར་གནས་པ་དང༌། །རང་བཞིན་བཟང་པོའི་སྤྱོད་ཚུལ་ཅན། །ལ་ལ་གར་དང་ལ་ལས་གླུ། །སྟག་ཤམ་རུས་པའི་རྒྱན་ལྡན་པ། །ལ་ལས་མི་རྐང་གླིང་བུ་སྒྱུར། །ཧེ་རུ་ཀ་པའི་བརྟུལ་ཞུགས་ཅན། །དཔའ་བོ་དཔའ་མོ་བྱེ་བའི་ཚོགས། །སྣ་ཚོགས་ཟས་མཆོག་ཤིང་འབྲས་དང༌། །རོ་མཆོག་ལྡན་པའི་ཚོགས་རྫས་ནི༑ ༑མ་ཚང་མེད་དེ་ངོ་མཚར་གནས། །དཔལ་ལྡན་ལྷ་ཡི་ཞལ་ཟས་དང༌། །སྨན་མཆོག་འབྲས་ནས་གྲོ་སོགས་ཀྱི། །ཞལ་ཟས་རྣམ་པ་མང་པོ་དང༌། །དེ་བཞིན་མི་རིགས་སྲོག་ཆགས་རིགས༑ ༑བྱེ་བ་ས་ཡའི་ཤ་སྣ་དང༌། །རྐང་ཀླད་རུས་པ་ཕུང་པོར་བྱས། །སྨན་ལས་བྱས་པའི་བདུད་རྩི་དང༌། །ཨ་མྲྀ་ཏ་དང་རཀྟའི་ཚོགས། བདུད་རྩིའི་རིགས་ཀྱང་བགྲང་བར་བཀའ། །ལ་ལར་སྨན་མཆོག་ཉིད་རང་ལས། །བྱས་པའི་ཁ་ཟས་བཏུང་བ་ཡང༌། །ལྕེ་ཡི་དབང་པོ་ཚིམ་པར་སྣང༌། །དེ་འདྲའི་ཚོགས་རྫས་དཔག་མེད་ལ། །དཔའ་བོ་གར་བྱེད་ཤིགས་སེ་ཤིག །དཔའ་མོ་གླུ་ལེན་ཀྱུ་རུ་རུ། །གཙང་དང་མི་གཙང་གཉིས་འཛིན་བྲལ། །ཐམས་ཅད་བདུད་རྩིར་བྱིན་གྱིས་བརླབས། །བདག་ལ་མགྲོན་གྱི་ཚུལ་དུ་བགྱིས། །སྔོན་དུ་ཚིམས་པར་བྱས་ནས་ནི། །ཡོངས་ཀྱི་དགའ་མགུར་སྤྱོད་པ་མཛད། །ལྷག་པ་ཕུད་དང་བར་པ་གསུམ། །སོ་སོར་ཁ་ཁ་ཁཱ་ཧི་ནི། །སྔགས་ཀྱི་སྒྲ་ནི་བརྗོད་མ་ཐག །སོ་སོ་ནས་ཀྱང་རང་ནོར་བཞིན། །བླངས་ནས་སོ་སོ་ཉིད་དུ་རོལ། །དེ་ནས་འདུས་པའི་ཚོགས་རྣམས་ཀྱང༌། །རང་རང་རྫུ་འཕྲུལ་ཆས་ལ་བཞུགས། །བཀྲ་ཤིས་སྨོན་ལམ་བརྡ་ཡི་གླུ། །དིར་དིར་སོ་སོར་གྱེས་ནས་སོང༌། །བདག་གིས་ཕྱོགས་ཀུན་མིག་གཡས་ཀྱིས། །འགྲོ་བ་བསམ་པ་སྐྱེས་གྱུར་ཀྱང༌། །ནམ་མཁའི་མཐའ་བཞིན་ཕ་མཐའ་ཡས། །སླར་ཡང་ཞིབ་ཏུ་བརྟག་པ་ན། །སྐད་དང་མགོ་བཅོས་ལུས་རྒྱན་གཟུགས། །མི་མཐུན་སྐྱེ་འགྲོ་དུ་མའི་ཁྲོད། །བདག་ཉིད་གཅིག་པུ་གྲོགས་དང་བྲལ། །འདི་འདྲ་སུ་ཡི་ཡུལ་ཡིན་སྙམ། །སྐྱེ་འགྲོ་དུ་མའི་འབྱུང་བ་ལ། །མི་སྡུག་འདྲེ་སྲིན་སྤྲིན་བཞིན་གཡོ། །བྱ་དང་ཅེ་སྤྱང་ཧབ་ཤ་ལེན། །ལ་ལ་འབོད་འདེད་འདུར་འགྱིང་བྱེད། །ལ་ལ་གཤུར་ཞིང་ལ་ལ་ལྡིང༌། །འགའ་ཞིག་གདུག་རྩུབ་ཁྲོ་གཉེར་སྟོན། །ལ་ལས་ལ་ལ་གསོད་ཅིང་གཏུབ། །ཤ་ཁྲག་དྲོན་མོར་ལོངས་སྤྱོད་རྗེས། །རུས་པའི་ཕུང་པོས་གར་མཁན་བགྱིད། །རོ་ལངས་འབྱུང་པོའི་ཆོ་འཕྲུལ་སྣང༌། །བདག་ཀྱང་བྲེད་པའི་སྣང་བ་ཤར། །སོ་སྒྲ་སྒྲོག་ཅིང་རྔམ་རྔམ་ལྟར། །ཧ་ཧ་ཧི་ཧི་ཟེར་ཅིང་རྒྱུག

།ལ་ལས་དམོད་བོར་གཡང་གཞི་རྡེབ། །ལན་ཆགས་སྦུར་མ་བཞིན་དུ་འཁོར། །ཤ་ཁྲག་སྐྱོ་མར་བྱས་ནས་རོལ། །དེ་སོགས་སྐྱི་གཡའ་བྱེ་བ་མཐོང༌༑ ༑བདག་གིས་འཇིགས་པ་མ་བཟོད་དེ། །སྐྱ་ཁྲས་ཟིན་པའི་བྱིའུ་ཕྲུག་བཞིན། །སྒྱིད་ལྡན་འདར་ཞིང་འདི་སྐད་ཤོར། །བདག་གིས་རྣམ་དཀར་ལྷག་བསམ་རྒྱུན་དུ་བཟུང༌། །སྲིད་པ་ཐམས་ཅད་དུ་ཡང་གཞན་ཕན་བགྱིས། །བྱང་ཆུབ་སེམས་མཆོག་རླབས་ཆེན་རྣམ་པ་གཉིས། །རྒྱུན་དུ་བསྒོམས་ཤིང་གཞན་ཕན་འདོར་མ་མྱོང༌། །རིན་ཆེན་སྐྱབས་མཆོག་གསུམ་གྱི་བསྟན་ལ་ཞུགས༑ ༑ལན་ཅིག་མིན་པར་སྲིད་མཚོར་བྱིང་བ་ཡི། །མགོན་མེད་མ་གྱུར་འགྲོ་འདི་བསྒྲལ་བྱའི་ཕྱིར། །ཐེག་ཆེན་དཀོན་མཆོག་སྐྱབས་འགྲོ་གཏོང་མ་མྱོང༌། །ལས་ཀྱི་ས་བོན་དཀར་ནག་ཅི་འདྲ་བ། །འབྲས་བུ་དེ་ཡང་མ་འདྲེས་སོ་སོ་སྟེ། །རང་གཞན་གཉིས་ཕུང་ལས་ངན་ཚབས་པོ་ཆེ། །ལན་ཅིག་ཙམ་ཡང་བསགས་པ་དྲན་མ་མྱོང༌། །དལ་བ་མི་ཡི་ཡུལ་དུ་སྡོད་བཞིན་པ༑ ༑ལས་འབྲས་རྩིས་གདབ་དེ་ལ་འབུང་བཞིན་པ། །རྫུས་སྐྱེས་བཞིན་དུ་དེང་འདིར་བདག་མཆིས་པ། །བདུད་ཀྱིས་བསླུས་སམ་ལས་འབྲས་ཅི་ཞིག་ཀྱེ། །བདག་གི་འདྲེན་པ་ཆོས་རྒྱལ་ཕུན་ཚོགས་དེས། །དུས་གསུམ་ས་ལེར་མཁྱེན་པས་གཟིགས་སམ་ཅི། །སྐྱིད་སྡུག་ཅི་བྱུང་ལེགས་ཉེས་ཅི་འདྲ་ཡང༌། །དཀོན་མཆོག་གསུམ་མིན་སྐྱབས་གཞན་བཙལ་དུ་མེད། །བརྩེ་བའི་བདག་ཉིད་ཅན་རྣམས་དུས་ལ་བབ། །ཐུགས་རྗེའི་སྤྱན་གྱིས་གཟིགས་ལ་མཐུ་དཔུང་བསྐྱེད། །བཤས་རར་གཤེད་མས་བཟུང་བའི་སེམས་ཅན་ལ། །སྲོག་བསླུ་བྱས་བཞིན་བྱམས་མགོན་རྣམས་ཀྱིས་སྐྱོངས། །བདག་གིས་ཚེ་རབས་མཆོད་ཅིང་བསྙེན་པ་ཡི། །ལྷག་པའི་ལྷར་བཟུང་ཡི་དམ་གང་ཡིན་དག །ང་འདྲ་མགོན་མེད་གཞན་ཡང་སུ་མཆིས་པ། །རིངས་པར་གློག་འགྱུ་ལྟ་བུས་ད་སྐྱོབས་མཛོད། །ཅེས་སོགས་བརྗོད་ཅིང་བོས་བོས་མཐར། །ངལ་དུབ་འགྱེལ་ལ་ཐུག་པ་དང༌། །ཅི་བྱས་བརྟོལ་མེད་གྱུར་པའི་ཚེ། །བྲག་རི་རིན་ཆེན་སྤུངས་འདྲའི་རྩེར༑ ༑བཅོམ་ལྡན་དཔལ་ཆེན་ཧེ་རུ་ཀཿ

།དཔའ་བོ་མཚན་དཔེའི་གཟི་བརྗིད་ཅན། །ཞལ་གཅིག་ཕྱག་གཉིས་གར་ཉམས་ལྡན། །སྐམ་རློན་མགོ་ཕྲེང་རིན་ཆེན་རྒྱན། །སྟག་ཤམ་གླང་པོའི་སྟོད་གཡོགས་གསོལ། །བསྐལ་པའི་མེ་ཡི་ཀློང་ན་འགྱིང༌། །བདག་ཉིད་སྐྱོབ་པའི་ཕྱག་རྒྱ་ཅན། །གཡས་པ་རྡོ་རྗེ་ནམ་མཁར་ཕྱར། །གཡོན་པ་དྲིལ་འཛིན་སྡིགས་མཛུབ་རྩེར། །ཐོག་སེར་མེ་ཡི་ཚ་ཚ་འཕྲོ། །ཨོཾ་ཧྲཱིཿཧ་ཧ་ཧུཾ་ཧཱུྂ་ཕཊ྄། །ཅེས་པའི་གསུང་གི་ང་རོ་ཡང༌། །འབྲུག་སྟོང་དུས་གཅིག་ལྡིར་བར་སྙམ། །གནོད་བྱེད་དེ་དག་ཐམས་ཅད་ཀྱང༌། །ལ་ལ་རེངས་ཤིང་ལ་ལ་འགྱེལ༑ ༑གདུག་པའི་ཅེ་སྤྱང་དེ་དག་ཀྱང༌། །གཅོང་གཅོང་འབྱིན་ཅིང་གདུག་སེམས་བོར། །འཇིགས་དང་བྲལ་བའི་སྣང་བ་ཐོབ། །ཐམ་ཐུམ་གཉིད་སད་དུས་གཅིག་འགྲིག །དེ་འདྲ་དེ་དག་ཐམས་ཅད་ནི། །མ་འདྲེས་སོ་སོར་གསལ་བར་ཡང༌། །བསླབ་གསུམ་རྒྱན་གྱིས་མཛེས་པ་ཡི། །བཤེས་གཉེན་སངས་རྒྱས་རིན་ཆེན་དྲུང༌། །མདང་སུམ་གཉིད་པའི་འཁྲུལ་སྣང་ལ། །འདི་འདྲ་ཅི་ཞེས་ཞིབ་བསྙད་ཚེ། །ཁྱོད་ཀྱི་ལྷག་པའི་ལྷ་མཆོག་སྟེ། །བཅོམ་ལྡན་འཁོར་ལོ་སྡོམ་པ་འདྲ། །ཡ་མཚན་ཚོགས་ལ་རོལ་བ་ཡི། །དཔའ་བོ་མཁའ་འགྲོའི་མདུན་ས་དེར། །མཐོང་སྣང་རོ་ལངས་ཅེ་སྤྱང་སོགས། །ཡ་མཚན་དུར་ཁྲོད་ཅི་འདྲ་ཡང༌། །སྐྱོབ་པའི་ལྷ་མཆོག་ཆེན་པོ་དེ། །བཅོམ་ལྡན་དཔའ་བོ་གཅིག་པ་རེད། །བསྙེན་ཅིང་སྒྲུབ་པ་བགྱིས་པ་ན། །མཆོག་ཐུན་དངོས་གྲུབ་མྱུར་དུ་འབྱུང༌། །དེ་འདྲ་འཕྲུལ་སྣང་ག་ལ་ཡིན། །ཞེས་སོགས་གསུངས་ཤིང་དགྱེས་པར་མཛད། །སྐབས་ཞིག་འོད་ཟེར་དམར་ནག་ཀློང༌། །མ་ཧེ་གླང་རྒོད་བསྣོལ་བའི་སྟེང༌། ། ཕྱག་རྒྱ་ཟིལ་གནོན་འགྱིང་བག་ཅན། །རྒྱུན་རིང་བར་དུ་གསལ་བར་མཇལ། །ན་ཕྲ་མཐོང་མྱོང་མེད་པ་ནས། །བདག་ལ་ཐུགས་བརྩེ་ཆེ་ལྡན་པ། །བཀྲ་ཤིས་ཕུན་ཚོགས་རྒྱལ་བའི་སྲས། །འགྲོ་མགོན་སྐྱེས་མཆོག་དེ་དྲུང་དུ། །ད་ནངས་གདུགས་ཀྱི་སྔ་དྲོ་ལ། །ཡ་མཚན་ཅན་གྱི་ལྷ་ཞིག་མཇལ། །ཞལ་གསུམ་ཕྱག་དྲུག་ཞབས་བཞི་བགྲད། །དུར་ཁྲོད་རུས་པ་སྤྲུལ་ལ་སོགས། །ཟོ་རིས་ཐལ་ཆེན་སྟག་ཤམ་དང༌། །མགོ་ཕྲེང་རློན་པའི་དོ་ཤལ་འཕྱངས། །འཁོར་ལོ་རལ་གྲི་རྡོ་རྗེ་བསྣམས། །གཡས་གསུམ་ཕྱག་ནས་འཛིན་པ་ལ། །གཡོན་གྱི་དང་པོས་ལྕགས་ཀྱུ་བསྣམས། །འོག་མས་སྡིགས་མཛུབ་མཛད་པ་ལ། །བར་པས་གཏུན་ཕུག་ཡས་རྒྱག་འདྲ། །འཛིན་པའི་ལྷ་དེ་སུ་ཞིག་ཞུས། །བཞད་མོ་མཛད་ཅིང་ཚེ་བདག་གི། །ཙཀ་ལི་བསྣམས་ནས་འདི་ཡིན་གསུངས། །དེ་འདྲའི་རིགས་ཅན་ཆུང་ངུའི་དུས། །ལྷ་དང་ཕྱག་མཚན་ཡིག་སྣ་མང༌། །རང་ལོ་དགུ་ཙམ་ཡིན་པའི་དུས། །གྲིབ་ཆམ་ལ་བརྟེན་ཐུ་བར་ན། །གླུད་དང་གྲིབ་མདོས་བཏང་བའི་ཚེ། །མགོ་མེད་དམར་ཟག་རྟ་ཕོ་ལ། །བན་གཟུགས་འཇིགས་པའི་ཆ་བྱད་ཅན། །རྒྱལ་པོའི་ཚུལ་དུ་འགྱིངས་ནས་ཞོན། །ཡུལ་འདྲེ་ཕོ་མོ་མང་པོ་དང༌། །གྲིབ་བདག་རྒྱལ་ལྟོགས་གྲངས་མེད་པ། །དཔུང་ཆེན་གླུད་མདོས་བླངས་པའི་རྗེས། །གནོད་སྦྱིན་དཔོན་པོ་རྩི་དམར་བ། །གྲོ་སྔོན་གཡུ་ཡི་རྔ་རྔོག་ཅན། །རྨེད་གོང་རིན་ཆེན་གསེར་གྱིས་བརྒྱན། །ཁྲོ་གཉེར་ཨམ་གཙིགས་སྡང་མིག་བགྲད། །མདུང་དམར་འདེབས་པའི་ཕྱག་རྒྱ་ཅན། །ཁྱི་དམར་རོལ་ཏུ་ཁྲིད་པ་ཞིག

།གནོད་བྱེད་གདོན་ཚོགས་འདེད་པ་དང༌། །ཁྲོ་བོའི་རྒྱལ་པོ་མི་གཡོ་བ༑ ༑སྒྲིབ་མེད་ཤེལ་གོང་འདྲ་བའི་སྐུ། །རལ་གྲི་གདེངས་ཤིང་ཧཱུྂ་སྒྲ་སྒྲོག །རྡོར་ཞགས་འཕེན་ཞིང་འགྱིང་བག་ཅན། །གནོད་བྱེད་ཚོགས་ལ་སྡིགས་པ་དང༌། །རིག་འཛིན་སྔགས་པའི་ཆ་བྱད་ཅན། །ཕོད་ཆེན་ལེབ་རྒན་སྣམ་སྦྱར་གསོལ། །ཕྱོགས་མཚམས་ཀུན་ཏུ་གཟིགས་པ་ཡིས། །ཕུར་པ་སྒྲིལ་ཞིང་དམོད་པ་རྗོད། །བདག་སྲོག་འདོན་པའི་ཁག་ཆེན་ཁུར། །ལན་ཅིག་ཡང་རི་སྒར་ཆེན་གྱི། །ལོ་གསུམ་མཚམས་གྲྭ་བརྗེ་ལེན་དུས། །བླ་དཔོན་དགེ་འདུན་སྟོང་ཕྱེད་དང༌། །ཕྱེ་བཙུན་ཁྲི་ཕྲག་འཚོགས་པ་ལ། །མཚུངས་མེད་དཀོན་མཆོག་རིན་ཆེན་གྱིས། །ཞི་ཁྲོའི་དཀྱིལ་འཁོར་ཞལ་འབྱེད་མཛད། །འདི་ཕྱིར་དགེ་བའི་ཟབ་དགུ་འཐུང༌། །བདེ་སྐྱིད་རྫོགས་ལྡན་དུས་བཞིན་སྤྱད། །ལྷ་ཡི་མེ་ཏོག་མཆོད་སྤྲིན་ཡང༌། །ཉིན་མཚན་ཁོར་ཡུག་མཚམས་མེད་པས། །གྲོལ་བའི་ཉིན་པར་གྱི་ནས་ཀྱང༌། །རྣམ་དཀར་འབྲེལ་བ་ཡོད་ཙམ་བཞག །པད་འབྱུང་ཞི་བའི་དབང་ཞིག་བགྱིས། །བར་སྣང་མེ་ཏོག་འཇའ་འོད་སོགས༑ ༑ཇི་བཞིན་མ་ཉམས་མདངས་བཀྲ་བཞིན། །ཡ་མཚན་རྡུལ་གནོན་ཆར་ཡང་བབ། །འདུས་ཆེན་སྣང་བ་ཆོས་ལ་བསྒྱུར། །རང་གི་མདུན་གྱི་མཁའ་ལམ་ན། །གུ་རུ་རཏྣ་མཐོ་གང་ཙམ༑ ༑རྒྱུན་རིང་བར་དུ་མཇལ་བ་བྱུང༌། །གྲོལ་བའི་ཕྱི་ནས་མུ་མཐུད་དེ། །དམ་པ་མཁན་ཆེན་རྣམ་འཇོམས་ཀྱིས། །ཐོས་པས་གྲོལ་བའི་སྒྲུབ་ཆེན་བཙུགས། །རྡུལ་ཚོན་དཀྱིལ་འཁོར་བཀྲ་བའི་སྟེང༌། །དྲ་ཕྱེད་ཚོན་སྐུད་སྣ་ལྔ་དེ། །འཇའ་ཚོན་ལྟ་བུར་འདུག་པའི་ནང༌། །ཡི་དམ་རྡོ་རྗེ་རྣལ་འབྱོར་མ། །གར་སྟབས་ལིངས་སེ་རྒྱན་དང་བཅས། །འབུར་སྐུ་བཤམས་འདྲ་བདག་གིས་མཇལ༑ ༑རང་ལོ་བཅུ་གཅིག་ཉེ་བ་ན། །ལོཀ་ཏྲི་པཱ་ལའི་བསྙེན་མཚམས་ཚེ། །ལྷ་ཡི་ཞལ་མཆོག་མཇལ་བ་དང༌། །མི་བསུན་འདྲེ་ཡི་ཆོ་འཕྲུལ་སོགས། །ལོགས་སུ་ཡི་གེར་བཀོད་ལས་རྟོགས༑ ༑དབུ་རུ་ཀ་ཚལ་སྔགས་ཁང་ནས། །གཟི་ཆེན་བྱིས་པ་ཆུང་ངུའི་གཟུགས། །རིན་ཆེན་མཛེས་པའི་རྒྱན་ཕྲེང་ཅན། །གསེར་ལས་བྱས་པའི་མཆོད་སྡོང་དང༌། །བཻ་ཌཱུར་གླེགས་བམ་མཆོད་པའི་རྫས། །ལག་ན་སྣང་གསལ་ཐོགས་པ་མཐོང༌། །བཅུ་གསུམ་ལོ་ཡི་སྐག་ཐོག་ལ། །ཟན་ཡང་མི་འགྱུར་གཙུག་ལག་སོགས། །དབུས་ཀྱི་རྡོ་རྗེ་གདན་རྣམས་མཇལ། །ཅོད་པན་འཛིན་པ་དྲུག་པ་དང༌། །མགྲིན་གཅིག་དོན་གཉིས་མཐར་ཕྱིན་པའི། །སྨོན་བཟང་ཞག་གསུམ་དབུ་རྩེར་བཏབ། །བྱང་ཆུབ་ཆེན་པོའི་སྐུ་དྲུང་དུ། །གསལ་ཞིང་ཉམས་ཀྱི་སྣང་བ་ལ། །ལྷ་ཚོགས་དེ་དག་ཐམས་ཅད་ཀྱིས། །སྨོན་ལམ་མཐུན་འགྱུར་ལེགས་སོ་བྱིན། །བར་ཁང་གཡུ་ཞལ་གནས་ཞག་ནུབ། །མ་དག་འཁོར་བའི་གནས་འདིར་ཡང༌།

པདྨ་འབྱུང་གནས་ཐུགས་བརྩེ་ཡིས༑ ༑སྐྱེ་མང་རྗེས་སུ་བཟུང་བ་སོགས། །དྲན་སྣང་དགའ་སྡུག་སྣ་ཚོགས་དང༌། །རང་བཞིན་མཐོང་སྣང་མང་ཡོད་ཀྱང༌། །རེ་ཞིག་སྨྲ་བརྗོད་མང་བའི་རྒྱུ། །དབུ་རྩེའི་རྣམ་སྣང་བཞི་པོའི་དྲུང༌༑ ༑བྱང་ཆུབ་སེམས་དཔའ་རྒྱལ་པོའི་ཚུལ། །པཎ་ཆེན་མང་པོའི་ཞལ་དཀྱིལ་མཇལ། །ཞག་གསུམ་གནས་ཀྱི་འབྲེལ་བའི་རིང༌། །ངོ་མཚར་ཆེ་ལྟས་བགྲང་མི་ལང༌། །དེ་བཞིན་གླིང་ཕྲན་ཐམས་ཅད་དུ། །ཡ་མཚན་མཐོང་སྣང་དྲན་སྣང་མང༌། །མཆིམས་ཕུའི་བྲག་དམར་ཀེའུ་ཚང་དུ། །ཞག་བདུན་རྒྱལ་བའི་ཞབས་ཕྱིར་ཡང༌། །གནས་ཀྱི་འབྲེལ་བ་བྱས་པའི་རིང༌། ། འཇའ་འོད་འཁྲིགས་ཤིང་མེ་ཏོག་བབ། །ཡ་མཚན་སྔགས་ཀྱི་རང་སྒྲ་དང༌། །སྐབས་སུ་གུ་རུའི་འཛབ་དབྱངས་སོགས། །གླུ་རོལ་སྙན་ཚིག་ཅི་ཡང་ཐོས། །བྱིན་རླབས་ཅན་གྱི་སྐུ་བརྙན་ལས། །འོད་ཟེར་དཀར་དམར་མཐིང་ག་སོགས། །དེར་འདུས་འཁོར་ཚོགས་དེ་དག་ལ། །ཉིན་མཚན་དུས་དྲུག་ཐམས་ཅད་དུ། །ཡ་མཚན་མཐོང་སྣང་མང་དག་བྱུང༌༑ ༑གནས་བདག་བརྟན་མས་འགོས་བྱས་ནས། །མི་མིན་ལྷ་ཀླུ་ཁྲི་ཕྲག་མཐོང༌། །ཐམས་ཅད་བརྗོད་པས་ལང་མ་གྱུར། །མཆིམས་ཕུའི་རི་ཡི་རྩེ་མོ་ན། །གདུགས་དཀར་ཕུག་ཅེས་བྱ་བ་ཡི༑ ༑མ་ཧཱ་གུ་རུའི་སྒྲུབ་གནས་ཆེར། །གནས་ཞག་འབྲེལ་བ་བགྱིས་པའི་ནུབ། །རྨི་ལམ་ཉམས་ཀྱི་སྣང་ཚུལ་དུ། །གར་དབང་ཆོས་ཀྱི་དབང་ཕྱུག་ལ། །རིག་འཛིན་དཔའ་བོ་མཁའ་འགྲོས་བསྐོར༑ ༑བདག་ཀྱང་རིན་ཆེན་ཁྲི་ལ་བཀོད། །འཛབ་དབྱངས་འབྲུག་སྟོང་ལྡིར་འདྲ་ལས། །རོ་མཆོག་བརྒྱད་དང་ལྡན་པ་ཡི། །ཚོགས་ཀྱི་འཁོར་ལོ་རྒྱ་ཆེན་ཟོས། །བསྒྲགས་ཀྱི་ཡང་རྫོང་ཕུག་པ་ན། །པད་འབྱུང་ཆོས་རྒྱལ་ཆ་ལུགས་ཅན། །མཉམ་བཞག་ཤེལ་བུམ་འཛིན་མཛད་ལ། །མཁའ་འགྲོ་གཉིས་ཀྱིས་མཆོད་པ་མཇལ། །གཡུ་བྲག་ཞང་གི་སྒྲུབ་གནས་ན། །སློབ་དཔོན་འོད་ཀྱི་གོང་བུར་མཐོང༌། །གྲུབ་ཐོབ་མེ་ལོང་རྡོ་རྗེ་ཡིས། །སྐྱིད་སྐྱིད་བྲག་གི་ཕུག་པ་ན། །ཅུང་ཟད་ངལ་གསོ་བྱེད་པའི་བར། །ཁོ་བོས་སྔ་གོང་ཐོགས་མེད་ན། །འཇིག་རྟེན་བྱ་བ་ཀུན་བོར་ནས༑ ༑དལ་འབྱོར་དོན་ཡོད་བྱས་སོ་སྙམ། །ཞང་གི་སྒྲུབ་གནས་ངོ་མཚར་ཅན། །ངང་ཕུག་ལ་སོགས་ཐམས་ཅད་དུ། །དག་པའི་མཐོང་སྣང་དྲན་སྣང་སོགས། །ཐམས་ཅད་འདིར་ནི་བརྗོད་པ་ན། །དུས་ཀྱི་བློར་ཡང་ཤོང་བར་དཀའ། །ཡི་གེས་ཀྱང་ནི་འཇིགས་ནས་བཞག

།འོན་གྱི་སྟག་ཚང་མཐོང་སྨོན་དུ། །སེང་གདོང་ཅན་གྱི་ཚོགས་ཁང་ནང༌། །བྲག་ལ་བདག་གི་ལག་རྗེས་ཡོད༑ ༑ཀུན་ཏུ་བཟང་པོའི་ནགས་ཁྲོད་དུ། །འགྲོ་མགོན་རྡོ་རྗེ་རྒྱལ་པོ་ཡི། །སྐུ་འབུམ་ཕག་གི་སྐུ་བརྙན་དེ། །ཐོག་མར་མཇལ་ཉིན་མཐོང་ཚུལ་ལ། །འཇའ་འོད་འཁྲུགས་པའི་གུར་ཁང་ནང༌༑ ༑ཆོས་གོས་གསུམ་དང་ལྡན་པའི་སྐུ། །གཟི་མདངས་ཟིལ་པ་ཕྲོམ་མེ་བ། །སར་མ་རེག་པ་ཡ་མཚན་རྟགས། །གཟིམས་སྤྱིལ་ནང་གི་སྐུ་བརྙན་མཆོག །མཐོང་བ་དོན་ལྡན་སྐུ་དྲུང་དུ༑ ༑བདག་ཉིད་རབ་ཏུ་བྱུང་བྱས་ནས། །ཐལ་སྦྱར་གུས་པས་ཕྱག་ཕུལ་ཚེ། །འོད་ཟེར་བྱེ་བ་འབུམ་འཕྲོ་ཞིང༌། །མཚན་དང་དཔེ་བྱད་ལྡན་པ་ཉིད། །འཛུམ་དང་བཅས་ཏེ་ཞྭ་ཕུད་མཛད། ། འཁོར་བ་འཇིག་དངོས་དངོས་སུ་བསྟན། །ཤིས་པའི་དགེ་མཚན་གྲངས་ལས་བརྒལ། །མ་ཅིག་ལབ་སྒྲོན་བྱིན་བརླབས་གནས། །ཟངས་རི་མཁར་དམར་མཆོད་ཁང་ན། །ཐོས་སྨྱོན་བསམ་གྲུབ་སྐུ་བརྙན་ལ། །ཉམས་མཚར་རྩེད་མོའི་ཚུལ་བྱས་ནས། །མི་མཛེས་རྫི་ཞྭ་ཆེན་པོ་དེ། །བདག་གིས་ཡང་ཞུས་ཡང་སྒྲོན་པས། །བྱིན་རླབས་ཅན་གྱི་སྐུ་བརྙན་དེས༑ ༑ཤིག་ཤིག་བཞད་པའི་སྣང་བ་ཐོབ། །ཁྱད་པར་ཅན་གྱི་སྒྲུབ་གནས་མཆོག །སྟི་ཕུག་དང་ནི་གཡང་རི་སོགས། །རྒྱལ་བའི་སྒྲུབ་གནས་ཐམས་ཅད་ན། །ངོ་མཚར་མཐོང་སྣང་གྲངས་ལས་འདས། །སྲིན་པོ་རི་ཡི་དགོན་པ་ན། །དཔལ་ལྡན་ཧེ་རུ་ཀ་ཡི་གར། །ཉམས་དགུ་ལྡན་ལ་དངོས་གྲུབ་ཞུས། །དེ་འདྲའི་རིགས་ཀྱི་འཁྲུལ་སྣང་ལ། །ཡ་མཚན་གནས་སུ་ག་ལ་ཆེ༑ ༑མ་འཁྲུལ་མ་ནོར་མ་ཡེང་བར། །ཡ་མཚན་ངོ་མཚར་འདི་འདྲ་ཨང༌། །ཁ་བ་ཅན་གྱི་རྡོ་རྗེ་གདན། །ཆོས་འཁོར་དཔལ་གྱི་ལྷ་ས་ན། །ཇོ་ཤཱཀ་གཉིས་ཀྱིས་དབུས་མཛད་པའི། །འོད་འཕྲོའི་ལྷ་བརྒྱད་ལ་སོགས་ལ། །མི་ཕྱེད་དད་པའི་གདུང་ཤུགས་ཀྱིས། །ཡན་ལག་མཆོག་གཏུགས་རྩེ་གཅིག་ཏུ། །སྙིང་ནས་ལེགས་སྨོན་འདི་ལྟར་བཏབ། །ཕྱོགས་བཅུའི་རྒྱལ་བ་སྲས་བཅས་དང༌། །འདས་དང་མ་འོངས་ད་ལྟར་གྱི། །མགོན་པོ་རྣམས་དང་སྐུ་གསུང་ཐུགས། །ཡོན་ཏན་ཕྲིན་ལས་མི་ཟད་པ། །བདག་སོགས་མ་གྱུར་ཐམས་ཅད་ཀྱིས། །མྱུར་དུ་འགྲུབ་པའི་སྨོན་ལམ་བཏབ། །དག་པ་ཡིད་ཀྱི་སྣང་བ་ལ། །ཡང་དག་སྨོན་པ་འགྲུབ་པ་ཡི། །རྒྱལ་བ་རྣམས་ཀྱིས་ལུང་བསྟན་ཐོབ། །ངོ་མཚར་ཆེ་ན་དེ་ཆེ་མོད། །དེ་བཞིན་ལྷ་རི་སྙིང་པོར་ཡང༌༑ ༑ཐུགས་རྗེ་ཆེ་མགོན་ཐམས་ཅད་དང༌། །སྐུ་བརྙན་བྱིན་ཆེན་མ་ལུས་ལ། །ཡན་ལག་མཆོག་གིས་གཏུགས་པ་ན། །རྒྱལ་པོ་ཟས་གཙང་ཆེན་པོ་དེས། །མགུལ་ནས་ནོར་བུའི་དངོས་གྲུབ་བྱིན། །སྒྲུབ་གནས་ཆེན་པོ་ཐམས་ཅད་དུ། །སེམས་བསྐྱེད་སྨོན་ལམ་མ་ཐུང་ཞིང༌། །སྐྱེ་དང་སྐྱེ་བའི་འདུན་ཆེན་བསྒྲུབས། །དམ་ཆོས་འབྲེལ་བ་ཅི་ཡང་བགྱིས། །སྤྲས་ཀྱི་ཤ་བ་འབུམ་པ་ན། །མ་དག་གདུལ་བྱའི་སྣང་ངོ་ལ། །ཤོང་བར་དཀའ་བའི་དྲན་སྣང་བྱུང༌། །རེ་ཞིག་འདིར་ནི་མ་བྲིས་སོ། །ར་འཛབ་གསུང་བྱོན་བྱམས་པའི་དྲུང༌། །སྔོན་དུས་འཕགས་པའི་ཡུལ་ལྗོངས་སུ༑ ༑རང་གིས་བཞེངས་པའི་ཡི་དམ་སྐུ། །མ་བུ་འཕྲད་བཞིན་ཐེ་ཚོམ་བྲལ། །ས་སྤྲེ་ལོ་ཡི་སྤྲེལ་ཟླ་ལ། །གུ་རུའི་སྒྲུབ་གནས་ཁྱད་པར་ཅན། །དྲག་པོའི་གནས་མཆོག་གཏེར་སྒྲོམ་དུ། །

ཚོགས་ཀྱི་འཁོར་ལོ་བརྒྱ་རྩ་བགྱིས། །ཚོགས་ཁང་ཡང་རྩེའི་གཡས་ཕྱོགས་ཀྱི། །གཏེར་ཁུང་ཡོད་པའི་བྲག་འབུར་ལ། །ཡི་དམ་ཕག་མོའི་ཞལ་མཆོག་མཐོང༌༑ ༑མཆོག་གི་དངོས་གྲུབ་བྱིན་རླབས་ཐོབ། །པད་འབྱུང་བཞུགས་ཁྲིའི་གཡོན་ཟུར་ལྡེབས། །ནོར་གྱི་བདག་པོ་སེང་ཞོན་ལ། །ཐུན་མོང་དངོས་གྲུབ་རྒྱ་མཚོ་ཞུས། །གུ་རུ་མཁའ་འགྲོའི་གཏེར་ཁང་ངོས། །བདག་གི་ལག་རྗེས་སྣ་ལུང་ཡོད། །ཨོ་རྒྱན་མཁའ་འགྲོའི་གསང་ཕུག་ན། །ཐུགས་རྗེ་ཆེན་པོ་སྤྱན་རས་གཟིགས། །སེམས་ཉིད་ངལ་གསོའི་ཞལ་མཆོག་མཐོང༌༑ ༑འོད་ཟེར་དཀར་པོ་ཟླ་ཟེར་འདྲས། །བདག་གི་ལུས་ངག་ཡིད་སྒྲིབ་སྦྱངས། །དོན་གཉིས་མཐར་ཕྱིན་དངོས་གྲུབ་ཞུས། །དེ་ཡི་ཕྱི་ལོ་བྱ་ལོ་ལའང༌། །འཇའ་ཚོན་ཕུག་ཏུ་ཡར་སོང་བའི༑ ༑གཡས་ཟུར་ཕུག་པའི་དོག་ས་ན། །སྦར་རྗེས་ཀུན་གྱིས་འཆང་བ་ཡོད། །དེ་འདྲའི་རིགས་ཀྱི་ལག་རྗེས་དང༌། །ལྷ་དང་བླ་མའི་ཞལ་མཐོང་ཞིང༌། །གསུང་གི་བདུད་རྩིའི་ལུང་བསྟན་སོགས། །ཆུང་ནས་ན་ཚོད་བཅུ་བདུན་བར། །བྱུང་ཚད་བྲིས་པས་ལང་མིན་ཏེ། །མདོར་བསྡུས་ཁྱེད་ཅག་ནན་ཆེས་པས། །བྲིས་འདི་ཀུན་ལ་མ་འཁྱར་མཛོད། །རང་ལོ་བཅུ་དང་བརྒྱད་ལ་ཉེ། །འདུས་པ་རྒྱ་མཚོའི་དབུ་ལ་འཁོད། །བསྙེན་པར་རྫོགས་པའི་དུས་ལ་བབ། །ཡབ་མེས་གོང་མའི་སྲོལ་ལམ་བཞིན། །ཚོགས་མཆོག་ཆོས་ལུང་མཁན་ཆེན་པ། །བྱམས་པ་ཆོས་ཀྱི་རྒྱ་མཚོའི་དྲུང༌། །མཁན་བརྒྱུད་གསར་ལུགས་སྡོམ་རྒྱུན་མནོས། །གཞན་ཡང་ཤཱཀ་མཆོག་རྒྱལ་བ་ཡི། །བཀའ་རྩོམ་རྣམ་ཐར་མ་ལུས་དང༌། །དབང་ལུང་མན་ངག་མདོ་རྒྱུད་ཚོར༑ ༑ཚད་སྨྱོས་ཐད་ཀར་འཇུག་པ་ལྟར། །ངོམས་པ་མེད་པ་ཁོ་བོས་བཏུངས། །པདྨའི་སྙིང་ཁྲག་ལྷ་སྲས་ཀྱི། །ཆོས་སྐལ་དགོངས་པ་ཡང་ཟབ་ཀྱི། །དབང་ལུང་མ་ཚང་མེད་པ་དང༌༑ ༑ཡིད་བཞིན་ནོར་མཆོག་ཁྲིད་ལུང་སོགས། །མཁན་ཆེན་ཉིད་རང་གང་བཞེད་པ། །དགོངས་པ་ཡོངས་སུ་རྫོགས་པར་ཕུལ། །དེ་ནས་ཁོ་བོ་འདུས་སྡེ་བཅས། །འཕན་ཡུལ་མཁར་རྩེར་ཕྱིན་པའི་ཚེ། །རྨིས་ལྟས་མཚན་མའི་ཆོ་འཕྲུལ་ལ། །སྟོད་ལུང་ཕྱོགས་ཀྱི་ཁ་རག་ཏུ། །ཕྱིན་ན་དགེ་བའི་རྟེན་འབྲེལ་གྱི། །ལུང་བསྟན་བསྐུལ་མ་ཡང་ཡང་བྱུང༌། །གནས་མདོར་སླེབས་པའི་མཚན་མོ་དེར། །གུ་རུ་དྲང་སྲོང་དྲི་མེད་ཀྱི། །སྐུར་བསྟན་དགྱེས་པའི་མཛུམ་མདངས་བཅས། །ད་ལམ་འདི་ནས་ཡར་ཕྱིན་པའི། །ཤར་རིའི་སྐེད་ན་ཚེ་ཆུ་ཕུག

།ཅེས་གྲགས་ཕུག་པའི་ཉེ་འོག་ན། །སྦས་ཚུལ་ཕུག་པའི་སྒོ་མོ་དེ། །གུས་ལྡན་ཐལ་མོ་སྦྱར་འདྲ་ཡོད། །སྣང་གསལ་ཐོགས་ཏེ་ཡར་སོང་བའི། །གཡས་ལྡེབས་བྲག་ལ་ཡིག་སྣ་དག ༑གཏེར་ཁུང་ཧཱུྃ་རྒྱས་མཚན་པ་ཡོད། །ཁྱོད་ཉིད་བདུད་འདུལ་གྲགས་པ་ཞེས། །འབོད་པའི་དུས་ཀྱི་ཆོས་སྐལ་དུ། །ཚེ་ཡི་ཟབ་ཆོས་སྙིང་གཏེར་དང༌། །བདུད་རྩི་མྱོང་གྲོལ་ཚེ་ཡི་ནི༑ ༑རིལ་བུ་བརྒྱ་རྩ་བརྒྱད་དང་བཅས། །ཁྱམས་ཀྱི་སྒོ་སྲུང་ཚེ་བདག་སྐུ། །འབུར་དུ་དོད་ལ་གཏད་ནས་ཡོད། །ཕུག་པ་ཁྱུང་ཆེན་ལྡིང་འདྲ་བའི། །ཙིཏྟའི་དབུས་ནས་སྙིང་ཁྲག་ཚུལ༑ ༑པད་འབྱུང་ངས་བསྒྲུབས་ཚེ་ཆུ་དང༌།་་་་༌།དེ་ཡི་ངོས་ཀྱི་བྲག་ལྡེབས་ལ། །ཚེ་ལྷ་དངོས་སུ་བཞུགས་ནས་ཡོད། །གཞན་ཡང་བླ་མ་ལྷ་ཡི་ཚོགས།་་་་་་༌།སྤྲིན་དང་བྲལ་བའི་མཁའ་ལམ་ལ༑ ༑སྐར་ཚོགས་འདྲ་བ་ཇི་བཞིན་དུ། །ཞི་ཁྲོ་ལྷ་ཡི་ཚོགས་རྣམས་ཡོད། །དེ་སོགས་གནས་མཆོག་དམ་པ་འདིར། །སྐལ་ལྡན་ཁྱོད་ལ་ཆོས་གཏེར་དང༌། །སྐུ་བརྙན་དམ་རྫས་ནོར་གཏེར་སོགས༑ ༑མང་དག་ཡོད་ཀྱང་རེ་ཞིག་གབ། །བླ་མ་ལྷ་དང་མཁའ་འགྲོ་དང༌། །ཆོས་སྐྱོང་གཏེར་སྲུང་ཇི་སྙེད་སྐུ། །ཡིག་སྣ་ཕྱག་མཚན་ཕྱག་ཞབས་རྗེས། །ཡ་མཚན་བཀྲ་རྟགས་གང་མཆིས་པ། །མ་གསང་ལྷུག་པ་ཉིད་དུ་སྨྲོས། །ཞེས་སོགས་ལུང་བསྟན་མང་མཛད་མཐར། །བདག་གིས་ཀྱང་རང་གི་རང་བཞིན་ལ། །བརྟག་པའི་ཞུ་འབུལ་མང་དུ་ཕུལ། །ཕྱི་ནངས་ཉི་མ་ཤར་རི་ཡི། །རྩེ་ལ་ཐོན་པ་ཉིད་ནས་ནི། །ཚེ་ཆུ་ཕུག་ལ་གཏད་ནས་ཕྱིན། །མ་ཧཱ་གུ་རུའི་གསུངས་བཞིན་དུ། །ཕུག་པའི་སྒོ་རྙེད་ནང་དུ་ཡང༌། །སྔ་གོང་དུས་ཀྱི་རང་ཁྱིམ་དུ། །འབྱོར་བ་ལྟ་བུའི་སྤྲོ་དགའ་འཕེལ། །ཕུག་པའི་ནང་ཀུན་ཡ་ཀླད་ན། །སྤྱི་གཙུག་འགེམས་པའི་བྲག་འབུར་ལ། །འདི་ནི་གཏེར་སྲུང་ཚེ་བདག་གི། །སྐུ་བརྙན་ཡིན་ཞེས་བསྟན་པའི་ཞར། །མཛུབ་མོའི་རྗེས་ཀྱང་གསལ་བར་ཡོད། །གཞན་ཡང་ཡིག་སྣ་གཏེར་ཁུང་སོགས། །ཀུན་ལ་བྱམས་པའི་སེམས་ཀྱིས་བསྟན། །ཞུན་མར་གསལ་བར་མ་བྱུང་ནས། །ཚེ་གཞོང་བདུད་རྩིས་གང་བ་དེ༑ ༑གང་དུ་ཡོད་སྙམ་ལག་སྙོབ་བགྱིས། །རྐང་པ་འདྲེད་པས་རྐྱེན་བྱས་ཏེ། །ལག་པ་གཉིས་ཀྱིས་འཇུས་པ་ཡིས། །བྲག་ལ་སྣ་ལུང་ཆེན་པོ་བྱུང༌། །ཙིཏྟའི་ཚུལ་གྱི་གཟིམས་ཕུག་སྒོ༑ ༑བྲག་རྡོའི་རྩིག་པ་བསལ་བྱས་ཏེ། །གུ་རུའི་བཞུགས་གནས་མལ་དུ་བསྡད། །འཛད་མེད་བདུད་རྩིས་རང་གཞན་ཀུན། །ཚིམས་ཤིང་དགའ་མགུར་ལོངས་ཀྱང་སྤྱད། །དེར་འདུས་སྐལ་ལྡན་དད་པ་ཅན། །ཆེ་བཙུན་ལྡན་པ་ཐམས་ཅད་དང༌། །སྐྱ་སེར་ཕོ་མོ་དམ་ལྡན་ཀུན། །ཉམས་འབར་སྣང་བ་འུར་བ་དང༌། །ཡང་དག་རྫོགས་པ་ཆེན་པོ་ཡི། །ལྟ་བའི་ས་བོན་ཐེབས་པར་མངོན། །ཚེ་ལྷའི་སྐུར་བཞུགས་གུ་རུ་ཡི། །གསང་བའི་ལུང་བསྟན་ཞལ་བསྒོའི་ཚུལ། །མང་ལ་རྒྱས་པ་དག་ཀྱང་བྱུང༌། །དེ་ནུབ་འོད་ཟེར་ཕུག་ན་བསྡད། །ཕྱི་ནངས་བསྐྱོད་དེ་ཕྱིན་པ་ན། །ཐུབ་མཆོག་ཤཱཀྱའི་རྒྱལ་པོ་ལ། །ཉན་ཐོས་གཉིས་ཀྱིས་མཐའ་བརྟེན་ཞིང༌། །གནས་བརྟན་ཆེན་པོ་བཅུ་དྲུག་གིས། །བསྐོར་བའི་ཚུལ་དུ་བཞུགས་པ་ལ། །དུང་སྐྱོང་ལ་སོགས་ཀླུ་བརྒྱད་ཀྱིས། །མཆོད་པའི་ཚུལ་གྱི་སྣང་བརྙན་བསྟན། །ཟིལ་གནོན་ཕུག་ཅེས་བྱ་བ་ན། །གུ་རུའི་རྫུ་འཕྲུལ་ཕྱག་གི་རྗེས། །སྔ་གོང་མེད་པར་མིག་གཏེར་ཚུལ། །གཉན་གྱི་མགོན་པོ་རྐང་གླིང་ཅན། །ཌཱ་ཀི་སེང་གདོང་གར་སྟབས་འགྱིང༌། །རྒྱལ་པོ་ཆེན་པོ་རྣམ་མང་བུ། །ནོར་བདག་བརྒྱད་ཀྱི་ཚོགས་དང་བཅས། །བགྲང་ཡས་དཔག་མེད་ལྷ་ཚོགས་མཇལ༑ ༑མཁའ་འགྲོ་གསང་ཕུག་ཡང་ཐོད་ན། །ཡར་འགྲོས་གཡས་ཀྱི་བྲག་ལྡེབས་ལ། །འཇིག་རྟེན་དབང་ཕྱུག་ངལ་གསོ་བཞུགས། །གུ་རུ་མཚོ་སྐྱེས་རྡོ་རྗེ་དང༌། །རིག་འཛིན་དཔའ་བོ་དཔའ་མོ་ཡིས། །གར་མཛད་ཞབས་རྗེས་ཁྲི་ཕྲག་དག

།ཡོད་པའི་འོག་ཕྱོགས་བྲག་ལྡེབས་ལ། །འཇིགས་བྱེད་དཔའ་བོ་གཅིག་པའི་སྐུ། །བདག་གིས་ཀུན་ལ་བསྟན་པའི་མོད། །མཛུབ་མོ་གསུམ་གྱི་རྗེས་ཀྱང་བྱུང༌། །མགོན་ཁང་ཕུག་དང་ཉེ་བ་ཡི། །གཡས་ཕྱོགས་དབང་མདོག་བྲག་ལྡེབས་ལ། །ཨོ་རྒྱན་ཡབ་ཡུམ་རིག་འཛིན་གྱི། །ཚོགས་རྣམས་རྡོ་རྗེའི་གར་བགྱིས་པའི། །མ་ངེས་ཞབས་རྗེས་སྣ་ཚོགས་དང༌། །ཕྱག་མཚན་རྡོ་རྗེ་རྩེ་དགུའི་རྗེས། །གཉན་ཆེན་ཐང་ལྷ་ཡར་ཞུར་དེ། །མི་དཀར་རྟ་དཀར་ཁྱི་དཀར་བཅས། །འགྱིང་ཞིང་བ་དན་དཀར་པོ་འཛིན། །གཏེར་ཆེན་གཉེར་ཁའི་ཚུལ་དུ་བཞུགས། མགོན་ཁང་དེ་ཡི་ཕྱི་ནང་དབྱིབས། །མུན་ཆེན་དུར་ཁྲོད་ཚུལ་དུ་རྟོགས། །ཞིབ་བསྙད་ཡི་གེར་འཇིགས་ནས་བཞག །གནས་རྡོའི་ཕྱག་ཕྲེང་བཙལ་བའི་སར༑ ༑པད་འབྱུང་སྐུ་ཡི་སྣང་བརྙན་རྙེད། །པདྨ་ཤེལ་ཕུག་དག་ཏུ་འབྱོར། །སྐལ་ལྡན་ཀུན་ལ་སྟོན་པར་བརྩམ། །སྤོས་ཕུལ་ན་བཟས་ཀླུབས་པ་ན། །མི་མངོན་ནམ་མཁའི་དབྱིངས་རུམ་ནས༑ ༑ལྷང་ལྷང་སྐད་ཀྱིས་འདི་སྐད་དོ། །ཀྱེ། ཁྱུང་ཆེན་ཕུག་གི་དྲན་སྣང་དང༌། །དག་སྣང་མཁའ་འགྲོས་ལུང་བསྟན་པ། །མཚོ་སྐྱེས་རྡོ་རྗེའི་སྐུ་བརྙན་རྣམས། །རེ་ཞིག་བར་དུ་ཨཀྠཾ་རྒྱ། །ཞེས་སོགས་བརྗོད་པར་མི་འོས་པའི། །སྐྱི་གཡའི་ལུང་བསྟན་འགའ་ཡང་བྱུང༌། །དེ་སོགས་ཞིབ་རྒྱས་གནས་ཡིག་ཏུ། །ལྷུག་པར་སྨོས་པས་རྟོགས་པར་བྱོས། །རྒྱལ་སྟོད་ཐོད་ལོའི་མགོན་ཁང་དུ། །རྣམ་རྟོག་ཕྲ་མོའི་ཆོ་འཕྲུལ་ལ། །ཚོང་འདུས་སྒར་ཁྲོད་འབྱོར་འཕྲལ་དུ། །སེར་དྲག་ཆུ་ཡི་སྐྱེལ་མ་བྱུང༌། །དཔལ་ཆེན་ཁྲག་འཐུང་སྐུ་བརྙན་ལའང༌། །ཡེ་ཤེས་སེམས་དཔའ་བཞུགས་སོ་སྙམ། །ཡིད་ཆེས་དད་པ་བརྟན་པོ་ཐོབ། །ཟ་དམ་གཙུག་ལག་ཡང་སྟེང་ནས། །ཡུལ་ལྟས་ཕྱོགས་རྣམས་ཀུན་ཏུ་བགྱིས། །འཕན་སྟོད་ས་ཡི་ཐིག་ལེའི་ཆ། །ནཱ་ལེནྡྲ་དང་ཉེ་བའི་རྒྱུད། །དཔལ་ལྡན་རྩེ་ཞེས་བྱ་བ་ཡི། །དཔལ་ལྡན་བླ་མ་ས་སྐྱ་པའི། །དཔལ་ལྡན་ཞལ་བཞི་སྒྲུབ་པའི་གནས། །དཔལ་གྱི་སྒྲུབ་ཁང་ཡང་སྟེང་གི༑ ༑མཁའ་ལ་དམར་ནག་སེར་སྤྲིན་འཁྲིགས། །འབྲུག་དགུ་ངར་ཞིང་འཁྱིལ་འགྲོས་འགྱིང༌། །ཐོག་འཁྱུག་སེར་གསུམ་ལོང་ལོང་འཁྲུགས། །ཁོ་བོ་ཡིད་གཡོས་འཁུ་འཁྲིག་སྐྱེས། །ཕར་ཕྱོགས་འབྲུག་འབྱིན་སེར་སྤྲིན་འོག

།རི་འབུར་སྟེང་གི་གནས་གཞི་ལ། །སུ་ཡོད་ལོ་རྒྱུས་ཅི་འདྲ་སྨྲས། །ཕ་གི་དཔལ་ལྡན་ས་སྐྱ་པའི། །ཞལ་ངོ་མང་པོའི་དབེན་ཁང་སྟེ། །གཉན་མགོན་སྒྲུབ་པའི་རྟེན་ཡོད་ཟེར། །དེས་ན་འོ་སྐོལ་མཇལ་འགྲོ་བྱས། །དེར་འདུས་བློ་དམན་སྐྱེ་བོ་འགས། །སྔ་གོང་ས་འབྲི་འགྲས་ཆེ་བས། །ཤིན་ཏུ་ཕ་གི་གཉན་པར་གླེང༌། །ཕྱིན་ན་བར་ཆད་འཇུག་ངེས་ཟེར། །སྙིང་ནས་ཤ་ཚས་བཤོལ་བར་གནང༌། །དེ་ཚེ་རང་གིས་ལེགས་པར་གཞིགས། །དྲི་མེད་འཇམ་དབྱངས་བདུན་རྒྱུད་ཀྱིས། །དྲི་མེད་ཆོས་སྐྱོང་ཚད་ལྡན་ཞིག །དྲི་མ་མེད་པར་བསྟེན་ངེས་ཏེ། །དྲི་མེད་སེམས་ཀྱིས་དཔྱད་ན་ཡང༌། །རྔམ་འཇིགས་ཐོག་སེར་འགྲིམ་པ་རང༌། །ནམ་དུས་དབང་གིས་ཆ་མེད་ཀྱང༌། །ཕྱོགས་རྣམས་ཐམས་ཅད་སྤྲིན་དང་བྲལ། །ཉི་མའི་འོད་ཟེར་བཀྲ་བཞིན་དུ། །དཔལ་ལྡན་དཔལ་གྱི་རྩེ་མོ་ན། །འབྲུག་དགུའི་གར་འགྱིང་བླ་བྲེ་དང༌། །ཐོག་སེར་འཁྱུག་གི་མེ་ཏོག་འདི། །དཔའ་རྟགས་ཡ་མཚན་ཆེ་བར་སྣང༌། །བསམ་ཡང་ངག་ནས་འདི་སྐད་སྨྲས། །སྟོན་པའི་བསྟན་སྲུང་ཚད་མ་ཞིག །ཡོད་ན་མཆོག་ཐུན་དངོས་གྲུབ་འབྱུང༌། །དྲེགས་བྱེད་འགོང་པོ་གྲངས་མང་ཡང༌། །འཇིགས་པ་མེད་བྱས་ཕྱིན་པའི་མོད༑ ༑དུར་ཁྲོད་འཇིགས་པའི་གཞལ་མེད་ཁང༌། །རྒྱ་ཁྱོན་ཚད་བཟུང་བྲལ་བའི་གཞི། །ཕན་གདུགས་བླ་བྲེ་དྲ་ཕྱེད་སོགས། །སྲོག་ཆགས་བྱེ་བའི་གཡང་གཞི་དང༌། །རྒྱུ་རློན་དྲ་བར་དབང་པོ་ལྔ། །ཙིཏྟའི་ཕོད་ཀྱིས་བརྒྱན་པའི་ཁྲོད། །བསྐལ་པའི་མེ་རླུང་འཁྲུགས་འདྲའི་ཀློང༌། །དཔལ་ཆེན་མགོན་པོ་ཁྲག་འཐུང་བརྒྱད། །སྐམ་རློན་མགོ་ཕྲེང་སྦྲུལ་གདུག་རྒྱན། །སྟག་ཤམ་ལ་སོགས་དུར་ཁྲོད་ཀྱི། །ཆས་རྣམས་མ་འདྲེས་བྲིས་སྐུ་ལྟར། །རང་རང་འཁོར་ཚོགས་དང་ལྡན་པ། །བཀོད་མཛེས་ཁྲི་ལ་མ་ངེས་གདན། །སོ་སོར་འགྱིང་ཚུལ་ལྡན་པར་མཇལ། །རེ་རེ་ལ་ཡང་གསང་བ་ཡི། །གསོལ་འདེབས་བགྱིས་ཤིང་ངོ་མཚར་མཐོང༌། །ཡན་ལག་མཆོག་གཏུགས་མེ་ཏོག་འཐོར། །མཁར་རྩེར་འབྱོར་འཕྲལ་རང་ཉིད་ཀྱིས༑ ༑བསྙེན་པ་བྱ་ཕྱིར་འཁྱེར་བདེ་བའི། །བསྐང་བའི་ཆོག་ཆུང་ཞིག་ཀྱང་བསྒྲིགས། །གཙོ་བརྒྱད་སྐུ་ཡི་སྣང་བརྙན་བཞེངས། །བློ་མོས་རྒྱལ་གྱི་དུར་ཁྲོད་དུ། །དབུས་སྨྱོན་ཆེན་པོའི་གཟིམས་ཕུག་ནང༌། །རང་གིས་ལེགས་པར་བསྙེན་ཅིང་བསྒྲུབས། །ཞག་བདུན་སོང་བའི་སྲོད་ཀྱི་ཐུན། །ཐོན་ནས་དར་ཅིག་སོང་བ་ན། །ཆར་མུན་ཆེར་འཁྲིགས་གློག་ཀྱང་འགྱུ། །འབྲུག་སྒྲ་ལྡིར་ལྡིར་བྱེད་བཞིན་མོད། །མདོག་ནག་ལྕགས་ཀྱི་ཨ་ཙ་ར། །ཁྲོ་ཚུལ་ཅན་བརྒྱད་མདུན་དུ་བྱུང༌། །མི་སྡུག་གཟུགས་འཆང་གར་སྟབས་འགྱིང༌། །སྐམ་རློན་ཐོད་པའི་ཕྲེང་བ་དང༌། །སྟག་ཤམ་རུས་པའི་རྒྱན་དྲུག་ཅན། །བག་ཕེབས་གཟི་བརྗིད་ལྡན་པའི་ཁྲོད། །གཅིག་གིས་བདག་ལ་འདི་སྐད་དོ། །བཅོམ་ལྡན་དཔལ་ཆེན་ཧེ་རུ་ཀཿ

།བདུད་འདུལ་རྣལ་འབྱོར་ཁྲག་འཐུང་ཆེ༑ ༑བྱང་ཆུབ་སྙིང་པོའི་ཤིང་དྲུང་དུ། །གཡུལ་ལས་རྣམ་པར་རྒྱལ་བ་ལྟར། །ཡ་མཚན་ཨར་མོའི་མིང་འཛིན་རྡོ། །རང་བྱུང་ཁྲི་ཡི་སྟན་ལ་བྱོན། །ཞི་རྒྱས་དབང་དྲག་ལས་རྣམས་འགྲུབ༑ ༑མ་འགྱང་མྱུར་དུ་ཛ་ཛ་ཞེས། །དབང་པོའི་གཞུ་བཞིན་མི་སྣང་ཚེ། །བདག་གིས་ཟླ་བོ་གསུམ་འཁྲིད་དེ། །རྡོ་དེའི་སྟེང་དུ་མཉམ་པར་གནས། །མཆེད་བརྒྱད་ཛོ་ཀིའི་ཚུལ་འཛིན་ཅན༑ ༑སྲིད་གསུམ་གནས་ལ་དབང་བྱེད་པའི། །རང་རང་འཁོར་ཚོགས་བྱེ་བ་དང༌། །འཇིག་རྟེན་དྲེགས་བྱེད་མ་ལུས་པ། །བགྲང་ཡས་འདུས་པའི་ཚོགས་མཆོད་ཀྱིས། །བཀའ་བརྒྱུད་རྒྱལ་བའི་ཁྲོམ་ཚོགས་དང༌། །བདག་དང་ཡི་དམ་དབྱེར་མེད་ལ། །མཆོད་རྗེས་ཐམས་ཅད་དགའ་མགུར་རོལ། །ཚིམས་ཤིང་སོ་སོར་གྱེས་པ་ན། །རང་རང་སྲོག་གི་སྙིང་པོ་བརྡར། །ཉིད་ཀྱིས་ཇི་ལྟར་བསྒོ་བའི་ལས། །བདག་ཅག་རྣམས་ཀྱིས་བྱའོ་ཞེས། །ཁས་བླངས་ཀུན་ཀྱང་སོ་སོར་གྱེས། །སླར་ཡང་གཙོ་བོ་བརྒྱད་པོ་དེས། །འདུན་པའི་ལས་སྦྱོར་མང་པོ་ལ། །རྫས་དང་ཁ་ཚར་ཤམ་བུས་བརྒྱན། །རྣམ་བཞིའི་ཕྲིན་ལས་གང་བྱེད་ཀྱང༌། །དབུལ་བྲལ་ནོར་བུའི་བང་མཛོད་སྤྲད། །ཐམས་ཅད་སྣང་བརྙན་གཅིག་ཏུ་གྱུར། །གཅིག་པོས་སླར་ཡང་འདི་སྐད་ཟེར། །གྲངས་མེད་བསྐལ་པར་གྲངས་མེད་སེམས་མཆོག་བསྐྱེད། །གྲངས་མེད་སྲིད་མཚོར་བགྲང་ཡས་སྤྲུལ་པ་ཡིས། །གྲངས་མེད་ཐུབ་བསྟན་བགྲང་དཀའི་ཁུར་གྱིས་ལྕི༑ ༑གྲངས་མེད་འགྲོ་ལ་དྲང་ངེས་དོན་སྟོན་ཕྱིར། །ཟླ་ཚེས་བཟང་པོ་ཡོངས་སུ་གང་ཚེས་ལ། །འཇིག་རྟེན་དབང་པོའི་འཕྲུལ་ཁང་མཆོག་གཉིས་དྲུང༌། །བསྟན་འགྲོའི་དོན་དུ་ཕྲིན་ལས་རྣམ་པ་བཞི། །མཐར་ཕྱིན་ལེགས་སྨོན་ཤིས་བརྗོད་མཐར་འདོན་དགོས། །ཞེས་གསུངས་ནམ་མཁའི་མེ་ཏོག་གྱུར། །བདག་ཅག་རྣམས་ཀྱང་འགྲོ་འམ་སྙམ། །ཆར་རླུང་མུན་སྨག་འཇིགས་པ་ཡིས༑ ༑ཤིན་ཏུ་ལུས་ནི་ངལ་གྱུར་ཀྱང༌། །སེམས་ནི་དགའ་བའི་དཔའ་གདེང་ཐོབ། །ལྷ་ཡི་ལུང་བཞིན་མ་གཡེལ་བར། །ཟླ་བ་བརྒྱད་པའི་བཅོ་ལྔ་ལ། །ར་ས་འཕྲུལ་སྣང་ཇོ་ཤཱཀ་དྲུང༌། །སྐྱེ་དང་སྐྱེ་བ་ཐམས་ཅད་དུ། །ཆོས་ཀྱི་སྐུ་ལས་མ་གཡོས་པར། །གང་འདུལ་གཟུགས་སྐུའི་བཀོད་པ་དེས། །སྲིད་གསུམ་འཁོར་བ་མ་སྟོང་བར། །ཕྱག་ན་པདྨོ་བཞིན་དུ་བྱས། །ཆུ་མོ་གླང་གི་ལོ་ལ་ཕྱིན། །ཧོར་ཟླ་བཞི་པའི་ཡར་ཚེས་ནང༌། །བྱང་ཕྱོགས་རྟ་ཡེལ་གཞུང་རྒྱུད་དེ། །གནམ་མཚོ་ཕྱུག་མོར་ཉེ་བའི་ཆ། །ཆེད་འགག་ཉ་ཆུའི་གླང་དེལ་དུ། །སྒར་ཆེན་སྟན་ནི་ཆགས་པར་ཕབ༑ ༑བཀྲ་ཤིས་ལྷ་ཡི་དོ་ཆེན་རྩེར། །བསང་དང་རྔན་གྱི་ཆོ་ག་བགྱིས། །དེ་ཚེ་དྲི་ཟའི་ཕོ་བྲང་སྟེང༌། །འཇའ་ཚོན་ལྔ་ཡི་སྤྲིན་ཚོགས་འཁྲུགས། །ཕྱོགས་རྣམས་ཐམས་ཅད་ས་དཀར་ཆར༑ ༑ཆིལ་ཆིལ་བར་མཚམས་མེད་པར་གནང༌། །མཚོ་ཡང་ཁ་དོག་ལྔ་རུ་ལྡང༌། །ཆེ་བཙན་ལྡན་པའི་བླ་དཔོན་དང༌། །ཁྲོམ་ཆེན་མི་མང་ཚོགས་རྣམས་ཀྱང༌། །ཡ་མཚན་ཆེ་ལྟས་མངོན་གྱུར་ཚེ། །ཧོར་རྗེ་གཡུལ་རྒྱལ་སྟན་ལས་ལངས། །གྲོ་དཀར་རྟ་ཡི་ཁ་མཐུར་ལ། །བཀྲ་ཤིས་དར་གྱི་ཆས་དང་བཅས། །ཕྱག་བགྱིས་མཐའ་དམག་འཇིགས་པ་ལས། །སྐྱོབ་པའི་འདུན་པ་དགོས་ཞེས་ཟེར། །དེར་འདུས་འདུས་པའི་ཚོགས་བཅས་ཀྱིས། །གསོལ་འདེབས་བསམ་པ་ལྷུན་གྲུབ་མ། །ཚར་གསུམ་གསུང་བའི་བར་གྱི་ཚེ། །གཉན་རྗེ་ཟུར་ཕུད་ལྔ་ལྡན་དེ། །རྒྱས་པའི་ཞལ་དཀྱིལ་འཛུམ་མདངས་ཅན། །ཕྱག་གཉིས་རིན་ཆེན་གཞོང་པ་བསྣམས། །དགོས་འདོད་སྟེར་བའི་ཆ་བྱད་ལྡན། །དར་དཀར་བེར་ཆེན་ཀླུབས་ཤིང་འགྱིང༌། །རྟ་མཆོག་རག་དཀར་གཡུ་རྔོག་ཅན། །རིན་ཆེན་རྒྱན་སྤྲས་ཆིབས་སྟོང་ལྡན། །དཀར་པོ་ལྷ་འཁོར་སུམ་བརྒྱ་དང༌། །གཞན་ཡང་ཆ་ལུགས་མ་ངེས་པ། །བྱེ་བ་དགུ་ཁྲི་གྲངས་སྙེད་རྣམས༑ ༑རྗེ་བློན་འབངས་འཁོར་ཐམས་ཅད་ཀྱིས། །དགྱེས་པའི་ཞལ་མཆོག་ཡོངས་སུ་བསྟན། །གནས་མཆོག་བཀྲ་ཤིས་དོ་ཆེན་ཡང༌། །གནས་ཆེན་དག་པ་ཤྲཱི་ལྟར། །གནས་ཚུལ་བཀྲ་ཤིས་སྒོ་མང་དུ། །གནས་ནས་འདུག་པ་ཁོ་བོས་མཐོང༌། །དེ་ནུབ་དག་པའི་གཉིད་སྣང་ལ། །གུ་རུ་རཏྣའི་མཚན་ཅན་དྲུང༌། །གདམས་ཟབ་ཚེ་དབང་ནོད་པའི་ཚུལ། །ལོགས་སུ་ཡི་གེར་བཀོད་ནས་ཡོད། །བྱང་ཆུབ་སེམས་དཔའ་མང་པོ་ཡི། །དབེན་གནས་སེ་མོ་དོ་ཆེན་དེ། །མཐོང་བའི་མོད་ལ་ཡིད་ཀྱང་གཡོས། །བདག་གིའང་བླ་མའི་རྣམ་པར་ཐར། །ཚུལ་བཞིན་བསྐྱངས་པའི་དྲན་སྣང་གསལ། །ཏི་སེ་ལ་ཕྱི་ཙཱ་རི་སོགས། །གནས་མཆོག་ཆེན་པོ་ཐམས་ཅད་དུ། །ཁོ་བོས་ཀྱང་ནི་སྙིང་པོ་ཡི། །དོན་བསམ་བསྟན་ལ་བྱ་བ་མཆོག

།ཡང་ཡང་བགྱིས་པའི་སྤྲོ་དགའ་དེ༑ ༑སྲིད་རྩེའི་བར་དུ་འགྱུར་སྙམ་ཤར། །ཕྱི་ནངས་ཉི་མ་ཤར་དྲོས་ལ། །དཀར་གསུམ་མངར་སོགས་ཟས་ཀྱི་སྣ། །མ་ཚང་མེད་དེ་མཚོ་ལ་ཕུལ། །འཁྲུལ་གཞིས་གཡོས་པའི་མིག་ལམ་དེར༑ ༑ལྦུ་ཕྲེང་སྣ་ཚོགས་པདྨར་གྱུར། །འོད་འཕྲོས་མཚོ་དེ་ཁྱབ་པར་སྣང༌། །མཛེས་ལྡན་བཞིན་བཟང་ན་ཆུང་ཞིག གསེར་མདོག་ཉ་ཆེན་ཡོར་མོ་ལ། །གསེར་གྱི་སྒ་སྲབ་ནོར་བུས་བརྒྱན༑ ༑གསེར་མཐུར་ཤིན་ཏུ་རིང་བའི་སྣེ། །གུས་ཚུལ་ལྡན་པས་བདག་ལ་བསྲིངས། །བདག་གིས་ཀྱང་རང་གི་བཞོན་པ་ལས། །མྱུར་དུ་བབ་སྟེ་ལེན་གྱི་ཚུལ། །དེ་ལ་བྱིན་པའི་སྣང་ཉམས་ཤར༑ ༑ཉེ་འཁོར་གསུམ་ལ་ཕར་བལྟས་ཚེ། །ཁྲུས་ཀྱི་བྱ་བ་བྱེད་ཅིང་འདུག །གཞན་པའི་རྗེ་དཔོན་མི་མང་ཀུན། །རྟ་ཞོན་སོ་སོར་འགྲོ་བར་བརྩམ། །དེ་མཚམས་བདག་གི་བསམ་ཡུལ་ལ༑ ༑པདྨས་ཁེངས་པའི་མཚོ་ནང་འདིར། །ལྷ་ཡི་བཙུན་མོའི་ཞལ་དཀྱིལ་དང༌། །ཡ་མཚན་གསེར་ཉ་རི་ཕྲན་ཙམ། །རིན་ཆེན་བརྒྱད་ལྡན་འདི་འཁྱུག་པའི། །ཆ་ཤས་ཙམ་ཡང་མི་མཐོང་བ༑ ༑སྐྱེ་བོ་འདི་དག་ཧར་བལྟས་ཀྱང༌། །མ་རིག་བད་ཀན་སྒྲིབ་གཡོགས་ཅན། །སྙིང་བརྩེས་བསྐྱངས་པའི་ཡུལ་དུ་རིག །དེ་ཚེ་བཞིན་བཟང་འཛུམ་ལྡན་དེས། །བདག་བསམ་ཤེས་པས་ལེགས་པར་འདུད། །ཐལ་མོ་སྦྱར་ནས་འདི་སྐད་དོ། །བདག་ཅག་སྲིད་མཚོར་ཆགས་པའི་མིག་ནད་ཅན། །བེམ་པོའི་རང་བཞིན་སྐྱེ་བོའི་ཚོགས་འདི་དག །སྔོན་ནས་གོམས་པའི་བསགས་སྦྱང་ཆུང་བ་ནས། །རྒྱལ་ཀུན་མཚན་དཔེའི་ཡོན་ཏན་ཀུན་བསྟན་ཀྱང༌། །རང་རྒྱུད་མ་དག་ཀུན་ཀྱང་སྐྱོན་ཅན་ཏེ། །དུང་གི་རང་བཞིན་སེར་ནག་ཅན་དུ་རྟོག །དག་པའི་སྣང་བར་དག་པ་འབུམ་འཆར་ཞིང༌། །གཉན་གྱི་རྗེ་བོ་རྒྱལ་བ་ཐོད་དཀར་ཡང༌། །ཁྱོད་ཀྱི་ཆེ་བའི་ཡོན་ཏན་མཐོང་བའི་མོད། །ཞི་བའི་འཛུམ་མདངས་རྒྱས་པའི་ཞལ་མཆོག་བསྟན། །དགོས་འདོད་ཡིད་བཞིན་ནོར་གྱི་གཏེར་མཛོད་ཕོག །དྲེགས་པའི་འཁོར་གྱིས་གདུག་པའི་སེམས་ཉིད་བོར། །སྔོན་དུས་ཁོ་མོའི་བསྟི་གནས་སེ་མོ་དོར། །དམ་ཚིག་ཆེན་པོས་རྗེས་སུ་བཟུང་བཞིན་དགོངས༑ ༑དེ་ནས་བཟུང་སྟེ་བྱང་ཆུབ་སྙིང་པོའི་བར། །འདྲེན་མཆོག་ཁྱོད་ལ་གུས་པས་སྐྱབས་སུ་མཆི། །ཞེས་ཟེར་གུས་པས་ཐལ་མོ་སྦྱར། །ཕྱི་འགྲོས་ཚུལ་དུ་མི་སྣང་ངོ༌། །འབའ་རོམ་གནས་ཀྱི་ཡང་སྙིང་མཆོག

།རྫ་དེལ་རིན་ཆེན་སྤུངས་པ་དེར། །གནས་ཞག་བགྱིས་པའི་ཐོ་རངས་ཆར། །ཁམས་དྭངས་དབང་པོ་གསལ་བའི་མདུན། །དར་མ་དབང་ཕྱུག་དགེ་བསྙེན་ཆེ༑ ༑ལྷ་ཡི་མཆོག་གྱུར་གང་བ་བཟང༌། །མི་དཀར་རྟ་དཀར་འགྱིང་བག་ཅན། །བ་དན་དཀར་པོ་སྲིད་རྩེར་སྒྲེང༌། །དཀར་པོ་ལྷ་ཡི་འཁོར་ཚོགས་ཀྱིས། །ཉ་དང་གནམ་སྟོང་ཚེས་བརྒྱད་ལ༑ ༑བསྙེན་གནས་སྡོམ་པ་བླངས་པའི་མཇུག །མང་མ་ཕྱིར་གཤེགས་རྗེ་བོ་དེས། །འདི་ནས་འདམ་སྟོད་ས་ཡི་ཆ། །ཐང་ལྷའི་ལྷ་འཁོར་སུམ་བརྒྱ་པོ། །མཐོང་བའི་རི་ལ་བསང་མཆོད་དང༌༑ ༑རྟེན་འབྲེལ་རིམ་འགྲོར་གང་ཆེ་རྣམས། །ཁྱོད་ཀྱིས་བྱས་ནས་ཧོར་རྗེ་ཡི། །རིགས་བརྒྱུད་འཛིན་པའི་དཔག་བསམ་ལ། །མངའ་ཐང་རླབས་ཀྱི་ཡལ་འདབ་འཕྱུར། །ཆབ་སྲིད་དགེ་བའི་པདྨོ་འཛུམ། །ཐེའུ་དྲི་ཟས་འདོགས་པར་སྣང༌། །སྨིན་ལེགས་ཆོས་སྒྲོན་ཉིད་ལ་ཆོལ། །རིང་ནས་ཚད་པས་མྱོས་རྣམས་ཀྱང༌། །བསིལ་ཐོབ་ངལ་གསོས་དབུགས་འབྱིན་བྱེད། །ཞེས་སོགས་དོ་དམ་མང་དག་བསྒོས། །བསྒོས་བཞིན་འདམ་དུ་ཕྱིན་ནས་ཅིང༌། །ཁོར་ཚའི་སྲིད་ལ་འཕེལ་ལྡན་དང༌། །འཇིག་རྟེན་དགེ་ཞིང་བདེ་བའི་ཕྱིར། །ས་གནད་མཆོད་རྟེན་བྱིན་ཆེན་རྣམས༑ ༑ཞིག་པ་གསོས་ཤིང་རབ་གནས་བསྐྱར། །བྱིན་ཆེན་མཆོད་རྟེན་ནག་འབལ་དེར། །གུ་རུ་མཐིང་ནག་རྡོ་རྗེ་གདེངས། །ཕུར་བུ་བསྒྲིལ་ཞིང་ཤིས་བརྗོད་མཛད། །མཆོད་རྟེན་དམར་འབལ་དྲུང་དུ་ཡང༌། །གཏུམ་པོ་ལག་ན་རྡོ་རྗེ་མཇལ། །སྐྱེ་མང་རྗེས་སུ་བཟུང་བའང་དྲན། །འདམ་ལུང་ས་ཡི་ཁྱོན་ཡངས་དེར། །གཉན་རིགས་བྱེ་བ་དགུ་ཁྲིའི་ཚོགས། །བྱང་སེམས་ནམ་མཁའི་སྙིང་པོ་ཡི། །ཐུགས་རྗེའི་ཟེར་གྱིས་གང་བར་མངོན། །གཞན་ཡང་བྱང་རྒྱུད་ལྷ་རིགས་དག །མོ་ནོམ་ལ་སོགས་མཐའ་ཡས་ཀྱིས། །དགེ་བསྙེན་སྡོམ་བརྩོན་ནོད་པ་སོགས། །བགྲང་ཡས་མཆིས་ཀྱང་ཡི་གེར་འཇིགས། །ཧོར་ཟླ་དགུ་པའི་ནང་དུ་སླེབས། །ཁོ་བོ་མདོ་ཁམས་ཕྱོགས་སུ་ཆས། །ཧོར་རྗེ་དཔོན་བློན་བརྒྱ་ཕྲག་གིས། །འདུས་ཆེན་ལྷ་རི་བར་དུ་བསྐྱལ། །ཆེན་པོ་ཁོར་ཚ་གཡུ་རྒྱལ་དེས། །གདུང་བའི་སེམས་ཀྱིས་མ་ཕོད་ནས། །མིག་ནས་མཆི་མ་གཡོ་བཞིན་དུ། །འདར་འདར་སྐད་དང་བཅས་ནས་ནི། །འཇིག་རྟེན་སྣང་བའི་བསྟུན་ཚུལ་དང༌། །བྱ་བཞག་བཀོད་གནས་ཇི་སྙེད་ཅིག

།བརྩེ་བའི་སེམས་ཀྱིས་རྒྱས་པར་སྨེད། །འབྲལ་མི་ཕོད་ཅིང་འཇུ་ཞིང་འཐམ། །མི་བཟང་དེ་དག་ཐམས་ཅད་ཀྱང༌། །སྐྱོ་བའི་གནང་ཚུལ་དུ་མ་སྟོན། །ཨ་ཅེའང་མཆི་མས་བརྣངས་བཞིན་དུ། །ཡབ་རྗེ་རྒྱལ་བའི་མཚན་ནས་འབོད། །ཐུགས་རྗེ་ཅན་གྱིས་སྲུངས་ཤིག་གསུང༌། །ཤིན་ཏུ་བརྩེ་བའི་གདུང་ཚུལ་སྟོན། །ཁོ་བོའང་ཡིད་ནི་ཅུང་ཟད་གཡོས། །འོན་ཀྱང་དཔོན་ལ་འདི་སྐད་ཞུས། །ངེད་ཅག་གང་དུ་འགྲོ་ཡང་རུང༌། །ཐུགས་ཀྱི་ངལ་བ་རིང་དུ་དོར། །ཉིད་རང་སྐུ་ཡི་རིམ་འགྲོ་ལ། །བརྩོན་པ་ལན་ཅིག་མིན་པ་མཛོད། །ཁྱོད་ལ་འཇིག་རྟེན་སྲིད་འཛིན་དང༌། །ཆབ་སྲིད་མངའ་འབངས་མཐའ་ཁྱོན་ངོས། །མཐའ་དམག་འཇིགས་པ་ཉིད་རང་ཚེ། །ཁོ་བོས་ཁག་ཆེན་འཁུར་ཞེས་གྱེས། །དེ་ཉིན་རྔོད་པའི་ཇ་འདྲེན་དང༌། །འགོམ་དུ་འབོད་མི་དུས་གཅིག་འགྲིག །རྟེན་འབྲེལ་བརྟག་པའི་ཆོས་ཉིད་དེས། །རྔོད་སྨད་རྒྱལ་གྱི་བྲག་རྩར་འབྱོར། །སྐལ་ལྡན་འབུམ་ཕྲག་ཕྱེད་གསུམ་ལ༑ ༑སྒྲུབ་པ་བཀའ་བརྒྱད་དཀྱིལ་འཁོར་དུ། །སྨིན་གྲོལ་དབང་རྣམས་བསྐུར་བའི་ཚེ། །མེ་ཏོག་ཆར་དང་འཇའ་འོད་འཁྲུགས། །ཆབ་རོམ་ཆུར་ཞུ་ནེའུ་གསེང་སྔོ། །ཡང་དག་བུམ་པ་འཕར་བ་སོགས། །པྲ་རྟགས་གཞུང་མཐུན་ཡ་མཚན་ལྟས། །བགྲང་བར་མི་སྤོབས་དཔག་མེད་བྱུང༌། །ཉེར་བདུན་སྲོད་ཀྱི་ཐུན་མཚམས་སུ། །ཐམ་ཐུམ་གཉིད་པའི་འཁྲུལ་སྣང་ལ། །དཀོན་མཆོག་པདྨོ་ཡིན་ཞེས་པའི། །ཡེ་ཤེས་ཌཱ་ཀིའི་ཆ་བྱད་ཅན། །འོད་ཟེར་དཀར་པོའི་སྣ་ལམ་ནས། །འཇམ་ཚིག་དལ་བུས་འདི་སྐད་དོ། །ཀུན་བཟང་རྒྱལ་བའི་ཕོ་བྲང་དུ། །རིག་འཛིན་སྐྱེས་མཆོག་ཆེན་པོ་རྣམས། །སྨིན་གྲོལ་གསང་སྔགས་ཟབ་དགུར་སྤྱོད། །ཁྱེད་ཀྱང་འབྱོན་པར་སྤྲོ་འམ་གསུངས། །སྤྲོ་ཞུས་ཕྱི་བཞིན་འབྲངས་ནས་སོང༌། །རྡོ་རྗེའི་བྲག་རི་འཇིགས་རུང་ཞིང༌། །དམར་སྨུག་འཆོང་མདོག་བརྗིད་བག་ཅན། །ཆོས་ཀྱི་འབྱུང་གནས་བརྩེགས་འདྲའི་དབུས། །གཞལ་མེད་ཁང་ཆེན་རྒྱ་ཁྱོན་བཀོད། །བསམ་བརྗོད་ཡུལ་ལས་འདས་པའི་ནང༌༑ ༑འོད་ལམ་དེ་ཡང་ཐལ་གྱིས་སྣང༌། །རིན་ཆེན་ལས་གྲུབ་ཁྲི་སྟེང་དུ། །རྗེ་བཙུན་ཆོས་ཀྱི་རྒྱལ་པོ་དེ། །རིག་འཛིན་སྔགས་ཀྱི་ཆ་ལུགས་ཅན། །ལྟ་བས་ཆོག་མི་ཤེས་པའི་སྐུ། །མཚན་དཔེ་ལྡན་པའི་གཡས་ཕྱོགས་ན། །བདེ་གཤེགས་འདུས་པའི་དཀྱིལ་འཁོར་དུ། །ལྷ་ཚོགས་དངོས་སུ་བཀྲ་བར་སྣང༌། །རིག་འཛིན་རྒྱལ་བའི་ཚོགས་རྣམས་ཀྱང༌། །རྡོ་རྗེའི་གསུང་མཆོག་འཛབ་དབྱངས་ནི། །འབྲུག་སྟོང་ལྡིར་བའི་སྒྲ་ལྟར་གྲགས། །ཐམས་ཅད་དགྱེས་པའི་ཞལ་འཛུམ་དང༌། །རྣམ་འགྱུར་བདག་ལ་སྟོན་བཞིན་དུ། །རང་རང་གྲལ་ལ་འཁོད་པར་བརྩམ། །བདག་གིས་གུས་པས་ཕྱག་བགྱིས་ཤིང༌། །དཀྱིལ་འཁོར་ཆེན་པོའི་མདུན་ཐད་དུ། །དང་པོ་ཉིད་ནས་རང་ཉིད་ཀྱི། །ཡིན་པ་འདྲ་བའི་ཁྲི་སྟན་ལ། །དབང་ཞུ་གཙོ་བོའི་ཚུལ་དུ་འཁོད། །གུ་རུ་ཆོས་ཀྱི་རྒྱལ་པོ་དེས། །གསང་སྔགས་ཆེ་བའི་ཡོན་ཏན་དང༌། །བདེ་གཤེགས་ལྷ་ཡི་དཀྱིལ་འཁོར་ཆེར། །བསྐལ་པར་བསགས་སྦྱང་ལས་སྨོན་ཅན། །སྐལ་ལྡན་སྐྱེས་ཆེན་མ་ལགས་པས། །

ཨུ་དུམ་ཝ་རའི་མེ་ཏོག་ལྟར། །སྐལ་དམན་ཀུན་གྱིས་མཐོང་བའམ། །ཐོས་པ་ཉིན་སྐར་དག་དང་མཚུངས། །ཞེས་གསུངས་དབང་རྣམས་རིམ་བཞིན་མཛད། །དམོད་བོར་མེ་ཏོག་དོར་བ་དང༌༑ ༑ལྷ་ཡི་རྣམ་དག་བསྟན་པའི་སྐབས། །གཙོ་འཁོར་དེ་དག་ཐམས་ཅད་ཀྱང༌། །སྒྲིབ་མེད་ཤེལ་གྱི་མཆོད་སྡོང་བཞིན། །དཔའ་བོ་གར་དགུའི་ཉམས་ལྡན་རྣམས། །གསལ་ལ་མ་འདྲེས་ཆས་བརྒྱད་འཆང༌། །ཧ་ཧཱུྂ་གད་རྒྱང་ཆེན་པོ་སྒྲོག །དེར་འདུས་བདག་ཅག་གསང་བའི་མཚན། །ཆེ་མཆོག་ལས་འབྲེལ་རྩལ་དུ་བཏགས། །ཕྱི་ནང་གསང་བའི་དབང་བསྐུར་རྣམས། །ཤིན་ཏུ་རྒྱས་པར་ཀུན་ལ་གནང༌། །བཀའ་གཏད་ཤིས་པ་བརྗོད་པའི་མཐར། །ཐམས་ཅད་སོ་སོར་གྱེས་པའི་མཇུག །བདག་དང་བཤུལ་ལམ་རིང་དག་ལ། །འགྲོ་བའི་བསམ་པ་སེམས་འཕྲེང་ཅན༑ ༑གཅོང་གཅོང་ནད་ཀྱིས་ཟིན་པ་ལྟར། །གྱུར་ཚེ་རྗེ་བཙུན་ཆེན་པོ་དེས། །སླར་ཡང་དཔལ་ཆེན་ཆེ་མཆོག་གི། །སྐུར་བསྟན་ནས་ནི་འདི་སྐད་གསུངས། །བུ་བུ་མ་འཕྲེང་ཡིད་ཀྱིས་འདི་ལྟར་ཟུངས། །དུས་ངན་སྙིགས་མ་ལྔ་བདོའི་བསྐལ་བ་ལ། །བླ་མ་ཚུལ་འཆོས་མཁས་པ་འགའ་ཞིག་གིས། །ཆོས་མིན་ཆོས་སུ་བསྟན་ནས་དད་ལྡན་སླུ། །དེ་དུས་ཀུན་བཟང་གསང་བའི་ཡང་མཆོག་གཅེས། །ནམ་མཁའི་དབུས་སུ་གླུ་དབྱངས་སྣ་ཚོགས་ལེན། །རྒྱ་མཚོའི་དཀྱིལ་དུ་གར་མཁན་རོལ་རྩེད་སྒྱུར། །བྱིས་པ་ཆུང་ངུས་ཟློས་གར་ཕྱིར་ལོག་སྒྱུར༑ ༑མ་འདས་འདས་དུས་ཕ་བོང་ཆབ་རོམ་བཞུ། །རི་ཡི་ངོས་ནས་ལྕགས་སྤྲེ་རཀྟ་འགྱེད། །ཅེས་སོགས་གཞན་ཡང་ཞལ་ཏ་དང༌། །ལུང་བསྟན་གསུང་མཆོག་མང་ཡོད་ཀྱང༌། །བློ་དམན་ཡིད་གཉིས་སྤོང་ཕྱིར་བཞག །སྐྱེ་དང་སྐྱེ་བ་ཐམས་ཅད་དུ། །མི་འབྲལ་རྗེས་སུ་འཛིན་པ་ཡི། །གསུང་གི་བདུད་རྩིས་ཚིམ་པར་མཛོད། །བླ་མ་ཡི་དམ་ཆོས་སྐྱོང་ཀུན། །འདུས་པའི་ཞབས་རྡུལ་སྤྱི་བོར་བླངས། །ཐུང་མིན་ལེགས་པའི་སྨོན་ལམ་བཏབ། །སྲིང་གཅིག་ཡེ་ཤེས་ཌཱ་ཀི་དེས། །སྔར་བཞིན་སླར་ཡང་རང་གནས་བསྐྱལ། །གཉིད་སད་དགུང་ཐུན་འཇུག་ལ་ཉེ༑ ༑རྟོགས་ལྡན་བཀྲ་ཤིས་བསོད་ནམས་ཀྱིས། །བསྐུལ་ངོར་འདི་ཐད་ལྷུག་པར་ཡང༌། །ཟུར་དུ་ཡིག་ཆུང་ཡོད་པས་ངེས། །སླར་ཡང་རྔོད་སྟོད་གངས་ཤོད་དུ། །ཁྲི་ཕྲག་འཛོམས་པའི་སྐལ་ལྡན་ངོར། །བླ་མ་ནོར་བུ་རྒྱ་མཚོ་ཡི། །དབང་དང་སྐྱེ་བདུན་སྒྲུབ་པ་སྦྲེལ། །བུམ་པ་འགུལ་ཞིང་རིལ་བུ་འཕུར། །འཛད་མེད་གཏེར་གྱི་བང་མཛོད་ལྟར། །སྤྱད་ཅིང་རིལ་བུ་འཕེལ་བར་སྣང༌༑ ༑བཀྲ་ཤིས་གངས་ཀྱི་ར་བ་ན། །དག་པ་སེམས་ཀྱི་འཆར་སྒོ་ལ། །གྲ་ཕུ་ལྷ་ཡི་ཕོ་བྲང་ཆེར། །གནས་ཀྱི་གཙོ་ཆེན་ལྟེ་བ་རྣམས། །སྒོ་འབྱེད་རྟེན་འབྲེལ་བྱུང་གྱུར་ཀྱང༌། །རྒྱུ་རྐྱེན་ཕྲ་མོའི་ཕྱི་བཤོལ་གྱིས། །ཁོ་བོ་སླར་ཡང་ཉི་ཟླ་བཞིན། །མདོ་ཁམས་ཕྱོགས་སུ་འཆར་བར་མངོན། །རྣམ་རྒྱལ་དགོན་གྱི་བླ་བྲང་དུ། །གནམ་ལྕགས་མདོག་ཅན་ཨ་ཙ་ར། །མི་སྙིང་རྐང་གླིང་ཐོགས་པ་ཞིག

།མ་གཡེལ་དུས་ཀྱི་ལྟོ་སློང་ཟེར། །ཅི་མིང་གང་ལ་འོང་ཞེས་དྲིས། །ཁའུའི་བྲག་རྫོང་གནས་ནས་འོངས། །ཙ་ཏུརྨུ་ཁ་བྱ་བ་ཡིན། །དམ་ཚིག་དབང་གིས་ཁྱོད་ཕྱིར་འབྲངས༑ ༑བར་ཆད་ཉམས་གྲིབ་སེལ་བ་དང༌། །དུས་གཏོར་ལེན་ཕྱིར་འོངས་ཞེས་ཟེར། །ཡ་མཚན་ཆེར་མངོན་འདི་སྐད་བསྙད། །ཁྱོད་ཀྱིས་བདག་ལ་བསྲུང་སྐྱོབ་པའི། །སྔོན་དུས་ལས་བཟང་ཇི་ལྟར་འབྲེལ། །ད་ལྟ་བསྙེན་སྒྲུབ་དུས་གཏོར་སོགས། །ཁྱོད་ལ་སྒེར་དམིགས་མེད་མོད་ཀྱང༌། །ལྷ་མིར་ཡོང་བའི་རྒྱུ་རྐྱེན་དང༌། །བར་ཆད་ཅི་འདུག་སེལ་ཐབས་ཅི། །ད་ནས་ཁྱོད་གསོལ་བསྟེན་མཆོད་ན། །བསྟེན་པའི་ཐབས་ཚུལ་སྨྲོས་དང་སྨྲས། །མདུན་དུ་དལ་ཕབ་འདི་སྐད་ཟེར། །ཁྱོད་སྔོན་རྒྱ་གར་ལྷོ་ཕྱོགས་སི་ཏའི་ཡུལ། །མུན་པ་དྲག་པོ་ཞེས་པའི་དུར་ཁྲོད་དུ། ། རྣལ་འབྱོར་རཀྵ་ཙཎྜ་ཞེས་བྱ་བ། །ཞལ་བཞི་མགོན་པོའི་དངོས་གྲུབ་བརྙེས་པར་གྱུར། །དེ་ནས་རྒྱུད་དེ་སླར་ཡང་གཉན་ལོ་ཡི། །སློབ་མའི་མཆོག་གྱུར་རཱ་ཛའི་མཚན་འཛིན་པ། །གཉན་གྱི་མགོན་པོར་གུས་བློ་ལྡན་ན་ཡང༌། །ཚེ་ནི་བར་དུ་གཅོད་པའི་དབང་དུ་སོང༌། །དེ་ཡི་རྗེས་སུ་བླ་མ་ཁའུ་པའི། །སློབ་མ་གྲགས་པ་ཡེ་ཤེས་ཞེས་བྱར་གྱུར༑ ༑ཁའུའི་བྲག་རྫོང་དབེན་གནས་ཕུག་པ་རུ། །ཁྱོད་ཀྱིས་བདག་ལ་བསྙེན་ཞིང་ལོ་དགུར་འབད། །དེ་ནས་བཟུང་སྟེ་སྐྱེ་བ་བདུན་དུ་འབྲེལ། །ད་ལྟ་སྐྱུ་རའི་གདུང་དུ་ཁྱོད་གྱུར་མོད༑ ༑དམ་ཚིག་དབང་གིས་བདག་གིས་ཕྱི་བཞིན་འབྲངས། །བར་དུ་གཅོད་པའི་རྐྱེན་གྱུར་ངས་སེལ་མོད། །ཁྱོད་ཀྱང་ཤཱཀྱའི་དགེ་སློང་བསྟན་འཛིན་ཏེ། །ཉམས་གྲིབ་དབང་གིས་ཞག་ཤས་ངལ་བར་སྣང༌། །སྲོག་ལ་རྒོལ་བའི་བར་ཆད་དུས་འདེབས་པ། །ཉེར་ལྔའི་ས་ལུག་ལི་ལ་ཕྱིན་པའི་དུས། །ཤིན་ཏུ་སྐག་པས་ཡིད་ལ་ལེགས་པར་ཟུངས། །ལྕགས་སྦྲུལ་ལོ་པས་གནོད་སེམས་སྦྱོར་ངན་རྩོམ། །ཚེ་ཡི་འདུ་བྱེད་སྟོར་ལ་ཐེ་ཚོམ་དཀའ། །སྤྱོད་ལམ་གཟོབས་ལ་འདི་བཞིན་རིམ་འགྲོར་འབུངས། །གཉེན་མགོན་ལུས་གྲིབ་བཞིན་དུ་འཁོར་བ་ལ། །གཞུང་བཞིན་བླ་རྡོ་གྲི་སྙིང་རྟེན་རྫས་སོགས། །ཟླ་བ་བྱུང་ངོ་ཅོག་གི་དགུ་གསུམ་ལ། །དུས་གཏོར་ཕུལ་ལ་དེར་དམིགས་ལས་སྦྱོར་གྱིས། །བསྐང་དང་མངའ་གསོལ་དཔལ་མགོན་བརྒྱད་ལའང་དགོས༑ ༑དགེ་ལ་སྦྱིན་སྲེག་བགྲང་ཡས་བགྱིས་པ་ན། །སྐག་ཆེན་དེ་ལས་སྒྲོལ་ཏེ་སྐག་ཆུང་ནི། །གནམ་ལོ་ཤིང་ལུག་ལྕགས་གླང་མེ་སྟག་གསུམ། །ཤར་དུས་གོང་བཞིན་སླར་ཡང་འབད་དགོས་སོ། །ཚེ་ཚད་མཐར་ཕྱིན་བདུད་བཞིའི་གཡུལ་ལས་རྒྱལ། །གཉིས་འཛིན་དོར་ལ་ཇི་ལྟར་བསྒོས་བཞིན་ངེས། །བར་ཆད་ཞི་ཞིང་མི་མཐུན་ཕྱོགས་ལས་རྒྱལ། །བསམ་པའི་དོན་བཟང་བརྩོན་པས་བདག་གིས་སྒྲུབ། །བླ་རྡོ་གྲི་སྙིང་རྐང་གླིང་རྟེན་རྫས་ལ། །བརྙས་སེམས་འབགས་བཙོག་འགོམ་གཡབ་ཤོར་གྱུར་ན། །ཆོས་སྐྱོང་འཁུ་ནད་རིམས་སོགས་འཁོར་ལ་འབྱུང༌༑ ༑ཕྱུགས་གོད་ཡོང་བས་ཤིན་ཏུ་གཟབ་པར་མཛོད། །དོན་རྣམས་བསམ་ལ་བརྩོན་འགྲུས་དཔག་མེད་བསྐྱེད། །སྐྱབས་མཆོག་གསུམ་ལ་གྲོས་ཕུག་གཏད་པ་ན། །ཕུན་སུམ་ཚོགས་པའི་བདག་པོར་འགྱུར་བ་ཡིན། །ཞེས་སོགས་ཟེར་བའི་ཡིག་ཆུང་ཞིག

།ཟུར་དུ་བཀོད་པ་ཡོད་དེ་མཆིས། །ཁམས་སྟོད་ས་ཡི་ཐིག་ལེའི་ཆར། །ཆེན་པོའི་གནས་གཞི་སྡེ་སྟེང་དུ། །ཆོས་རྗེ་སྐུ་མཆེད་དབུར་བཞུགས་པའི། །ལས་སྐལ་ལྡན་པ་མང་བ་དག །རྡོ་རྗེ་ཕྲེང་བའི་དཀྱིལ་འཁོར་དུ། །སྨིན་གྲོལ་དབང་གིས་ཚིམ་པར་བྱས། །མགོན་པོ་ཁང་དུ་མངའ་གསོལ་ཚེ། །ཆོས་སྒྲོན་ཞི་བའི་ཞལ་མཆོག་མཐོང༌། །བདུན་ཕྲག་སྐྱེ་བའི་དྲན་སྣང་དང༌། །རྣམ་དཀར་ལས་ཚོགས་མང་པོ་ཞིག །གནས་གཞི་དེ་ཚོར་བགྱིས་པའང་དྲན། །ཀུན་ཏུ་བཟང་པོའི་ནགས་ཁྲོད་དེ། །རྫུ་འཕྲུལ་ཆས་ཀྱི་འཕྲོས་ནས་ནི། །མཁའ་ལམ་བརྒྱུད་ནས་བབ་འདྲ་བ། །ཟླ་དགོན་ཀུན་བཟང་ཕོ་བྲང་ཆེར། །ལས་ཅན་ཁྲི་ཕྲག་ཚོགས་པ་ལ། །ཐོས་གྲོལ་དབང་ཆོག་རྒྱས་པ་བཙུགས། །དགེ་འདུན་བཅུ་ཕྲག་བདུན་དག་ལ། །ཆོས་དྲུག་ཁྲིད་ཀྱིས་སྨིན་པར་བྱས། །གཞན་ཡང་རང་རང་འདོད་མོས་བསྟུན། །དལ་འབྱོར་ཡིད་བཞིན་གྲུ་ཆེན་ནོར༑ ༑བརྟེན་ནས་སྲིད་མཚོར་བརྒལ་ནུས་པའི། །དད་སྐལ་འཛོམས་པའི་སྐྱེས་ཚོགས་ལ། །ཡིད་བཞིན་ནོར་མཆོག་ལྷ་ཁྲིད་དང༌། །རྩ་འདབ་དང་ནི་འཕོ་བ་སོགས། །དབང་ཁྲིད་ལུང་སོགས་མང་བགྱིས་མཐར། །གཙུག་ལག་ཡང་སྟེང་མགོན་ཁང་དུ། །བདུན་ཕྲག་མཚམས་མལ་བཅད་པའི་ཚེ། །ཡར་ཚེས་བཟང་པོ་བརྒྱད་ཀྱི་ནུབ། །བུད་མེད་ལུས་ལ་སྨིན་མ་དང༌། ། ཨག་ཚོམ་རྫི་སྐྲ་དམར་སེར་འཁྱུག །གཅེར་བུ་སྟག་ཤམ་རུས་རྒྱན་ཅན། །གར་སྟབས་ལིང་ལིང་མདུན་དུ་བྱུང༌། །རྒྱ་གར་དུར་ཁྲོད་བསིལ་ཚལ་ནས། །ནཱ་རོ་ཆེན་པོས་ཁྱོད་ཉིད་ལ། །ཤོག་གསུང་ད་ལྟ་ང་ཕྱིར་འབྲང༌། །ཟེར་བའི་མོད་ཉིད་སྐད་ཅིག་དེར། །དུར་ཁྲོད་ཆེན་པོར་ཕྱིན་པར་གྱུར། །ཕ་བོང་སེང་ཆེན་བསྣོལ་འདྲའི་སྟེང༌། །བྱང་སེམས་རི་དྭགས་ལྤགས་པ་བཀལ༑ ༑པཎ་ཆེན་ནཱ་རོ་བཞུགས་པ་ལ། །བཀའ་བརྒྱུད་རྒྱལ་བའི་ཕོ་ཁྲོམ་དང༌། །བྱང་སེམས་གྲུབ་ཐོབ་རིག་འཛིན་ཚོགས། །ཁྲག་འཐུང་མ་ཧཱ་ཀཱ་ལཱའི་འཁོར། །དངོས་སུ་བཀྲ་བའི་མདུན་དུ་འབྱོར། །རྗེ་བཙུན་ཛྙཱ་ན་སིདྡྷི་དེས། །གདམས་པ་དམིགས་རྐང་འཁྲུལ་འཁོར་རྣམས། །གསལ་ལ་རྒྱས་པའི་ཞལ་གདམས་སོགས། །ཡིད་གཉིས་ཐེ་ཚོམ་ཆོད་པར་གནང༌། །བདག་ཀྱང་དགའ་བདེའི་དཔའ་གདེང་ཐོབ། །གཙོ་འཁོར་དེ་དག་ཐམས་ཅད་ནི། །ཆུ་དང་ཆུ་ཉིད་འཕྲད་པ་ལྟར། །བླ་མ་ཉིད་ཀྱི་སྐུ་རུ་གྱུར། །གུ་རུ་དེ་ཡང་རང་ཉིད་དང༌། །དབྱེར་མེད་ནམ་མཁའི་རང་བཞིན་ལས། །འཐིབ་པོའི་གཉིད་ལས་ལངས་པར་གྱུར། །དེ་ཚེ་རང་རེའི་སྒར་ཁྲོད་དུ། །འབྱོར་ལྡན་དད་ཅན་ཟས་དང་སྐོམ། །ཁོང་ཞུགས་མ་ཞུ་ལོག་སྐྲན་བསགས། །འགོང་པོས་སྙིང་ལ་གཙེས་པ་འགས། །གསང་སྔགས་ཟབ་ཁུ་ཐལ་དོང་ཕོས། །མཆེད་ཀྱི་སྡེ་དང་སློབ་དཔོན་དཀྲུགས། །དམ་ཚིག་སྒོ་ང་དྲོན་མོ་དེ། །ཕྱི་རྩིས་མ་བལྟས་བྲག་ལ་བརྡབས༑ ༑མི་སྙན་གཏམ་གྱིས་འཛམ་གླིང་བཀང༌། །འབྱོར་ལྡན་དད་པ་གཏིང་ནས་བཟློག

།ཞེན་ཆེན་ཁོང་སྐྲན་འཆའ་རུ་བཅུག །མི་དགེའི་ཕུང་པོ་རི་ཙམ་བསགས། །དེ་འདྲའི་རིགས་ཅན་མང་དག་གིས། །རྐྱེན་བྱས་ཡིད་མུག་ཁོང་ནས་ལངས། །སྙིགས་དུས་འདྲེན་པ་བདག་འདྲའི་རིགས། །གང་དུ་གཞན་ནི་ཡོད་གྱུར་ཀྱང༌། །ཀྱེ་མ་ཀྱེ་ཧུད་སྙིང་རྗེའི་ཡུལ། །རང་གིས་རང་ལ་ཡིད་ཕྱུང་ནས། །འགྲོ་མགོན་རྡོ་རྗེ་རྒྱལ་པོ་ཡི། །རིན་ཆེན་མཆོད་སྡོང་བྱིན་ཆེན་དྲུང༌། །རང་སྙིང་རྗེ་བའི་སྨྲེ་སྔགས་ཚིག །ཡིད་ཕྱུང་མིག་ཆུས་བརྣངས་བཞིན་དུ། །ཡི་གེའི་ལམ་ནས་གསོལ་བའི་ཚེ། །རྣམ་དག་ལྷ་ལམ་སྤྲིན་དཀར་ཁྲོད། །འགྲོ་མགོན་ཆེན་པོ་རྡོ་རྗེ་རྒྱལ། །བཀའ་བརྒྱུད་བླ་མའི་ཚོགས་ཀྱིས་བསྐོར། །ཐུགས་རྗེ་ཅན་གྱིས་ལུང་འདི་སྩལ། །ཀྱེ་མ་སྐྱེ་བ་སྔ་མའི་ལས་སྨོན་མཐུས། །དེ་ཡི་སྐྱེ་བ་ཕྱི་མའི་ལས་འབྲས་སྒྲུབ། །གནས་གཞི་འདི་ལ་ཁྱོད་ཀྱང་ལས་སྨོན་ཅན། །ཉམས་པ་འདི་ལ་སྦྱིན་སྲེག་རབ་གནས་བསྐྱོར། །བཀའ་ཡི་སྲུང་མ་བརྒྱད་ལ་གཉེར་ཁ་གཏོད། །ཡང་ཡང་གནས་དུས་བློ་དང་བསྟུན་པ་ཡི། །རྒྱུ་སྐར་བདག་པོས་གླིང་བཞི་སྐྱོང་བར་མཛོད། །ཙིཏྟའི་མཚན་བཞིན་འདི་ལ་གཅེས་དགོས་གསུངས། །རྡོ་རྗེའི་གསུང་བཞིན་ལག་ཏུ་བསྟར། །གནས་མཆོག་ཆེན་པོ་རྟ་རྣར་ཡང༌། །འགྲོ་མགོན་སངས་རྒྱས་ཡེལ་པ་ཡི། །སྐུ་བརྙན་འདྲ་འབག་བྱིན་ཆེན་ལ། །ཤིས་བརྗོད་དབང་བཞི་བླངས་པའི་མོད། །ཞལ་སྒོའི་ཚེམས་དཀར་པད་ཕྲེང་བཞད། །ཁོང་འཛུམ་བུང་བའི་གླུ་དབྱངས་ཀྱིས། །བདག་གི་སྒྲ་འཛིན་གང་བར་བྱས། །ཐུགས་རྗེ་དྲག་པོའི་ཚུལ་མཉེས་པ། །སེང་ཆེན་ཐུགས་དམ་འབུམ་ལ་སོགས༑ ༑བྱིན་ཆེན་ཁྱད་འཕགས་མང་དག་མཇལ། །ཡེལ་ཕུག་ཤར་གྱི་དགོན་པ་ན། །དགེ་སློང་འཚོ་བྱེད་གཞོན་ནུ་ཡི། །སྨན་མཆོག་བདུད་རྩི་སྦྱོར་བ་དེས། །ནད་གདོན་སྡིག་སྒྲིབ་སྦྱངས་པར་མཛད། །ཁམས་གནས་གླ་བ་རྐང་གཅིག་གི། །མཛོད་ཀྱི་སྒྲུབ་གནས་མཇལ་བ་ན། །མེ་ཏོག་ཆར་དང་འཇའ་འོད་གུར། །ཀུན་གྱི་མིག་ལམ་སྣང་བའི་ཁྲོད།

།གུ་རུ་པདྨ་རྒྱལ་པོ་ལ༑ ༑སྲས་བརྒྱད་ཉེ་བའི་ཚོགས་ཀྱིས་བསྐོར། །ལྷ་ཕྲུག་མང་པོས་མཆོད་པ་མཇལ། །ཆམ་སྟོད་ས་ཡི་ཐིག་ལེ་ན། །གསལ་སྟོང་ཆེན་པོའི་སྒྲུབ་ཁང་མཆོག །མི་གཡེལ་ཕུག་ཅེས་བྱ་བ་རུ། །ཚོགས་ཀྱི་འཁོར་ལོའི་རྫས་རྣམས་བསགས། །རྩ་གསུམ་ལས་བྱང་བགྱིས་པའི་ཚེ། །དར་ཅིག་ཟིམ་ཟིམ་གཉིད་འདྲ་ལ། །རང་ཉིད་ཞིག་པོ་ཁ་ཤོ་དེ༑ ༑ཡིན་པའི་ཉམས་ཀྱི་སྣང་བ་ཤར། །གནས་མཆོག་གྲོང་གི་བྲག་ལྡེབས་ལ། །ལག་གཡས་དཀྱིལ་མཛུབ་རྗེས་ཀྱང་ཡོད། །རྫ་བཤིས་རྫ་མོ་ཕུག་གི་མདུན། །སྤྲུལ་སྐུ་ཆོས་དབྱིངས་རྡོ་རྗེ་དང༌༑ ༑ལེགས་ཚོགས་རྟེན་འབྲེལ་མཇལ་འཛོམས་བགྱིས། །དེ་ནས་བྱང་ཕྱོགས་སྤར་ཐང་བརྒྱུད། །འདན་སྟོད་བྲག་རྩར་འབྱོར་བའི་ཚེ། །ཆོས་སྒྲོན་སྲིད་འཛིན་ཚུལ་མཛད་མཐར། །བམ་གྱི་དངོས་གྲུབ་བརྙེས་པའི་ཕུག །གཏིང་རིང་ཞེས་པར་རང་ཉིད་ཀྱི། །རྐང་ལག་གཉིས་ཀྱི་རྗེས་ཀྱང་བྱུང༌། །ཙོང་ངུར་སྐྱོབ་པ་ཆེན་པོ་ཉིད། །འཁྲུངས་ལྟས་ཡན་ལག་བརྒྱད་ལྡན་གྱི། །ཆུ་མིག་རྡོལ་དང་འབྲུ་དྲུག་གི། །ཡི་གེ་རྡོར་སེམས་རང་བྱོན་སྐུ། །དགུང་ལོ་ལྔ་པའི་ཞབས་རྗེས་དང༌། །ར་ཡིས་དྲུད་པའི་སྐུ་རྗེས་སོགས། །ངོ་མཚར་ཆེ་བ་དུ་མ་མཇལ། །ཀླུང་མོ་ཆེ་ཡི་བྲག་ཕུག་ནང༌༑ ༑ཞག་ཚུགས་གནས་ཞག་བགྱིས་པའི་ཚེ། །རྒྱལ་བ་མཆོག་གི་ཞབས་ཀྱི་རྗེས། །སྔར་མ་གྲགས་པ་ཞིག་ཀྱང་རྙེད། །སྒ་སྟོད་ལྷ་སྒྲའི་ས་ཁོངས་ནས། །མཁས་པ་སྨྲྀ་ཏིའི་མཆོད་རྟེན་དྲུང༌༑ ༑གྲུབ་ཆེན་བརྒྱད་ཀྱི་ཞལ་མཆོག་མཐོང༌། །གླང་ཆེན་དགོན་གྱི་ཀླུ་བདུད་ལ། །བྱང་ཆུབ་སེམས་ལྡན་སྡོམ་པ་བྱིན། །ཀམ་པོ་གནས་ཀྱི་འཕགས་ཡུལ་དུ། །རྗེ་བཙུན་གར་གྱི་དབང་པོའི་དྲུང༌། །ལུགས་གཉིས་དགའ་བདེའི་དཔལ་ལ་སྤྱད། །བྱིན་ཆེན་སྒྲུབ་གནས་སྐུ་བརྙན་མཇལ། །བྱང་ཆུབ་སེམས་བསྐྱེད་སྡོམ་པ་མནོས། །རབ་ཀྱི་སྟོང་ཚར་སྒང་ཞེས་པ། །ལྷ་ཆེན་བཞག་ར་བཞུགས་པའི་མདུན། །གསེར་ཕྱེ་ཐང་ཞེས་བྱ་བ་ན། །དགེ་འདུན་འབྲུམ་པའི་ནད་ཀྱིས་གཙེས། །ཁོང་པའི་སྙིང་ལྟར་གཅེས་པ་ཡི། །ཡ་ཟུང་འཇིག་རྟེན་ཕ་རོལ་ཐལ། །དེ་ཚེ་ཕྱག་རྒྱ་ཟིལ་གནོན་ལ། །གསོལ་བཏབ་སྲུང་འཁོར་སྒྲུབ་པ་བགྱིས། །ཡི་དམ་ལྷ་ཡི་ཞལ་མཆོག་མཐོང༌། །རྗེས་བཟུང་ལུང་བསྟན་གནང་བ་ཐོབ། །རང་ཉིད་ལྷ་དང་དབྱེར་མེད་རྟོགས། །འབྲུམ་བདག་དྲེད་མོའི་ལུས་ཅན་སོགས། །གདུག་ཅན་ཀུན་གྱིས་རང་གཟུགས་བསྟན།

།དངོས་སུ་འདུད་ཅིང་གུས་ཕྱག་བྱས། །སྔར་བྱས་ལས་ལ་འགྱོད་བཤགས་དང༌། །ཕྱིན་ཆད་ཡོས་ལོ་པ་ཞིག་གི། །བླ་སྲོག་འགམས་ཟིན་བསྐྱལ་རྒྱུ་མེད། །དེ་མིན་ཁྱོད་ཉིད་གར་འབྱོན་ཡུལ། །ངེད་ཅག་གནོད་པ་མི་བགྱིད་ཅེས། །ཁས་བླངས་ནད་ཀྱི་ཉེས་པ་བྲལ། །རྒྱ་བོད་མཚམས་ཀྱི་ནད་གཞི་ཆེ། །མདོ་ཡི་མི་ཆེན་རྩྭ་ར་ན། །དལ་ཕབ་རྣམ་དཀར་འཕེལ་བའི་མོད། །མདོ་གྲོང་གཡོན་གྱི་བཞག་ཆུའི་ངོགས། །རྒྱ་ཡུལ་གཞི་བདག་གང་པོ་ཡི། །གནས་གཞི་འདུག་པ་ཁོ་བོ་བོས། །ལོངས་སྤྱོད་དུ་མས་ཚིམ་པར་བྱས། །སླར་ཡང་ཁོ་བོ་ལོ་བདུན་ཚུན། །འབོད་པའི་དམ་ལན་འགའ་རེ་བྱས། །དགེ་བསྙེན་སྡོམ་པས་རྗེས་སུ་བཟུང༌། །རྒྱ་རྗེ་ཡུལ་གྱི་དམག་དཔོན་ཆེ། །རྒྱལ་ཕྲན་ལེའུ་རྫོང་པི་ཡི། །མོ་བཙུན་ལྔ་བཅུ་ཡོད་པའི་ནང༌། །གསུམ་ནི་བུད་མེད་སྦྲུམ་མ་ཡིན། །སྲིད་པ་བུ་དང་བུ་མོ་དག །གང་ལས་ཅི་འབྱུང་བརྟག་དགོས་ཟེར༑ ༑བརྟག་པ་མངོན་སུམ་ལུང་བསྟན་པ། །འཁོར་འདས་རྟོགས་པའི་རོལ་རྩེད་ཡིན། །ཤར་ཕྱོགས་རྒྱལ་མོ་ཁྲི་སྐོར་ཡུལ། །གསུང་མཆོག་ཡི་གེ་དྲུག་མའི་སྐུ། །རྒྱ་བཟས་ཕྱག་བྲིས་མཛད་པའི་སར། །རྟེན་འབྲེལ་བརྒྱུད་འཛིན་ང་ཡིས་ཀྱང༌། །བསྟན་འཕེལ་འགྲོ་ལ་ཕན་པའི་སླད། །ལཉྪར་བཀོད་པའི་ཧཱུྂ་ཞིག་བརྐོས། །དེ་ཚེ་ཀླུ་རྒྱལ་དུང་སྐྱོང་གིས། །མི་ཤིགས་རྡོ་རྗེ་རྡོ་ཡི་དུང༌། །བཀྲ་ཤིས་གཡས་སུ་འཁྱིལ་བ་བྱིན། །ཤེས་པར་བྱས་ལ་ད་ལྟ་ལྟོས། །དེ་ཚེ་སྟེང་ཕྱོགས་ཚངས་པ་ཡིས། །མི་མཇེད་འཇིག་རྟེན་འཇའ་ཚོན་གུར། །བཀྲ་ཤིས་མེ་ཏོག་ཆར་ཆེན་པོས༑ ༑ཤིས་པར་བྱེད་པ་ཀུན་གྱིས་མཐོང༌། །དེ་ཚེ་བར་སྣང་རྒྱུ་སྐར་ཚོགས། །མ་ཞིག་ཉི་ཟླ་གཟའ་སྐར་རྣམས། །བཀྲ་ཤིས་ཡ་མཚན་དུས་གཅིག་ངོམ། །ཤིས་པར་བྱས་ཏེ་ངོ་མཚར་གནས༑ ༑དེ་ཚེ་བདག་ཅག་དེར་འདུས་ཀྱང༌། །མི་ཤིགས་སེམས་ཀྱི་ལྟ་བ་དེས། །བཀྲ་ཤིས་སྤྲོས་མེད་ངང་ལ་གནས། །ཤིས་པའི་རྟེན་འབྲེལ་ཐམས་ཅད་འཛོམས། །སྨར་ཁམས་བྱམས་བདུན་ཞེས་པའི་སར། །སྣང་མཐའི་སྐུ་བརྙན་བཀྲ་བ་ལ། །བྱམས་པས་ཤིས་པར་མཛད་པ་དང༌། །ར་ལའི་རྣམ་སྣང་ལ་སོགས་ཏེ། །ལྷ་གཅིག་ཀོང་ཇོས་རྟེན་འབྲེལ་རྟགས། །ཆོས་རྒྱལ་སྐུ་ཚེ་བརྟན་པ་དང༌། །ཁ་བ་ཅན་པའི་བདེ་སྐྱིད་དོན། །སྐུ་གསུང་ཐུགས་རྟེན་ས་རྟགས་སོགས། །ཅི་ལྟར་མཛད་པ་ཡ་མཚན་ཅན། །དེ་བཞིན་དུ་ནི་སྤྱི་བོར་བླངས། །ངལ་བ་སྤངས་པ་ངས་ཀྱང་ཨང༌༑ ༑ཧ་ཧ་མགོན་པོ་འབྲི་གུང་པའི། །རིང་ལུགས་རྟེན་འབྲེལ་རྡོ་རྗེའི་གསུང༌། །ཡིད་བཞིན་ནོར་བུ་གཙུག་ཏུ་ཁུར། །ཤར་སྨད་མདོ་ཁམས་བསྐོར་ནས་འོངས། །ཧོར་གྱི་ཁྲོད་དུ་འབྱོར་བའི་ཚེ། །བཀའ་དྲིན་འཁོར་མེད་འགྲོ་བའི་སྐྱབས། །མངྒའི་མཚན་ཅན་དེ་ཉིད་དང༌། །ཧོར་རྗེ་གཡུལ་རྒྱལ་སྲས་ཡུམ་འབངས། །ཁྲི་སྐོར་རྟ་པས་མདུན་ནས་བསུས། །རྗེ་བློན་དགྱེས་པའི་འཛུམ་མདངས་བཞད། །མི་བཟང་དགའ་བའི་ཅ་ཅོ་སྒྲོག

།སྟག་ཤར་མདའ་ཡི་ཡང་རྩལ་ངོམ། །འཇིག་རྟེན་ལྷ་མིའི་དགའ་སྐྱིད་དཔལ། །མ་ལུས་འདི་ན་འདུས་སོ་སྙམ། །ཕྱུག་པོ་ན་ཁར་འབྱོར་བའི་ཉིན། །རྗེ་བཙུན་ཆོས་དབྱིངས་རང་གྲོལ་དང༌། །གདུང་འཛིན་ལྕམ་སྲིང་དཔོན་སློབ་གྱིས། །དབུས་མཛད་རྒྱལ་བ་འབྲི་གུང་པའི། །ཆེ་བཙན་ལྡན་པའི་བན་སྐྱེ་དང༌། །དྲག་ཞན་བར་མ་ཡོངས་ཀྱིས་བསུས། །བསང་དང་སེར་སྦྲེང་གླུ་གར་ཤོན། །བཀྲ་ཤིས་བདེ་སྐྱིད་དཔལ་ལ་རོལ། །བྱང་ཆུབ་གླིང་གི་ལྷ་རྟེན་དང༌། །འདུས་སྡེ་ཁྲི་ཕྲག་རྒྱ་མཚོ་ལ། །ཟང་ཟིང་སྒྱུ་མའི་ལོངས་སྤྱོད་ནི། །ཀུན་བཟང་མཆོད་སྤྲིན་ལྟ་བུ་ཕུལ། །བཀྲ་ཤིས་ཚུགས་སུ་འབྱོར་བའི་ཚེ། །སྔོན་དུས་རྒྱལ་བ་བཞུགས་པ་ལྟར། །ཆོས་ཀྱི་འཁོར་ལོས་དུས་ཀྱང་འདས༑ ༑དེ་ནས་ཡང་རིའི་རྩིས་སྤྲོད་ཞུས། །རང་ཉིད་དབེན་པ་བསྟེན་ནོ་སྙམ། །ཐ་བ་ཁ་ཡི་ཡང་དགོན་མཆོག །བདེ་ཆེན་སྡིངས་སུ་འགྲོ་བའི་བར། །མེ་སྦྲུལ་ཧོར་ཟླ་བཅུ་གཅིག་པའི༑ ༑བཅོ་བརྒྱད་ཚེས་ལ་སྐྱེས་པ་ཡི། །ཕ་ཡུལ་གཞིས་ཆེན་རྩེ་བར་འབྱོར། །ཡར་མར་གཟིམས་ཆུང་ཁག་རྣམས་ཉུགས། །ཡབ་རྗེ་རྒྱལ་བ་བཞུགས་པའི་དུས། །པད་འབྱུང་དངོས་སུ་བཞུགས་པ་ལྟར། །མི་རྣམས་ལྷ་བཞིན་ངལ་བ་བོར། །ཡུམ་སྲས་རྗེ་བློན་འབངས་དང་བཅས། །རྫོགས་ལྡན་བསྐལ་པའི་དཔལ་ལ་སྤྱོད། །ལུགས་གཉིས་མངའ་ཐང་རྣམ་དཀར་མཛད༑ ༑ཚངས་དང་བརྒྱ་བྱིན་ཆུང་ངུར་བཞག །མཐའ་དམག་འཇིགས་མེད་ནད་མུག་ཞི། །ཆེ་བཙན་འབྱོར་ལྡན་ཡོངས་ཀྱིས་བཀུར། །དུས་བཞི་དབྱར་དགུན་མ་མཆིས་པར། །རྣམ་ཐོས་བུ་ཡང་སྐྱེངས་དགོས་པའི། །ལོངས་སྤྱོད་དགའ་སྐྱིད་དཔལ་འཛོམས་ཏེ། །ཆ་ཤས་ཙམ་ཡང་མི་སྣང་ནས། །ཨ་ལ་སྒྱུ་མའི་སྐྱེས་ཆེན་གྱིས། །ལེགས་སྤྲུལ་སྣང་བརྙན་བསྡུས་སམ་ཅི། །རྗེ་བཙུན་ཆེན་པོ་ཡབ་ཡུལ་དུ། །ཕེབས་པ་བཞིན་དུ་བདག་ཉིད་ཀྱང༌། །ཤིན་ཏུ་ཡིད་ནི་མུག་པར་གྱུར། །འཚང་འཚང་དབུགས་ཀྱིས་གློ་བ་ཁེངས། །དྲན་པ་གཅོང་གཅོང་དྲོད་དང་བྲལ༑ ༑ཤུགས་རིང་དབུགས་ནི་ཡང་ཡང་བསྲིངས། །ཕྱི་ནངས་ཐལ་དཔོན་མ་ཅིག་པས། །ལུང་ཆུང་དག་ཏུ་ནན་གྱིས་བོས། །དེ་ནུབ་ནམ་གྱི་ཕྱེད་ཙམ་ན། །གྲོང་ལབ་རཱ་ཛའི་ཆོ་འཕྲུལ་གྱིས༑ ༑འཇིགས་ཚུལ་རང་གི་ལུས་ངན་བསྟན། །ངན་སྨྲས་འོ་དོད་ཚིག་དམག་བཀྲམ། །སྒོ་པ་མ་ཅིག་མགོན་གྱིས་གཙོས། །ཐལ་དཔོན་ཉེ་འཁོར་བཅས་པ་ལ། །ང་ཡི་ཟ་ཁ་གཏད་དགོས་ཟེར། །ཁོ་བོས་བྱང་ཆུབ་སེམས་ཀྱིས་བསྐྱངས། །ཡི་དམ་ཐུགས་རྗེའི་ཟེར་གྱིས་གཟིར། །དེས་ཀྱང་ཞི་བའི་ལུས་བསྟན་ནས། །དུལ་བའི་སེམས་བཟུང་བཀའ་བཞིན་བགྱིས། །ལུང་ཆུང་སྡེ་པར་ལོ་གསུམ་བར། །གནོད་སེམས་སྤོང་བའི་ཁས་ལེན་དང༌། །བདག་གི་བསྲུང་བྱར་གང་གྱུར་ལ། །འཚེ་མེད་དམ་ལ་བཞག་ནས་སོང༌། །སླར་ཡང་རང་གི་རང་བཞིན་བརྟག

།དགའ་སྡུག་བདེ་སྐྱིད་འཇིགས་སྐྲག་དང༌། །ཉེ་རིང་བྱམས་སྡང་སྣང་ཤས་ཀུན། །ཐམས་ཅད་ཀུན་བྱེད་རང་མདངས་སུ། །བཞག་ནས་གཉིད་པའི་ཐོ་རངས་ཆར། །གཞི་ཆེན་རྩེ་བར་ཡིན་པ་འདྲའི། །རྣམ་རྒྱལ་ཁང་བཟང་ལྟ་བུའི་ནང༌། །སེང་ཆེན་པད་ཟླས་བརྒྱན་པའི་སྟེང༌། །ཆོས་རྒྱལ་ཕུན་ཚོགས་ཐུགས་རྗེའི་བདག །རིན་ཆེན་རུས་པའི་རྒྱན་དང་བཅས༑ ༑རྡོར་དྲིལ་འཛིན་ཅིང་རྡོར་སེམས་ཀྱི། །བཞུགས་ཚུལ་ལྡན་པའི་དབུ་གཙུག་སྟེང༌། །པདྨ་འབྱུང་གནས་རིགས་ཀྱི་བདག །འོད་ཁྱིམ་ནང་དུ་ཚོན་གང་པ། །ཞི་ཚུལ་འཛུམ་མདངས་ལྡན་པ་དང༌། །གཡས་སུ་འཇིག་རྟེན་གསུམ་གྱི་མགོན། །དགེ་སློང་རྡོ་རྗེ་འཛིན་པའི་སྐུ། །ངུར་སྨྲིག་རྒྱལ་མཚན་ཀླུབས་ཤིང་མཛེས། །གཡོན་དུ་ཡུམ་ཆེན་གཡང་ཁུག་དེ། །ཡེ་ཤེས་མཁའ་འགྲོའི་ཆས་རྒྱན་ཅན། །བྱམས་བརྩེའི་བཞིན་མདངས་འཛུམ་བཅས་བཞུགས། །ཁྲི་ཡི་གདོང་དུ་ཁྲོ་བོ་རྒྱལ། །གཤིན་རྗེའི་གཤེད་ཀྱི་ལྷ་ཚོགས་རྣམས། །སྣ་ཚོགས་འཇའ་འོད་འཁྲུགས་པའི་ཀློང༌༑ ༑སོ་སོར་ཡང་ནི་རང་མདོག་གྱུར། །རང་འོད་ཉིད་ལས་གྲུབ་པ་མཇལ། །བདག་གི་ཡིད་མཚོ་རབ་གཡོས་ཏེ། །དགའ་བའི་རྦ་རླབས་མཁའ་ལ་འཕྱུར། །སྲིད་རྩེའང་དམའ་འུར་བྱས་ནས་ཐལ། །ཡབ་ཡུམ་མི་མངོན་དབྱིངས་སུ་གཤེགས། །བདག་གིས་ས་མཐའ་མང་ཉུགས་འཁོར། །རྒྱུན་རིང་ལོ་མང་སོང་མོད་ཀྱང༌། །ཐུགས་རྗེ་ཅན་རྣམས་ཉེ་རིང་མེད། །སྤྲུལ་པའི་སྣང་བརྙན་འདི་རྣམས་ནི། །བདག་ལ་ཐུགས་བརྩེས་དགོངས་སོ་སྙམ། །མི་ཕྱེད་དད་པས་ཕྱག་མང་བཙལ། །གདུང་ཤུགས་དྲག་པོས་འདི་སྐད་གསོལ། །བདག་ནི་བསོད་ནམས་སྐལ་བ་ཆེ༑ ༑ཐུགས་རྗེ་ཆེ་མགོན་རྣམས་ཀྱི་དྲུང༌། །རང་གཞན་སྲིད་པའི་ངལ་དུབ་ལས། །སྒྲོལ་བ་སྙིང་པོའི་ཆོས་ཤིག་ཞུ། །སྲིད་འདིར་འཕེལ་འགྲིབ་སྤྱོད་ཚུལ་དང༌། །ཚེ་སྲིང་རྟེན་འབྲེལ་ཕན་བྱེད་གྲོགས། །སྲོག་འཕྲོག་ངན་འགྲོར་འཁྲིད་བྱེད་པའི། །རིགས་ཅན་སྐྱེས་བུ་ཅི་འདྲ་འབྱུང༌། །སྐྱེ་དང་སྐྱེ་བ་ཐམས་ཅད་དུ། །མི་འབྲལ་ཐུགས་རྗེས་བསྐྱངས་པ་དང༌། །ཚེ་འདིར་བསམ་པའི་དོན་བཟང་རྣམས། །ཇི་ལྟར་འགྲུབ་པའི་ལུང་བསྟན་ཞུ། །ཞུས་པས་ཐོག་མར་གུ་རུ་རྗེའི། །ཞལ་གྱི་སྒོ་ལས་འོད་ཟེར་འཕྲོས། །སྲིད་གསུམ་འཇིག་རྟེན་གསལ་བར་མཛད། །ཚངས་པའི་མགྲིན་གྱིས་འདི་སྐད་གསུང༌། །ཀྱེ་ཀྱེ།

འཁོར་བའི་ཆོས་ཀུན་སྒྱུ་མའི་རྣམ་རོལ་ཉིད། །མི་བརྟན་རྣམ་རོལ་ཅི་ཡང་སྟོན་བྱེད་ཅིང༌། །ཐར་པའི་སྲོག་གཅོད་བདེ་བའི་ལམ་སྲང་བགེགས། །བྱང་ཆུབ་ཐོབ་པའི་གེགས་ལས་གཞན་མེད་ཕྱིར། །ཐམས་ཅད་སེམས་ལས་བྱུང་བར་ཐག་ཆོད་ལ། །ཅིར་སྣང་སྟོང་ཉིད་ངང་ལ་གཞོལ་ནས་ཅིང༌། །ཀུན་བཟང་སེམས་ཀྱི་རང་ཞལ་མཇལ་བར་མཛོད། །ཅེས་གསུངས་ཡང་ནི་རྗེ་བཙུན་ཆེ། །ཆོས་ཀྱི་རྒྱལ་པོའི་ཞལ་འཛུམ་ལས། །དལ་འབྱོར་རྙེད་དཀའ་བརྙེས་ཀྱང་མྱུར་དུ་འཇིག །དཀར་ནག་ལས་ཀྱི་བདེ་སྡུག་འབྲས་བུ་མྱོང༌། །སྡིག་སྒྲིབ་དག་ཕྱིར་རྡོར་སེམས་སྒོམ་བཟླས་དང༌། །ཚོགས་གཉིས་རྫོགས་པའི་མཎྜལ་ལོངས་སྤྱོད་དབུལ། །ཀུན་གྱི་རྩ་བ་སྐྱབས་འགྲོའི་བསླབ་བྱར་འབད༑ ༑རང་རྒྱུད་དག་ཕྱིར་བླ་མའི་རྣལ་འབྱོར་སྒོམ། །ཐབས་ཤེས་དབྱེར་མེད་རྡོ་རྗེ་རྣལ་འབྱོར་མ། །སྣང་སྟོང་སྒྱུ་མ་ལྟ་བུའི་ནང་དབུས་སུ། །རྩ་གསུམ་འཁོར་ལོ་བཞི་བསམ་རྫོགས་རིམ་སྐུ༑ ༑མཚན་ཉིད་བཞི་ལྡན་ཨ་ཤད་སྦར་བ་ལས། །ཨ་ཧཾ་འབར་འཛག་རྩ་མདུད་བཞི་བཀྲོལ་ནས། །དགའ་བཞིའི་ལྷན་སྐྱེས་རང་སྣང་སྒོམ་པ་སོགས། །གཏུམ་མོའི་རྣལ་འབྱོར་དག་ལ་འབད་པར་མཛོད། །གཉིས་སྣང་སེམས་ཀྱི་ཆོ་འཕྲུལ་འཁྲུལ་བ་ཡང༌། །ཐམས་ཅད་འོད་གསལ་གཞི་ལམ་འབྲས་བུའི་ངང༌། །གཉིད་མཐུག་འོད་གསལ་ལམ་ལ་བརྩོན་པར་མཛོད། །ཉིན་སྣང་འཁྲུལ་པའི་རྟོག་པ་འགོག་པའི་ཐབས། །སྤྲུལ་སྒྱུར་ཞིང་ཁམས་སྦྱོང་བ་ལ་སོགས་པ། །རྨི་ལམ་དྲན་པའི་སྣང་བརྙན་སྒོམ་པར་མཛོད། །གང་དག་ངར་འཛིན་ཡན་པོའི་གཟུ་ལུམ་སོགས༑ ༑ཕྱོགས་ལྷུང་བློ་ཡི་འཁྲུལ་པ་རྩད་གཅོད་ཕྱིར། །སྒྱུ་ལུས་ཡང་དག་ལམ་ལ་ཉམས་ལེན་མཛོད། །འཆི་དུས་བཙན་ཐབས་ཉིད་དུ་འཚང་རྒྱའི་ཕྱིར། །རླུང་སེམས་ཡིག་འབྲུའི་སྦྱོར་བ་དྲག་པོ་ཡིས། །འཕོ་བའི་དུས་ཐབས་དག་ལ་འབད་པར་མཛོད། །ཚེ་འདིར་མཆོག་གྲུབ་ཉིད་དུ་མ་གྱུར་ཀྱང༌། །སྐྱེ་འཆི་སྲིད་པའི་བར་དོ་སྦྱོང་བའི་ཐབས།

།བར་དོའི་ལམ་ལ་ཡང་དག་བརྩོན་པར་མཛོད། །བཀའ་བརྒྱུད་བསྟན་པའི་རྒྱན་གཅིག་ནཱ་རོའི་ཞབས། །དེས་གསུངས་ཟབ་ལམ་གདམས་པའི་གནད་དྲུག་ལ། །རྩོལ་བཅས་རྩོལ་མེད་ཉམས་སུ་ལེན་པ་སོགས། །ལམ་བཟང་འདི་བཟུང་ཆོས་འདི་སྤེལ་བར་མཛོད། །ཞེས་གསུངས་ནན་གྱིས་རྗེས་ཆགས་གནང༌། །སྐྱོབ་པ་རིན་ཆེན་ཞལ་སྔ་ནས། །ཀྱེ་ཧོཿ རང་རྒྱུད་དུག་ལྔའི་དགྲ་ཚོགས་འཇོམས་པའི་ཕྱིར། །སེམས་ཅན་ཐམས་ཅད་ཕ་མར་བཟུང་ནས་ནི། །ཕྱོགས་མེད་བྱམས་དང་སྙིང་རྗེ་བསྒོམ་པར་བྱ། །སྒྱུ་ལུས་འཆིང་བའི་འཁྲི་བ་ལས་གྲོལ་ཕྱིར། །གཟུང་འཛིན་རྟོག་པ་བྲལ་བའི་བསྐྱེད་རྫོགས་ཀྱིས། །ཡི་དམ་ལྷ་ཡི་རྣལ་འབྱོར་བསྒོམ་པར་བྱ། །རང་ཉིད་སྨིན་དང་ཡོངས་སུ་གྲོལ་བའི་ཕྱིར། །སྐུ་གསུམ་བླ་མའི་བྱིན་རླབས་འཇུག་པའི་སྒོ། །བླ་མའི་རྣལ་འབྱོར་དག་ལ་འབད་པར་བྱ། །ཐམས་ཅད་རང་གི་སེམས་སུ་ཐག་ཆོད་ཅིང༌། །སེམས་ཀྱང་སྐྱེ་འགག་ཕྱོགས་རིས་ངོས་བཟུང་བྲལ། །ཐམས་ཅད་རོ་གཅིག་ཆོས་སྐུར་ལ་ཟློས་ལ། །ཕྱག་ཆེན་ཡེང་མེད་རྒྱུན་གྱི་ཉམས་ལེན་བྱ། །བྱས་དང་བྱེད་འགྱུར་ད་ལྟའི་དགེ་བ་དང༌། །ཡོད་དགེ་ལ་སོགས་རང་གཞན་དགེ་བའི་ཚོགས། །དམིགས་མེད་བསྔོ་བའི་རྒྱས་འདེབས་ཡང་ཡང་བྱ། །ཟབ་དོན་ཀུན་གྱི་སྙིང་པོ་འདི་ལྔ་ལ། །འབད་ན་རྡོ་རྗེ་འཆང་དབང་མྱུར་དུ་ཐོབ། །ཅེས་གསུངས་རྒྱལ་བ་གཉིས་པ་དེའི། །ཡུམ་ཆེན་མ་ཡི་ཞལ་སྒོ་ནས། །ཀྱེ་མ། ཡུལ་དང་དུས་དང་འཁོར་དང་སྟོན་པ་དང༌། །དེ་ཡི་ཆོས་སོགས་དྲང་ངེས་མ་ལུས་ཀུན། །ཐམས་ཅད་སེམས་ཀྱི་ཆོ་འཕྲུལ་ལས་གཞན་མེད། །དེ་ཕྱིར་རང་སེམས་ཆོས་སྐུ་ཉིད་ཀྱི་ངང༌། །གསལ་ལ་དྭངས་པ་དེ་ནི་ལོངས་སྤྱོད་རྫོགས། །སྣ་ཚོགས་ཅིར་ཡང་འཆར་བ་སྤྲུལ་པའི་སྐུ། །དབྱེར་མེད་སྐུ་གསུམ་རང་གི་སེམས་ཡིན་ཕྱིར། །འདི་ལས་གཞན་དུ་ཆོས་དང་འཁོར་འདས་མེད། །བཟང་ངན་རེ་དོགས་མེད་པ་ཤེས་པར་མཛོད། །ཅེས་གསུངས་ཐུགས་རྗེའི་གཏེར་མཛོད་ཆེ། །གཙོ་འཁོར་དེ་དག་ཐམས་ཅད་ཀྱིས། །མཆོག་ཐུན་དངོས་གྲུབ་ཆར་ཆེན་པོ། །ཆིལ་ཆིལ་འབེབས་པའི་འཛུམ་སྤྲིན་གཡོས། །མཧཱ་གུ་རུ་སྐྱོབ་པ་ཡུམ། །ཇི་ལྟར་ཆུ་ལ་ཆུ་བཞག་བཞིན། །དབྱེར་མེད་གཅིག་ཏུ་གཙོ་བོར་བསྡུས། །གཙོ་ཆེན་ཆོས་ཀྱི་རྒྱལ་པོ་ཡང༌། །སྣ་ཚོགས་འོད་ཟེར་འཁྲུགས་པའི་ཀློང༌༑ ༑པཱུརྦ་ཌཱ་ཀི་ནཱི་ཛ་ཛ། །གསུངས་མ་ཐག་ཏུ་ཕྱོགས་ཕྱོགས་ནས། །མདའ་དར་ཐོགས་པའི་ཌཱ་ཀི་གཉིས། །རམ་འདེགས་ཚུལ་དུ་གཡས་གཡོན་འཁོད། །དུས་རྟགས་ལུང་བསྟན་ཞལ་གདམས་དང༌། །ཕན་གནོད་རྐྱེན་དང་ཚེ་བསྲུང་ཚུལ། །མགྲིན་གཅིག་བསྡེབས་ནས་འདི་སྐད་གསུང༌།

།ཀྱེ་ཀྱེ། སྔོན་ཚེ་རྫོགས་ལྡན་དུས་ལས་དེང་སང་ཡང༌། །ཉི་མ་ནུབ་པ་ལྟ་བུའི་བསྐལ་བ་འདིར། །ཆོས་པས་ཆོས་ལས་ལོག་ཅིང་ཡ་ག་སྒྲོག །སྔགས་པ་དམ་ཉམས་གསང་སྔགས་ཟོང་དུ་འཚོང༌། །དགེ་སློང་ཁྲིམས་ཉམས་སྨད་འཚོང་གླིང་དུ་འཐོམ༑ ༑སྡེ་དཔོན་ཚུལ་འཆལ་བསླུ་ཧམ་འཁྲུག་ལ་སྤྱོད། །སྐྱེ་བོ་རྣམས་ཀྱིས་སྤྱོད་ངན་སྣ་ཚོགས་བྱེད། །བུད་མེད་རྣམས་ཀྱང་སྐྱེས་པའི་ཚུལ་ལྟར་རྒྱུག །མ་མོ་འཁུ་ཞིང་སྡེ་བརྒྱད་འཁྲུགས་པ་ཡིས། །ཁ་རླངས་མི་ནད་སྣ་དགུས་སྲོག་དབུགས་འཕྲོག །འདི་འདྲའི་དུས་སུ་ཆོས་མཛད་ཉིན་སྐར་ཙམ། །ཁྱོད་ཀྱང་ཕྱི་སྐག་སྤྲེལ་ལ་ཤར་བའི་དུས། །ཚེ་སྒྲུབ་སྔགས་ཀྱི་ཉམས་ལེན་མང་དུ་གྱིས། །དཔྲལ་བའི་མིག་དང་འབྲེལ་བའི་རྟེན་འབྲེལ་ཡོད། །ཚེ་ཕུག་གསར་མའི་དམ་ཆོས་ཟབ་གཏེར་ཡང༌། །བར་ཆད་མང་བའི་རྟེན་འབྲེལ་དག་ལ་གཟོབས། །ཁྱི་ལོ་ཤར་དུས་གཡག་མིན་གཅན་གཟན་མཚམས། །སྤྲ་ཡི་མིང་ཅན་བྲག་ལ་ཆོས་གཏེར་ཞིག །ཡོད་པ་འདི་ལོངས་ཉམས་སུ་ལེན་པར་མཛོད། །ཁྱོད་ལ་བར་ཆད་བྱེད་པའི་སྐྱེ་བོ་བརྒྱད། །ཧ་ང་ར་ལ་ས་དང་བ་ད་ཁ༑ ༑མིང་ཐོག་ཡོད་པའི་སྐྱ་སེར་བརྒྱད་འབྱུང་ཞིང༌། །འབྲུག་སྦྲུལ་རྟ་སྤྲེལ་ལོ་པ་འབྱུང་བར་འགྱུར། །ཁྱོད་ཀྱི་སློབ་མ་བཀའ་བརྒྱུད་འབྲི་གུང་པའི། །བསྟན་པ་ཡོངས་སུ་འཛིན་པའི་སློབ་མ་བརྒྱད༑ ༑ག་ཟ་འ་ཞ་ཕ་དང་ཤ་ཡ་ཀ །མིང་ཐོག་ཡོད་པ་ལུག་ཡོས་རྟ་སྦྲུལ་ལོ། །འདི་རྣམས་ཡིད་ལ་ཟུང་ལ་སྒྲུབ་པར་མཛོད། །ཁྱོད་སྲོག་བར་ཆད་བྱེད་པའི་སྐྱེ་བོ་ཞིག །ཅ་ཝའི་མིང་ཅན་ཕག་ལོ་སྦྲུལ་མིག་པ། །འདི་ཡི་ཕྱོགས་ལ་ནམ་ཡང་གཟབ་པར་མཛོད། །ལུག་ལོར་བྲག་དཀར་གཏེར་སྒྲོམ་གནས་མཆོག་དེར། །ཁྱོད་ཀྱིས་ཀེ་རུ་ཡང་རྫོང་ཕུག་པ་རུ། །དགོངས་པ་ཡང་ཟབ་འཕྲོ་ལུས་པོ་ཏི་གཉིས། །འདོན་པའི་ལུང་བསྟན་སྔ་ནས་ཡོད་བཞིན་ཡང༌། །རིང་ཞིག་ལོན་ནས་ད་དུང་དེ་ཉིད་ཀྱི། །རྟེན་འབྲེལ་སྦྲུལ་ལོ་རྟ་ཉའི་ཚེས་བཅུ་ལ། །ཚོགས་འཁོར་བསྐོར་ལ་འབད་པས་མྱུར་དུ་ལོངས། །དེ་ལས་འདས་ན་ལུག་ལོ་ཁྲ་ཉ་ཡི། །ཚེས་བཅུ་ལ་ནི་ངེས་པར་ལོངས་ལ་སྤེལ། །དེ་ལས་འདས་ན་སྐྱེ་འདིར་རྙེད་མི་འགྱུར། །ཕྱི་མར་སྔགས་པའི་ལུས་བཟུང་འདི་ཉིད་ཕྱུང༌། །དགོངས་པ་ཡང་ཟབ་ཆ་ལག་རྩ་རླུང་དང༌། །དྲག་སྔགས་གདམས་པའི་པོ་ཏི་གསུམ་དང་ནི། །ཆོས་སྨན་འགའ་ཡོད་ཁྱོད་ཀྱིས་འབྱིན་པ་ཡི། །སློབ་དཔོན་ཉིད་དང་རཏྣའི་མཚན་ཅན་གྱིས། །ལུང་དང་བཀའ་རྒྱ་བཀྲོལ་བའང་བདག་ལ་ཡོད། །དེ་ཕྱིར་འདི་ལ་གཡེལ་ཆུང་བྱ་མི་རིགས། །ཡང་ཟློག་སྲིད་པའི་རྒྱུད་དང་མན་ངག་སོགས། །ཁྱོད་ཀྱི་ལྷག་པའི་ལྷ་རུ་ཤེས་པར་མཛོད། །མི་ཤེས་འདམ་བྱིང་སོ་སོའི་སྐྱེ་བོ་འགས། །བདག་གི་སྐྱེ་བ་འབྱུང་ཞེས་ཕྱོགས་འགར་སྨྲ། །སྐྱེ་བ་གཅིག་ཏུ་འབྱུང་བའི་རྟེན་འབྲེལ་མེད༑ ༑འོན་ཀྱང་འགྲོ་བའི་དོན་ཕྱིར་སྤྲུལ་པ་འགའ། །ཁམས་སྟོད་གཙང་དང་བྲག་གསུམ་ཕྱོགས་སུ་འབྱུང༌། །ཡ་ས་ར་ཡི་མིང་འབྱུང་འབྲུག་སྦྲུལ་དང༌། །ལུག་གི་ལོ་པ་འབྱུང་བ་ངེས་པར་མཛོད༑ ༑དེ་དག་ཚེ་འཕོས་འགྲོ་བ་རེ་རེ་ཡི། །ཆེད་དུ་བདག་གི་སྤྲུལ་པའང་རེ་རེ་འབྱུང༌། །ཐམས་ཅད་བདག་གི་གདུལ་བྱར་འགྱུར་བ་ཡིན། །སྔོན་གྱི་སྨོན་ལམ་ཡིན་པས་ངེས་པར་མཛོད༑ ༑ཁྱོད་ཀྱང་ཆོས་ལ་ངེས་པར་ལོངས་སྤྱོད་ལ། །དམ་ལྡན་འབྲེལ་བའི་སློབ་མ་བྱུང་སྲིད་ན། །བྱང་ཆུབ་སྒྲུབ་པའི་ཆོས་རྣམས་ལྷུག་པར་སྟོན། །དམ་མེད་སློབ་མ་ངན་པ་བྱུང་བ་རྣམས༑ ༑ཆོས་རྣམས་སྦོས་ལ་ངེས་པར་སྤོང་ཐབས་མཛོད། །དེང་འདིར་དུས་དབང་སོང་བའི་སློབ་མས་ཀྱང༌། །མདུན་ནས་བསྟོད་ཅིང་རྒྱབ་ནས་སྨོད་པར་བྱེད། །ཟོལ་གྱིས་བསྟོད་ཅིང་སེམས་ཀྱིས་ངེས་པར་སྨོད། །དེ་འདྲའི་རིགས་ཅན་ནམ་ཡང་སྤང་བར་འཚལ། །རྒྱལ་བའི་ཐུགས་རྗེའི་རང་གཟུགས་གཅིག་བསྡུས་པ། །རིན་ཆེན་དཔལ་གྱི་གཤེགས་ཤུལ་བསྟན་པའི་སྲོལ༑ ༑བཀའ་བརྒྱུད་ལམ་བཟང་མྱུར་ལམ་ཐབས་འདི་ཡང༌། །རྒྱས་ཤིང་སྤེལ་བའི་འབད་རྩོལ་གཡེལ་མེད་མཛོད། །ཅེས་གསུངས་གཞན་ཡང་དགེ་བ་དང༌། །མི་དགེའི་ལུང་བསྟན་བརྗོད་དཀའ་ཡང༌། །སྐྱེ་ཕྲེང་དུ་མར་རྗེས་འཛིན་པའི། །ཤིས་བརྗོད་སྨོན་ལམ་རྒྱས་མཛད་མཐར། །སྐུ་ཡི་སྣང་བརྙན་ཡི་དམ་ཆེ། །གཤིན་རྗེའི་གཤེད་དང་དབྱེར་མེད་ངོས། །ཧ་ཧའི་གད་རྒྱང་ཆེར་སྒྲོག་ཅིང༌། །བ་སྤུའི་ཁུང་བུ་རེ་རེ་ནས། །འོད་ཟེར་ཁ་དོག་འབུམ་འབུམ་འཕྲོ། །རེ་རེ་ལ་ཡང་ཞི་རྒྱས་དབང༌། །དྲག་པོའི་ཚུལ་གྱིས་སྲིད་གསུམ་འདི། །ཁྱོམ་ཁྱོམ་མེར་མེར་གང་བར་མཛད༑ ༑བླ་མ་ལྷ་དང་མཁའ་འགྲོ་དང༌། །མཆོག་གསུམ་ཆོས་སྐྱོང་སྤྲིན་ལྟར་གཡོ། །ལ་ལར་རིགས་དྲུག་གནས་ཚུལ་ཅན། །སྐྱི་གཡའི་བཀོད་པ་སྣ་ཚོགས་དང༌། །ཡ་མཚན་རྩེད་དགར་སྤྱོད་པའང༌། །འགའ་ཞིག་ཏུ་ནི་ཀུན་བཟང་གི། །མཆོད་སྤྲིན་རྒྱ་མཚོ་བཤམས་པ་ལྟར། །དགོས་འདོད་རིན་ཆེན་ལྷ་མིའི་དཔལ། །ཐམས་ཅད་ནམ་མཁའ་མཛོད་བཞིན་སྣང༌། །སྐབས་འགར་ནམ་མཁའི་རང་བཞིན་ལགས། །མཐར་ནི་ཉི་མའི་དཀྱིལ་འཁོར་བཞིན། །སྣང་བའི་ཀློང་ནས་འདི་སྐད་གསུང༌། །ཐམས་ཅད་སེམས་ཀྱི་ཆོ་འཕྲུལ་ཆེར་སྟོན་ཡང༌། །དཔེར་ན་ཆུ་ཟླ་སྒྱུ་མ་ཟིལ་པ་བཞིན། །མཉམ་ཉིད་སྟོང་པའི་ངང་དུ་རོ་གཅིག་པ། །བཀའ་བརྒྱུད་བསྟན་པའི་ལམ་སྲོལ་མ་ཡིན་ནམ། །ཞེས་པའི་ཚངས་དབྱངས་ལྷང་ལྷང་བཅས༑ ༑མེ་ལོང་ངོས་ཀྱི་ཧ་བཞིན་དུ། །ཇེ་ཕར་གྱུར་ལ་ཧད་དེ་བལྟས། །དལ་འབབ་མ་བཞིན་དུས་གསུམ་གྱི། །ཤེས་བྱེད་རྦ་རླབས་མ་འཁྲུགས་པར། །ཁྱབ་གདལ་བརྗོད་མེད་ངང་དུ་ལུས༑ ༑དེ་ནས་བྱིང་བྱེད་རྨུགས་པ་དྭངས། །ནམ་ལངས་དུས་གཅིག་འགྲིག་པ་དེ། །ཡ་མཚན་གནས་སུ་ག་ལ་ཆེ། །འཁྲུལ་གཞི་ཅན་རང་ཡང་འཁྲུལ་ཡིན། །མཁྱེན་ལྡན་རྣམས་ཀྱིས་དགོངས་ཏེ་ངེས། །དོན་ལྡན་པདྨའི་ཚལ་འདི་ཨང༌། །སྐལ་ལྡན་བུང་བ་འདུ་རྟེན་འདྲ། །ལོག་རྟོག་ཅན་གྱི་སྐྱེ་རྟེན་དུ། །འདི་རིགས་ཅི་ལྡན་མཐོང་མི་འགྱུར། །བྱང་སྒྲུང་བཞིན་དུ་བཞད་རྟེན་མཛོད༑ ༑འཁྲུལ་སྣང་བདེན་བཟུང་ཆེར་མེད་ཀྱང༌། །འདི་ལྟར་སྒར་དུ་འབྱོར་འཕྲལ་དུ། །མགྱོགས་པར་བྲིས་པའི་ཕྱི་མོ་ཞིག

།འདི་སྐོར་ལྷུག་པའང་ཡོད་པ་ངེས། །ཟླ་བ་བཞི་པའི་ཡར་ཚེས་བརྒྱད། །གཏེར་སྒྲོམ་གནས་ཆེན་མཇལ་དུ་ཕྱིན། །འདི་ཐད་མཐོང་སྣང་དྲན་སྣང་དང༌། །ལྷ་སྐུ་ཡིག་སྣ་ཕྱག་མཚན་བཀོད། །ལེགས་ཉེས་ལུང་བསྟན་དུས་རྟགས་སོགས། །རང་གི་རྐང་ལག་འདྲེད་རྐྱེན་གྱིས། །རྗེས་སོགས་ཞིབ་བསྙད་མང་ཡོད་ཀྱང༌། །ཡི་གེར་འཇིགས་ཕྱིར་རེ་ཞིག་བཞག །བཅུ་ལ་ཚོགས་ཁང་ཡང་སྟེང་དུ། །ཚོགས་ཀྱི་འཁོར་ལོ་བགྱིས་པའི་སར༑ ༑བསམ་ཡས་ཆོས་སྐྱོང་ཆེན་པོ་ཡིས། །རྐང་གཏད་ཕོ་ཉ་མངགས་པའི་དོན། །གསར་ཚེས་བཟང་པོ་བཅུ་བཞིའི་ཉིན། །ཕོ་བྲང་གོང་དུ་འབྱོར་དགོས་གསུངས། །རླུང་གཡབ་དཀར་པོ་འདོམས་བརྒྱད་པ། །རྒྱལ་མཚན་ཏོག་དང་བཅས་པ་ཞིག །དབུ་རྩེའི་གདོང་དུ་གཙུགས་པ་ན། །རྟེན་འབྲེལ་ལེགས་ཚོགས་ཡོད་པ་དང༌། །ལྷ་མིའི་དམ་ཚིག་མ་དོར་གསུངས། །དུས་ཐོག་མ་འདས་འབྱོར་བ་ལ། །ལྷ་ཡང་སྤྲོ་དགའ་འཕེལ་བར་སྣང༌། །བཅོ་ལྔ་དང་ནི་བཅུ་བདུན་ལ། །མདོ་སྡེའི་མིག་ལྟད་ལེགས་པར་བྱུང༌། །སླར་ཡང་ཆོས་སྐྱོང་བཀའ་ལུང་ལ། །ཉེར་བདུན་བར་དུ་གནས་གཟིགས་གྱིས། །ཞིབ་གླེང་ཞིག་ཀྱང་དགོས་ཞེས་གསུངས། །དུས་ཐོག་ཉི་ཤར་སྟེང་དུ་ཕེབས། །བསེ་འབག་སྨུག་ཆུང་མཇལ་ཁ་གནང༌། །སྲོག་ཆགས་ཡོངས་ཀྱི་ཤ་ཁྲག་དང༌༑ ༑གདུག་འདྲེ་འཁོར་བའི་སྨུ་གུ་ཆུང༌། །བྷ་ཏ་ཧོར་གྱི་ཡུལ་ཉིད་ནས། །སློབ་དཔོན་པདྨའི་ཐུགས་རྗེས་གཟིར། །ལྷ་སྲས་སྤྲུལ་པའི་དམག་དཔུང་བཤར། །ཧོར་ཡུལ་བདེ་སྐྱིད་བོད་དུ་བླངས། །གནམ་ལྷ་བྱང་ཆུབ་གཡོག་འཁོར་བཅས། །བཞུགས་པའི་རྟེན་དང་འཁོར་བའི་རྫས། །སྨུ་གུ་ཆུང་དང་བཅས་པ་རྣམས། །ལྷ་ཡི་ལམ་ལ་གདན་དྲངས་ནས༑ ༑ངམ་ཤོད་མཐིལ་དུ་བབ་པའི་ཚེ། །དམ་ཚིག་ཡོད་པ་དྲན་ནམ་གསུངས། །སླར་ཡང་དཀོར་མཛོད་ཕུག་ཏུ་ཁྲིད། །སྐྱེ་མང་བྱས་བྱུང་ལེགས་ཉེས་རྣམས། །དུས་གསུམ་དུ་ནི་བཀོད་པ་དང༌༑ ༑ཟན་ཡང་བར་ཁང་གཡུ་ཞལ་དུ། །པདྨའི་དམ་ཚིག་བདུད་རྩི་འཐུང༌། །ལྷ་མིའི་ཚུལ་དུ་བཀའ་ཡིས་བསྒོས། །ཆེན་པོའི་དམ་ཚིག་དེ་ཉིད་ཀྱང༌། །ཡལ་དང་དོར་བ་མ་ཡིན་མོད༑ ༑ཅེས་སོགས་ཞིབ་རྒྱས་མང་བསྙད་མཐར། །ལྷ་སྲས་སྐྱེ་བའི་ཕྲེང་བ་འགའ། །ཡོད་ཀྱང་འདི་ན་མ་སྤྲོས་སོ། །གུ་རུ་མཚོ་སྐྱེས་རྡོ་རྗེ་ཡིས། །ལུང་བསྟན་གནང་བ་ལ་བརྟེན་ནས༑ ༑གསང་བའི་གུ་རུ་པཱུ་ཛ་ལས། །རྙེད་པར་དཀའ་བའི་ནོར་བུ་བླངས། །སྐྱབས་མཆོག་མཆེད་ཀྱིས་དབུ་མཛད་ནས། །སྐྱེས་ཆེན་བརྒྱ་ཕྲག་དུ་མ་ལ། །ཀུན་བཟང་དགོས་འདོད་ནོར་གྱིས་མཆོད། །སླར་ཡང་ཞབས་དྲུང་ཁྲི་ཡི་དྲུང༌། །གདུང་འཛིན་མཚུངས་མེད་ཆོས་རྗེ་དང༌། །དགེ་འདུན་འདུས་པ་རྒྱ་མཚོ་ལ། །སྟོན་པ་ཤཱཀྱ་ཐུབ་པ་ཡི། །འཁོར་ལོ་གསུམ་གྱི་རྗོད་བྱེད་ཆོས༑ ༑བོད་དུ་འགྱུར་བ་མ་ལུས་དང༌། །རྙིང་མའི་རྒྱུད་འབུམ་ལ་སོགས་པ། །དྲང་དོན་ངེས་དོན་གསུང་རབ་ཚོགས། །བཀླག་ལུང་མ་ཚང་མེད་པ་ཕུལ། །དེ་ནས་ཟླ་དགོན་གྲྭ་ནང་གི༑ ༑ཞི་ཁྲོ་རྒྱལ་བ་རྒྱ་མཚོ་ཡི། །ཕོ་བྲང་ལྷ་ཚོགས་དངོས་བཞུགས་དང༌། །ཆོས་སྐྱོང་གཏེར་སྲུང་མཁའ་འགྲོའི་ཚོགས། །ཞལ་མཇལ་ཚུལ་དང་གནས་ཀྱི་སྒོ། །དབྱེ་ཚུལ་ཞིབ་རྒྱས་གནས་ཡིག་རང༌། །ལོགས་སུ་བཀོད་པ་ཡོད་བཞིན་ངེས། །ཟླ་དགོན་ཕྱོགས་སུ་འབྱོར་པའི་ཚེ། །བླ་དཔོན་གྲྭ་ནང་མངའ་འབངས་བཅས། །ཚོགས་དཔོན་མངའ་བདག་གྲགས་ཅན་གྱིས། །རྟ་བསུ་ཐབ་བསུ་སེར་བསུ་སོགས། །དགའ་སྟོན་རོལ་མོ་ཆེན་པོ་བགྱིས། །མ་བུ་འཕྲད་པའི་གདུང་སེམས་བཞིན། །ཕན་ཚུན་བསམ་པ་རངས་པར་གྱུར། །དགོངས་པ་འདུས་པ་ལ་སོགས་དང༌༑ ༑དབང་ལུང་ཁྲིད་སོགས་གསར་རྙིང་མེད། །བདུད་རྩིའི་མཚོ་ཆེན་མེར་ནས་བཞག

།སླར་ཡང་འགོམ་གྱི་འབོད་མི་བྱུང༌། །ནགས་ཤོད་དཀར་མདའི་གནས་གཞི་ཆེ། །ཆོས་འཁོར་བྱམས་པ་གླིང་དུ་ཕབ། །རྨི་ལྟས་མཚན་མའི་རྟ་ལ་ཞོན། །བྱང་ཕྱོགས་མེ་མོའི་བྲག་ལ་ཕྱིན། །མཧཱ་གུ་རུའི་སྒྲུབ་གནས་མཆོག །ཕྱི་དབྱིབས་རི་རྒྱལ་ལྷུན་པོ་ལ། །གླིང་བཞི་གླིང་གཡོག་གུས་ཚུལ་ལྡན། །ནང་དབྱིབས་རི་ནང་ཁོང་གསེང་ཁྲོད། །ཡོ་གའི་ལྷ་ཚོགས་རྣམས་སུ་བཀྲ། །ཡང་སྟེང་ཕུག་པའི་གཞལ་མེད་ཁང༌། །ཞི་བའི་ལྷ་ཚོགས་སྤྲིན་ལྟར་འཁྲིགས། །བར་གྱི་ཕུག་པའི་ཁྱམས་རྣམས་སུ། །ཁྲག་འཐུང་ལྷ་ཚོགས་ཆར་ལྟར་གཡོ། །མར་ཞབས་ཕུག་པའི་ཕྱོགས་མཚམས་མེད། །ཆོས་སྐྱོང་སྲུང་མ་རླུང་ལྟར་འཚུབ། །གུ་རུའི་སྐུ་དང་ཕྱག་ཞབས་རྗེས། །གཏེར་དང་ཡིག་སྣ་ལྷ་ཡི་སྐུ། །བྱེ་བ་འབུམ་ཕྲག་བཞུགས་ན་ཡང༌། །གནས་ཀྱི་བཀའ་རྒྱ་ཅུང་མ་གྲོལ། །ལྷུག་པར་སྨྲ་བ་སྔས་པར་གོ། །བདག་འདྲའི་སྐྱེ་བོ་འཁྲུལ་ཚབས་ཅན། །ཉིན་ཞག་ཕྱུགས་རའི་ནང་དུ་ཡང༌། །ལྷ་དང་བླ་མ་ཞལ་མཇལ་ཞིང༌། །ཡི་དམ་ཆོས་སྐྱོང་ལུང་བསྟན་པ། །སྐྱེ་བ་སྔ་ཕྱིའི་དྲན་སྣང་དང༌། །རྐང་ལག་རྗེས་སོགས་འཁྲུལ་མེད་ཅིག །ཡོང་བའི་རིགས་ཅན་མ་ཡིན་ཡང༌། །བྱུང་ཚད་བརྗོད་པ་ག་ལ་ལང༌། །བསྡུས་ཙམ་རགས་རིམ་བྲིས་པ་འདི། །དད་ཅན་དང་བ་གཏིང་ནས་འདྲེན། །བླུན་ཞེན་ཅན་རྣམས་སྤྲོ་དགའ་འཕེལ། །མ་རུངས་པ་རྣམས་གད་མོའི་རྒྱུ། །བར་མ་རྣམས་ཀྱི་ཐེ་ཚོམ་གཞི། །ཁྱེད་ཅག་རྣམས་ཀྱི་ནན་གྱི་ངོར། །འཁྲུལ་རྫུན་མེ་ཏོག་འདི་ཕུལ་ལོ།། །།དགེའོ།། དགེའོ།། དགེའོ།། 