༄༅། །རིན་ཆེན་གྲངས་སྦྱོར་རིལ་བུའི་ཆ་ལག་ཕྲན་བུའི་དུག་གསོ་ཐབས་བཞུགས་སོ།།

སྨན་བླའི་ཚོགས་ལ་གུས་བཏུད་ནས། །ལུས་ཅན་རྐང་བཞིའི་ཚོགས་རྣམས་ཀྱིས། །སྔོ་ས་རྡོ་ཆུ་ཤིང་ལ་སོགས། །དུག་རིགས་ཟོས་པས་ན་གྱུར་ན། །སྨན་དཔྱད་གཞན་མ་མ་བྱས་པའི། །སྔ་རོལ་གདམས་པ་འདི་བྱའོ། །ཕག་ཁྲག་དེ་ཝ་ལུག་རུ་དང༌། །ཡུངས་ཀར་དབང་ལག་སྦྱར་བའམ། །ཡང་ན་རེ་རལ་འོམ་བུ་དང༌། །ཡུང་བ་ཕག་ཁྲག་སྐྱེར་ཤུན་རྣམས། །སྦྱར་བའི་ཐང་གིས་བསྡུས་བྱས་ལ། །སྦྱོང་ཐབས་ཨ་རུ་མཆུ་སྙུང་དང༌། །དན་རོག་དུར་བྱིད་བསེ་རུ་དཀར། །གྲང་སྦྱོར་རིལ་བུ་བཅོ་ལྔ་རྣམས། །སྦྱར་བའི་ཕྱེ་མ་བཏང་བ་ན། །དུག་རིགས་མ་ལུས་སྦྱོང་བར་བྱེད། །སྦྱངས་རྗེས་རིན་ཆེན་རིལ་བུ་གཏང༌། །དེས་ནི་དུག་ནད་འཚོ་བར་འགྱུར། །ཡང་ན་དན་རོག་དུར་བྱིད་ཤྲཱི་ཁཎྜ། །སྤོས་དཀར་ཐལ་རྡོ་སོ་མ་ར་ཛས་སྦྱང༌། །སྦྱངས་རྗེས་རིན་ཆེན་རིལ་བུ་ཅུང་ཟད་བསྟེན། །འདིས་ནི་རྐྱང་དུག་མ་ལུས་འཇོམས་པར་བྱེད། །སྔོ་སོགས་དུག་ཆུང་རྣམས་ནི་བསྡུ་མི་དགོས། །སྦྱངས་པས་ཆོག་ལ་ས་རྡོ་ཆུ་དུག་རྣམས། །ཅུང་ཟད་བསྡུས་ཏེ་སྦྱངས་ན་ལེགས་པ་ཡིན། །ཤིན་ཏུ་ནད་ཚབས་ཆེ་བ་ན། །སྨན་བཏང་བཤལ་སྦྱོང་ཁྲག་ཡང་གཏར། །ར་དུག་ཟོས་པ་ངོས་ཟིན་ན། །བུལ་ཏོག་ཨ་རུ་མཆུ་སྙུང་དང༌། །ཡུང་བ་སྦྱར་བའི་ཕྱེ་མ་ལ༑ ༑ཨོཾ་ཏྲུག་ཨ་ཧྲི་ཨ་ཧྲི་ཁ། །ཞེས་པ་ཅི་མང་བཟླས་ལ་བཏབ། །ཆུས་ཕུལ་བཏང་བས་འཇོམས་པར་འགྱུར། །ཀུན་ལ་རིན་ཆེན་རིལ་བུ་སྦྱར། །དུག་ཆུང་རྣམས་ལ་སེར་ཚུར་གྱི། །ཁུ་བ་བླུད་པས་གྲོལ་བར་འགྱུར། །འདི་རྣམས་མི་ནོར་ཁྱད་པར་མེད། །མི་ཡིས་བཙན་དུག་ཟོས་པ་ན། །ཐོག་མར་མི་ཁྱི་གང་རུང་གི། །ཆུ་ཚན་དྲི་ཆུར་བཅས་པ་ལ། །རི་ཤོ་སྤྱང་ཚེར་ཤུ་དག་དང༌། །རྒྱམ་ཚྭ་སོ་འཆའ་སྦྱར་ལ་གཏང༌། །ཕུབ་སྟེང་བཞག་ལ་དྲག་ཏུ་བསྐོར། །སྐྱུག་འབྱུང་དེ་ནས་ཕག་ཁྲག་དང༌། །ཡུང་བ་རེ་རལ་འོམ་བུ་རྣམས། །སྦྱར་བའི་ཐང་གིས་བསྡུས་བྱས་ལ། །བསད་སྦྱོང་སྦྲག་མའི་གདམས་པ་ནི། །བསེ་རུ་དཀར་པོ་དན་རོག་དང༌། །ཨ་རུ་མཆུ་སྙུང་དུར་བྱིད་དང༌། །སྐྱེར་ཤུན་གི་ཝཾ་ཙནྡན་གཉིས། །རིན་ཆེན་རིལ་བུ་སྦྱར་བས་སྦྱོང༌། །སྦྱངས་པའི་རྗེས་སུ་རིན་པོ་ཆེའི༑ ༑རིལ་བུ་ཞག་བདུན་བར་དུ་བསྟེན། །དེས་ནི་ནད་ལས་གྲོལ་འགྱུར་ཏེ། །དུག་ཀུན་མ་བསྡུས་མི་གསོད་ཅིང༌། །མ་བསད་མི་སྦྱང་ཞེས་བཤད་དོ། །དེ་ལྟར་མི་ཤེས་སྨན་པ་འགས། །བཙན་དུག་རྩར་བྱེར་རྒྱས་པ་ལ། །བོང་ང་དཀར་སེར་དམར་པོ་སོགས། །སྦྱར་དུག་གསོད་པའི་སྨན་སྦྱོར་གཏོང༌། །དེས་ནི་མི་སོད་རྩར་དེད་ནས། །སྲོག་རྩར་ཞུགས་ཏེ་འཆི་བར་འགྱུར།

ཁ་ཅིག་ཁྲག་གཏར་ཕན་ཞེས་སྨྲ། །དེས་ནི་རྩ་ལ་བྱེར་ཏེ་འཆི། །ལ་ལས་མར་ཁུ་བླུད་ཕན་ཟེར། །དེས་ཀྱང་མཁྲིས་སྐྱེད་འབྱེར་བ་ལས། །བཙན་དུག་རྒྱས་ལ་ཕན་མི་འགྱུར། །འདི་འདྲའི་གདམས་པ་ཟབ་མོ་ཡང༌། །གྲང་སྦྱོར་རིལ་ནག་ཆ་ལག་ཏུ། །དགེ་སློང་དྷརྨ་ཀཱིརྟིས་སྦྱར། །ཟུར་མཁར་བ་མཉམ་ཉིད་རྡོ་རྗེའི་ཟབ་ཆོས་སོ།། །།མངྒ་ལཾ།།