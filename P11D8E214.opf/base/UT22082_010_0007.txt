༄༅། །རྩ་གསུམ་རྣལ་འབྱོར་བསྡུས་པ་བཞུགས་སོ།།

ན་མོ། བླ་མ་ཡི་དམ་མཁའ་འགྲོ་དཀོན་མཆོག་གསུམ། །དམ་ཅན་སྲུང་མའི་ཚོགས་ལ་བདག་སྐྱབས་མཆི། །བདག་གིས་འགྲོ་དྲུག་སེམས་ཅན་བསྒྲལ་བའི་ཕྱིར། །རྩ་གསུམ་རྣལ་འབྱོར་ལམ་ལ་བརྩོན་པར་བགྱི། །རང་ཉིད་དཔའ་བོ་རྟ་མགྲིན་དབང་གི་རྒྱལ༑ ༑ཕྱག་གཡས་གྲི་གུག་གཡོན་པ་ཐོད་ཁྲག་ཐོགས། །རིན་ཆེན་རུས་པ་དར་གྱི་རྒྱན་དང་ལྡན། །སྤྱི་བོར་རྟ་མགོ་སྟག་ཤམ་བརྐྱང་བསྐུམ་གར༑ ༑པང་དུ་རྡོ་རྗེ་ཕག་མོ་ཕག་ཞལ་ངུར། །རྡོ་རྗེ་ཐོད་པ་ཞབས་གཡས་ཡབ་ལ་འཁྲིལ། །གཟིག་ཤམ་དར་དང་རིན་ཆེན་རུས་པས་བརྒྱན། །རྟ་ཞལ་སྤྱི་བོར་པདྨ་ཉི་མའི་སྟེང༌། །སྐྱབས་གནས་ཀུན་འདུས་བླ་མ་པདྨ་འབྱུང༌། །དཀར་འཚེར་རྡོ་རྗེ་ཐོད་པ་ཡུམ་ལ་འཁྱུད། །སྙན་ཞུ་རྒོད་སྒྲོ་དར་སྣ་མེ་ལོང་བརྒྱན། །ཟབ་བེར་ཆོས་གོས་ཕོད་ཆེན་ལྷུག་པར་མནབས། །རིན་ཆེན་རུས་པའི་རྒྱན་ཅན་རྡོར་སྐྱིལ་བཞུགས། །པང་དུ་མཚོ་རྒྱལ་དམར་མོ་གྲི་ཐོད་དང༌། །པད་སྐྱིལ་ཡབ་འཁྲིལ་གཅེར་བུ་རིན་ཆེན་དང༌། །རུས་པས་བརྒྱན་ཅིང་བདེ་བའི་ཉམས་དང་ལྡན༑ ༑ཡབ་ཡུམ་གནས་གསུམ་ཨོཾ་དཀར་ཨཱཿདམར་པོ། །ཧཱུྂ་མཐིང་འོད་ཀྱིས་དཔལ་རི་པད་འོད་ནས། །བླ་མ་སྤྱན་དྲངས་ཐིམ་ཞིང་དགྱེས་ཉམས་བཞད༑ ༑ཕྱི་ནང་གསང་བ་དེ་བཞིན་ཉིད་ཀྱིས་མཆོད། །ཕྱག་འཚལ་སྡིག་བཤགས་དགེ་ལ་རྗེས་ཡི་རང༌། །ཆོས་འཁོར་བསྐོར་བསྐུལ་ཡུན་དུ་བཞུགས་གསོལ་འདེབས། །དགེ་བ་སེམས་ཅན་དོན་དུ་བསྔོ་བར་བགྱི། །ཧྲཱིཿ དྲི་མེད་མཚོ་གླིང་པདྨའི་གེ་སར་ལས། །ལེགས་འཁྲུངས་རྒྱལ་བ་ཀུན་དངོས་བླ་མ་མཆོག །དགྱེས་ཡུམ་མཚོ་རྒྱལ་དག་དང་དགའ་བདེར་རོལ། །དུས་གསུམ་བླ་མ་མཆོག་ལ་གསོལ་བ་འདེབས། །དབང་ཆེན་དཔའ་བོ་ཡི་དམ་ཀུན་གྱི་དངོས། །རྡོ་རྗེ་རྣལ་འབྱོར་མཁའ་འགྲོ་ཀུན་དབང་ཕྱུག །དམ་ཅན་རྒྱ་མཚོས་བར་ཆད་དགྲ་བགེགས་འདུལ། །བདག་ལ་བྱིན་རློབས་སྨིན་གྲོལ་དངོས་གྲུབ་སྩོལ། །ཨོཾ་ཨཱཿཧཱུྂ་བཛྲ་གུ་རུ་པདྨ་སིདྡྷི་དེ་ཝ་ཌཱ་ཀི་ནཱི་སརྦ་སིདྡྷི་ཕ་ལ་ཧཱུྂ།

ཞེས་ཅི་འགྲུབ་བཟླས་མཐར། དུས་གསུམ་སངས་རྒྱས་ཀུན་འདུས་བླ་མ་ཡི། །སྐུ་ལ་གསོལ་བཏབ་བདག་གི་ལུས་སྒྲིབ་སྦྱངས། །བུམ་པའི་དབང་ཐོབ་སྤྲུལ་སྐུར་བདག་ལུས་སྨིན། །བླ་མའི་གསུང་ལ་གུས་པས་གསོལ་བཏབ་པས། །བདག་གི་ངག་སྒྲིབ་སྦྱངས་ནས་གསང་དབང་ཐོབ། །ལོངས་སྐུར་སྨིན་བྱས་བླ་མའི་ཐུགས་དག་ལ། །གུས་པས་གསོལ་བཏབ་བདག་ཡིད་དྲི་མ་སྦྱངས། །ཤེར་དབང་ཐོབ་ཅིང་རང་སེམས་ཆོས་སྐུར་སྨིན། །བླ་མའི་སྐུ་གསུང་ཐུགས་ལ་གསོལ་བཏབ་པས། །ཡབ་ཡུམ་བདེ་སྦྱོར་དགའ་བདེའི་ངོ་བོར་ཞུ། །བདག་ལ་ཐིམ་པས་སྒོ་གསུམ་དྲི་མ་སྦྱངས། །བཞི་པའི་དབང་ཐོབ་ངོ་བོ་ཉིད་སྐུར་སྨིན། །རང་སེམས་གསལ་བ་དཔའ་བོ་རྟ་མགྲིན་རྒྱལ། །སྟོང་པའི་རང་མདངས་རྒྱལ་ཡུམ་རྣལ་འབྱོར་མ། །སྣང་སྟོང་ཟུང་འཇུག་སྤྲོས་བྲལ་གདོད་ནས་གྲུབ། །འཛིན་ཞེན་མཐའ་བྲལ་རྫོགས་པ་ཆེན་པོའི་ངང༌། །དགེ་བས་འགྲོ་ཀུན་སངས་རྒྱས་ཐོབ་ཕྱིར་བསྔོ། །དེ་སྐད་ཅེས་པ་འབྲི་གདན་སློབ་དཔོན་པའི། །དབོན་པོ་བླ་མ་དཀོན་མཆོག་མཚོ་སྐྱེས་ཀྱིས། །བསྐུལ་ངོར་སྐྱུ་རའི་རིགས་ལས་སོན་པ་ནི། །ཤཱཀྱའི་དགེ་སློང་ཆོས་ཀྱི་གྲགས་པ་ཡིས། །གཞོ་སྟོད་གནས་ཆེན་ཏི་སྒྲོའི་ཞོལ་འདབས་ཀྱི། །དབེན་གནས་འབྲོང་ངུར་སུམ་མདོའི་གཡའ་སྤྱིལ་དུ། །བྲིས་པའི་དགེ་བས་འགྲོ་ཀུན་དོན་འགྲུབ་ཤོག། །།སརྦ་མངྒ་ལཾ།།