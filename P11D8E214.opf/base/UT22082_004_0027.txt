༄༅། །བསང་རྔན་གྱི་ཆོ་ག་མདོར་བསྡུས་དགེ་ལེགས་ཀྱི་རོལ་མཚོ་ཞེས་བྱ་བ་བཞུགས་སོ།། །བསང་རྔན་གྱི་ཆོ་ག་མདོར་བསྡུས་པ་དགེ་ལེགས་ཀྱི་རོལ་མཚོ་ཞེས་བྱ་བ། བླ་མ་དང་འཇམ་པའི་རྡོ་རྗེ་ལ་ཕྱག་འཚལ་ལོ། ། རྣལ་འབྱོར་པ་གང་ཞིག་བསང་རྔན་གྱི་ཆོ་ག་མདོར་བསྡུས་བགྱི་བར་སྤྲོ་ན། ས་གཞི་གཙང་མའི་ཕྱོགས་སུ་སྟན་དཀར་གཙང་གི་སྟེང་དུ་འབྲུ་དཀར་བཅལ་དུ་བཀྲམ་པའི་སྟེང༌། རིན་པོ་ཆེའི་སྣོད་གས་ཆག་མེད་པའི་ནང་དུ། བག་ཕྱེ་ལ་གཡག་ལུག་ར་གསུམ་སྐྱེ་མཆེད་དོད་པར་བཅོས་པའི་མཐའ་སྐོར་དུ། སྨན་སྣ། ཟས་སྣ། དར་སྣ། རིན་པོ་ཆེ་སྣ་ཚོགས་པ་སྐྱེ་དགུའི་ཉེར་སྤྱོད་དུ་འོས་པ་རྣམས་ཀྱིས་བསྐོར་བའི་མདུན་དུ། ཁ་ན་མ་ཐོ་བ་དང་བྲལ་བའི་བཟའ་བཏུང་ཡིད་དུ་འོང་བ་རྣམས་བཤམས། མདའ་མདུང་ལ་སོགས་པར་དར་སྣ་ཚོགས་ཀྱི་འཕུལ་ལྕེ་བཏགས་པ། འོ་མ་ཅན་གྱི་ཤིང་གི་ལོ་མ་གཞན་གྱིས་ལོངས་སྤྱད་པའི་འཕྲོ་མ་ཡིན་པ་གཙང་ཞིང་ཡིད་དུ་འོང་བ་སྤུངས་པ་དང༌། ཕྱེ་མར་ཆང་ཕུད་ལ་སོགས་བཀོད་ལེགས་པར་འདུ་བྱས། སྒྲུབ་པ་པོ་ཁ་ཤར་དུ་ཕྱོགས་པའི་སྟན་བདེ་བར་འདུག །བསང་ལ་ཕྱེ་མར་ཆང་ཕུད་སོགས་བསང་རྫས་བྲན། རོལ་མོ་གང་ཡང་རུང་བ་དང་ལྡན་པས། ན་མོ། བླ་མ་བདེ་གཤེགས་སོགས་ལན་གསུམ་གྱིས་སྐྱབས་འགྲོ་དང༌། སེམས་བསྐྱེད་འགྲོ་བ་སོགས་ལན་གསུམ་གྱིས་སེམས་བསྐྱེད། ཧཱུྂ་༌། ཨོ་རྒྱན་ཡུལ་གྱི་ནུབ་བྱང་མཚམས་སོགས་ཚིགས་བདུན་མས་གསོལ་བ་ལན་གསུམ་བཏབ་པས་ཟངས་མདོག་དཔལ་རི་པདྨ་འོད་ཀྱི་གཞལ་ཡས་ནས། སློབ་དཔོན་ཆེན་པོའི་ཐུགས་ཀ་ནས་འོད་གོང་དཀར་པོ་སྐར་མདའ་བཏང་བ་ལྟར་འཕྲོས་པ་རང་གི་སྙིང་གར་ཐིམ་་་་་པས་རང་ཉིད་སློབ་དཔོན་པདྨ་འབྱུང་གནས་སུ་མ་བསྐྱེད་གསལ་རྫོགས་ཀྱི་ང་རྒྱལ་དང་ལྡན་པས་འདི་སྐད་དོ།། ཧཱུྂ་༌། རྐང་གཉིས་གཙོ་བོ་སངས་རྒྱས་བདེན་པའི་མཆོག །ཆགས་བྲལ་བདེན་གཉིས་དམ་ཆོས་བདེན་པའི་མཆོག ༑ཚོགས་ཀྱི་ཞིང་གྱུར་དགེ་འདུན་བདེན་པའི་མཆོག

།བསླུ་མེད་ངེས་པ་རྒྱུ་འབྲས་བདེན་པའི་མཆོག །ལས་ཀུན་འགྲུབ་བྱེད་ལྷག་བསམ་བདེན་པའི་མཆོག །དཀོན་མཆོག་བཀའ་ལ་མི་ཉན་གང་ཡང་མེད། །རྒྱུ་འབྲས་བདེན་པས་བསླུ་བ་གང་ཡང་མེད། །ལྷག་བསམ་བདེན་པས་མི་འགྲུབ་གང་ཡང་མེད། །སྐྱ་རིང་ལམ་ལ་མི་འགྲོ་གང་ཡང་མེད། །འབབ་པའི་ཆུ་ནི་མི་འཐུང་གང་ཡང་མེད། །དགུང་སྔོན་འོག་ཏུ་མི་གནས་གང་ཡང་མེད། ། ཉི་ཟླའི་འོད་ཀྱིས་མི་གསལ་གང་ཡང་མེད། །འཚོ་བའི་སྲོག་ལ་མི་གཅེས་གང་ཡང་མེད། །བདེན་པའི་ངག་གིས་དེ་རིང་མགྲོན་རིགས་བཞིར། །བསང་རྔན་མཆོད་པ་འབུལ་གྱི་འདིར་གཤེགས་ཤིག །ཆུ་འཛིན་བསིལ་བུས་བརླམས་འདྲའི་འབྲོང་ཆེན་འགྱིང༌། །གངས་དཀར་ཚལ་པ་ལྟར་མཛེས་གཡང་མོ་ལུག །ཙནྡན་ལྗོན་པ་ཇི་བཞིན་གནམ་རུ་ར། །འདོད་ཡོན་རིན་ཆེན་སྨན་འབྲུ་དར་ཟབ་ཚོགས། །འོ་མ་འཛག་པའི་གཉིས་སྐྱེས་འདབ་མས་བསངས། །ཕྱེ་མར་རྩི་བཅུད་བྲན་པའི་དུད་སྤྲིན་སྤོས། །སྟོང་ཁམས་ཁྱབ་པའི་མཆོད་སྤྲིན་རྨད་བྱུང་བ། །དངོས་འབྱོར་ཡིད་སྤྲུལ་ཀུན་བཟང་མཆོད་སྤྲིན་འདིས། །ཀུན་ཏུ་བཟང་པོ་ཁྱབ་བདག་རྡོ་རྗེ་འཆང༌། །ཟས་གཙང་སྲས་པོ་གྲུབ་མཆོག་པདྨ་འབྱུང༌། །རྩ་བའི་བླ་མ་བཀའ་དྲིན་སུམ་ལྡན་སོགས། །རྩ་བརྒྱུད་བླ་མ་དམ་པའི་ཚོགས་རྣམས་ལ། །བསང་དང་རྔན་གྱི་མཆོད་སྤྲིན་རྒྱ་མཚོ་འབུལ། །སངས་རྒྱས་ཆོས་ཚོགས་དཀོན་མཆོག་རྣམ་གསུམ་དང༌། །བྱང་སེམས་ཉན་རང་ལྷ་མིའི་དྲང་སྲོང་ཚོགས༑ ༑བསང་རྔན་མཆོད་པའི་སྤྲིན་གྱིས་དགྱེས་གྱུར་ཅིག །ཡི་དམ་རྒྱལ་བ་ཞི་ཁྲོ་རབ་འབྱམས་ཚོགས། །གསང་ཆེན་སྔ་འགྱུར་ཐེག་པའི་རྒྱལ་པོ་ཆེ། །དཀྱིལ་འཁོར་ལྷ་ལ་བསང་རྔན་མཆོད་པ་འབུལ། །དུས་ཀྱི་འཁོར་ལོ་བདེ་དགྱེས་གསང་བ་འདུས། །སྒྱུ་ཐོད་གདན་བཞི་གཤེད་སྐོར་བླ་མེད་རྒྱུད། །རྣལ་འབྱོར་རྒྱུད་དང་སྤྱོད་པ་བྱ་རྒྱུད་སོགས༑ ༑ཕྱི་འགྱུར་དཀྱིལ་འཁོར་ལྷ་ལ་བསང་མཆོད་འབུལ། །དཔལ་ལྡན་མ་ཧཱ་ཀཱ་ལཱ་ཁྲག་འཐུང་ཆེ། །ལྷ་མོ་རབ་འཇིགས་སྲིད་གསུམ་སྲོག་གི་བདག

།རང་རང་འཁོར་བཅས་དམ་ཅན་རྒྱ་མཚོ་རྣམས། །བསང་རྔན་མཆོད་པས་ཐུགས་དམ་གཉན་པོ་བསྐང༌། །དཔའ་བོ་མཁའ་འགྲོ་ཤུགས་འགྲོ་ལ་སོགས་པ། །ཡུལ་ཆེན་ཉེར་བཞི་སོ་བདུན་གནས་ལ་སོགས། །ཞིང་རྣམས་སྐྱོང་མཛད་དཔའ་བོ་མཁའ་འགྲོ་རྣམས། །བསང་རྔན་མཆོད་པས་རྟག་ཏུ་དགྱེས་གྱུར་ཅིག །དགྲ་ལྷ་ཕོ་ལྷ་ཡུལ་ལྷ་སྲོག་ཞང་ལྷ། །བན་བོན་ལེ་གུ་སྲུང་མ་བང་ལྷར་བཅས། །འགོ་བའི་ལྷ་རྣམས་བསང་རྔན་ཕུད་ཀྱིས་མཆོད། །ཕོ་མོ་ཀླུ་རྒྱུད་ཀྱིས་བསྡུས་སྡེ་བརྒྱད་སོགས། །གཞི་བདག་གནས་བདག་དཀོར་བདག་ལ་སོགས་པ། །མཆོད་འོས་ཀུན་ལ་བསང་རྔན་མཆོད་པ་འབུལ༑ ༑བགེགས་དང་ལོག་འདྲེན་བདག་ལ་འཚེ་བ་རྣམས། །བསང་དང་རྔན་གྱིས་མཆོད་དོ་གདུག་རྩུབ་སྤོངས། །ཁམས་གསུམ་རིགས་དྲུག་ལན་ཆགས་སྙིང་རྗེའི་མགྲོན། །བསང་རྔན་མཆོད་པས་ཚིམས་ཤིང་རང་གྱུར་ཅིག །བླ་མ་ཡི་དམ་མཁའ་འགྲོ་ཆོས་སྐྱོང་ཚོགས། །འགོ་བའི་ལྷ་ལྔ་སྲུང་སྐྱོབ་མགོན་བྱེད་རྣམས། །དབུ་འཕང་སྲིད་རྩེ་ལས་མཐོར་བསྟོད་པར་བགྱི༑ ༑མགོན་བྱེད་ལྷ་ཀུན་བདག་ལ་ལུས་གྲིབ་ལྟར། །མི་འབྲལ་འགྲོགས་ནས་རྟག་ཏུ་བསྲུང་གྱུར་ཅིག །མགྲོན་བཞི་བསང་རྔན་མཆོད་པ་འདི་བཞེས་ལ། །བདག་ཅག་འཁོར་བཅས་གཞི་བྱེས་གང་དུ་ཡང༌། །རྟག་ཏུ་སྲུང་ཞིང་སྐྱོང་བ་རྒྱ་ཆེན་མཛོད། །སྣོད་བཅུད་ཀུན་གྱི་ཕྱྭ་གཡང་བདག་ལ་བསྡུས། །ལེགས་པ་བརྒྱ་སྟོང་དག་དང་འཕྲད་པ་དང༌། །ཉེས་པ་ཀུན་དང་བྲལ་ཞིང་མེད་པར་མཛོད། །ཚེ་དང་བསོད་ནམས་དཔལ་འབྱོར་དབང་རླུང་བཅས། །དབྱར་གྱི་མཚོ་དང་ཡར་ངོའི་ཟླ་ཚེས་ལྟར། །རིམ་བཞིན་འཕེལ་ཞིང་རྒྱས་པ་ཉིད་དུ་མཛོད། །སྙན་པའི་གྲགས་པ་དབྱར་རྔ་ལྟ་བུ་སྒྲོགས། །བསམ་པའི་དོན་ཀུན་འབད་མེད་འགྲུབ་པ་དང༌། །བདག་དང་མཐའ་ཡས་སེམས་ཅན་མ་ལུས་པ། །སྦྱིན་པ་རྒྱ་ཆེན་འདི་ཉིད་ལ་བརྟེན་ནས། །ཚོགས་གཉིས་རབ་རྫོགས་སྒྲིབ་གཉིས་ཀུན་བཅོམ་ནས། །དོན་གཉིས་འགྲུབ་པའི་སངས་རྒྱས་ཐོབ་པར་མཛོད། །ཅེས་བརྗོད།

བཀྲ་ཤིས་དང་བསྔོ་སྨོན་གྱིས་རྒྱས་གདབ། ཕྱེ་མར་ལ་ལོངས་སྤྱོད། ཅེས་པའང་ཞལ་ངོ་གང་ནང་ཚང་ནས་བསྐུལ་ངོར། གངས་ཅན་ལྗོངས་ཀྱི་འདྲེན་པ་གཅིག་པུ་རྩ་བའི་བླ་མ་རྒྱལ་བ་ཐམས་ཅད་མཁྱེན་པ་ཆེན་པོས་གྲུབ་དབང་པདྨའི་རྒྱལ་ཚབ་ཏུ་བསྔགས་ཤིང་དབང་བསྐུར་བ། འབྲི་གུང་པ་ཤཱཀྱའི་དགེ་སློང་རང་བཞིན་རྫོགས་པ་ཆེན་པོའི་རྣལ་འབྱོར་པ་གསང་བ་སྔགས་ཀྱི་མཐུ་གྲུབ་པ་ཐུགས་ཀྱི་རྡོ་རྗེ་ཞེས་སམ། མིང་གཞན་ཆོས་ཀྱི་གྲགས་པ་ཞེས་འབོད་པས་ཕོ་བྲང་རྩེ་བ་གཞིས་ཀའི་ཡང་ཐོག་ཏུ་མགྱོགས་བྲིས་བགྱིས་པའོ། །ཤུ་བྷཾ།། །།