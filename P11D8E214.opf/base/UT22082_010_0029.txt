༄༅། །བསྟན་སྲུང་གསུམ་ལ་རྟགས་དང་དོན་གྱི་སྒོ་ནས་རྫོགས་པ་ཆེན་པོ་གཉིས་མེད་ཨ་ཏི་ཡོ་ག་ལྟར་བསྟོད་པ་ཚངས་དབྱངས་ལྷའི་རྔ་ཆེན་ཞེས་བྱ་བ་བཞུགས་སོ།།

བྷྱོཿ ཆོས་དབྱིངས་ཡེ་ཤེས་ངང་ལས་མ་འདས་ཀྱང༌། །ཞིང་བཅུ་དགྲ་བགེགས་མ་ལུས་སྒྲོལ་བའི་ཕྱིར། །ཐབས་ཀྱིས་སྤྲུལ་ཏེ་ཁྲོ་མོའི་སྐུར་བསྟན་པ། །སྔགས་སྲུང་རྒྱལ་མོའི་སྐུ་ལ་ཕྱག་འཚལ་བསྟོད། །སྐུ་མདོག་སྨུག་ནག་ཞལ་གཅིག་ཕྱག་གཉིས་མ། །ཆོས་སྐུ་སྟོང་ཉིད་མཚོན་པའི་སྤྱན་གཅིག་དང༌། །དོན་དམ་ཉག་གཅིག་རལ་བའི་ཅོད་པན་ཅན། །དགྲ་བགེགས་ཀུན་སྒྲོལ་མཆེ་གཙིགས་ཁྲོ་གཉེར་བསྡུས༑ ༑སྔགས་བདག་མ་མོའི་སྐུ་ལ་བདག་བསྟོད་དོ། །སྒྲུབ་པ་པོ་ལ་མཆོག་ཐུན་སྩོལ་བའི་ཕྱིར། །བྲང་ན་ནུ་གཅིག་ཡེ་ཤེས་བདུད་རྩི་འཛག ༑ཞབས་གཅིག་རྫུ་འཕྲུལ་ཐོགས་མེད་སྟོབས་དང་ལྡན། །སྔགས་སྲུང་ཁྲོ་མོའི་སྐུ་ལ་བདག་བསྟོད་དོ། །ཧྲཱིཿ ཡེ་ཤེས་ཞི་བའི་ངང་ལས་མ་གཡོས་ཀྱང༌། །བསྟན་པའི་རུ་ཏྲ་ལོག་ལྟ་ཅན་གྱི་ཚོགས། །སྐད་ཅིག་སྒྲོལ་ཕྱིར་ཁྲོ་རྒྱལ་སྐུར་སྤྲུལ་པ། །དྲང་སྲོང་ཆེན་པོའི་སྐུ་ལ་བདག་གིས་བསྟོད། །དུས་གསུམ་སངས་རྒྱས་སྟོང་གི་བསྟན་སྲུང་ཕྱིར། །ལུས་ལ་སྤྱན་སྟོང་བསྐལ་པའི་མེ་ལྟར་འབར། །ཆོས་ཉིད་མི་འགྱུར་སྐུ་མདོག་སྨུག་ནག་མདོག །སྤྲུལ་པའི་གཟའ་མཆོག་ཆེན་པོར་བདག་བསྟོད་དོ། །ཞལ་དགུ་སྡང་མིག་འབར་བ་ཕྱོགས་བཅུར་གཟིགས། །ཕྱག་གཡས་ཉི་ཟླས་སྟོང་གསུམ་དབང་དུ་སྡུད། །གཡོན་པ་སྤུ་གྲིས་དགྲ་བགེགས་སྲོག་རྩ་གཅོད། །གཟའ་ཆེན་ཁྱབ་འཇུག་སྐུ་ལ་བདག་བསྟོད་དོ། །ཁྱོད་ཀྱི་སྐུ་ལ་སྤྲུལ་པའི་གཟའ་བརྒྱད་རྫོགས། །སྦྲུལ་མཇུག་གཡོས་པས་ཀླུ་རྣམས་དབང་དུ་སྡུད། །རིན་ཆེན་རུས་པའི་རྒྱན་གྱིས་སྐུ་ལ་བརྒྱན། །གཟའ་བདུད་ཀིཾ་ཀང་ཁྱོད་ལ་བདག་བསྟོད་དོ། །ཏྲིཿ ཡེ་ནས་ཆོས་སྐུའི་ངང་ལས་མ་གཡོས་ཀྱང༌། །གདུག་པའི་དགྲ་བགེགས་མྱུར་དུ་སྒྲོལ་བའི་ཕྱིར༑ ༑དམ་ཅན་སྐྱེས་བུའི་ཚུལ་གྱིས་སྐུར་སྣང་བ། །བཛྲ་སཱ་དྷུ་རྩལ་ལ་ཕྱག་འཚལ་བསྟོད། །སྔགས་བདག་དམ་ཚིག་ཕྱག་གཡས་རྡོ་རྗེ་དང༌། ། དགྲ་བགེགས་འཆིང་སྒྲོལ་རུ་དར་སྙིང་ཞགས་འཛིན། །རྣལ་འབྱོར་འདོད་པའི་དོན་སྒྲུབ་བེར་ཆེན་གསོལ། །རྡོ་རྗེ་ལེགས་པའི་སྐུ་ལ་བདག་བསྟོད་དོ།། །སྐུ་མདོག་སྨུག་ནག་དབུ་ལ་སྨྱུག་ཞུ་གསོལ༑ ༑ཁྲོ་གཉེར་ལྡན་ཞིང་ར་སྐྱེས་སྟོབས་ལྡན་བཅིབས། །ཐན་དང་ལྟས་ངན་མི་སྡུག་འཁོར་གྱིས་བསྐོར། །བསྟན་སྲུང་དམ་ཅན་སྐུ་ལ་བདག་བསྟོད་དོ། །སྨུག་ནག་ལྕམ་དྲལ་བསྟན་སྲུང་འཁོར་བཅས་རྣམས། །རྣལ་འབྱོར་འདོད་པའི་རེ་བ་སྐོང་བའི་ཕྱིར། །འདིར་གཤེགས་ཤ་ཁྲག་བ་ལིཾ་གཏོར་མ་བཞེས། །བཅོལ་བའི་ཕྲིན་ལས་ཐོགས་མེད་སྒྲུབ་པ་དང༌། །ཚེ་དཔལ་རྒྱས་ཞིང་འགལ་རྐྱེན་བར་ཆད་སྲུངས། །བྱད་ཁ་ཕུར་ཁ་མི་མཐུན་གནོད་པའི་ཕྱོགས། །ཐན་དང་ལྟས་ངན་ཆོ་འཕྲུལ་དགྲ་ལ་ཕོབ། །བདག་ལ་བསྡོ་བའི་དགྲ་བགེགས་འདི་དག་གི། །སྲོག་ཆོད་དབུགས་ལོངས་རྣམ་ཤེས་རྟེན་དང་ཕྲོལ། །ལོ་ཟླ་མ་འགོར་མྱུར་དུ་ཕྲོལ་བར་གྱིས། །བྱད་མ་ལྷ་སྲུང་རང་གཤེད་རང་ལ་ཕོབ། །རང་གི་ནུས་པ་རང་ལ་སྨིན་པར་གྱིས། །སློབ་དཔོན་ཆེན་པོ་པདྨ་འབྱུང་གནས་དང༌། །རིག་འཛིན་གནམ་ལྕགས་མེ་འབར་སྤྱན་སྔ་རུ། །ཁས་བླངས་དམ་བཅས་བཞིན་དུ་དགོངས་མཛོད་ལ། །བཅོལ་བའི་ཕྲིན་ལས་ད་ལྟ་གྲུབ་པར་མཛོད། །ཅེས་པ་འདི་བླ་མ་བཟོད་པས་བསྐུལ་བར།

ཤཱཀྱའི་བཙུན་པ་རིག་འཛིན་ཆོས་ཀྱི་གྲགས་པས། ཆུ་ཕོ་བྱི་བ་ལོ་ཧོར་ཟླ་དང་པོར་བཀའ་སྲུང་གི་སྒྲུབ་པ་ཡུན་རིང་བ་ཞིག་བགྱིས་པའི་ཉེར་དགུ་བདུན་གྱི་སྲོད་ཐུན་དུ་བྲིས་པ་མསྟུཿ །།