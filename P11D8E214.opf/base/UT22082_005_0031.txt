༄༅། །སྒྲ་མི་སྙན་གྱི་ཚེ་སྒྲུབ་འཁྲུལ་སྣང་དུ་སློབ་དཔོན་ཆེན་པོའི་དྲུང་དུ་མནོས་པའི་ལོ་རྒྱུས་བཞུགས་སོ།།

།དེ་ཡང་ཆུ་མོ་གླང་ལོ་ཧོར་ཟླ་ལྔ་པའི་ཚེས་བཅོ་ལྔའི་ནུབ་མོ། བྱང་གནམ་མཚོའི་བཀྲ་ཤིས་དོ་བོ་ཆེར་གནས་ཞག་བགྱིས་ཏེ་ཡོད་པའི་སྐབས་ཤིག་གཉིད་དུ་སོང་བའི་ཉམས་སྣང་དུ་བུ་མོ་རས་གོས་གྱོན་པ་མདའ་དར་དང་ལྕགས་ཀྱུ་ཐོགས་པ་ཞིག་བྱུང་སྟེ། ང་ནི་རྒྱ་གར་གྱི་གྲོང་ཁྱེར་སེར་སྐྱ་ནས་འོང་བ་ཡིན་རྗེ་བཙུན་ཆེན་པོ་པདྨ་འབྱུང་གནས་ཀྱིས་དོ་ནུབ་ཚོགས་ཀྱི་འཁོར་ལོ་ཞིག་དང་ཚེའི་དབང་བསྐུར་ཟབ་མོ་ཞིག་བྱེད་དགོས་པ་སྔོན་གྱི་སྨོན་ལམ་མཐུ་བཙན་པ་ཡིན་ཞེས་ཟེར་བས་དེ་དང་སྡེབས་ཏེ་ཕྱིན་པ་ལས། གྲོང་ཁྱེར་ཆེན་པོ་ཞིག་གི་དབུས་སུ་སྔགས་འཆང་ཆེན་པོ་ཞིག་ཨ་རུ་རའི་སྡོང་པོ་ལ་རྒྱབ་གཏད་དེ་བཞུགས་འདུག་པ་མཇལ་ཞིང་བསྡད་དེ། ཚོགས་ཀྱི་འཁོར་ལོ་བསྐོར་བའི་མོད་ལ་སྔགས་འཆང་དེས་ཚེ་དབང་འདི་ཡོངས་སུ་རྫོགས་པར་བསྐུར་ཏེ། ཁྱོད་ཀྱིས་ཚེ་དབང་འདི་སྔོན་ཆད་དཱ་ན་ཤྲཱིས་བོད་དུ་གནང་བ་ལས་ཅུང་ཟད་རྒྱས་པར་ཡོད་ཅིང་འདི་དངོས་གཞི་སྟ་གོན་དང་འབྲེལ་བས་རྟེན་འབྲེལ་རྨད་དུ་བྱུང་བ་ཡིན་པས་བོད་དུ་སྤེལ་བར་གྱིས་ཤིག །སྔོན་དུ་རྫོགས་ལྡན་གྱི་བསྐལ་པ་བཟང་ལགས་ཀྱང༌། ད་དུས་དུས་ངན་སྙིགས་མ་ལྔ་བདོ་ལ། །བོད་དུ་མི་བཟང་མཚན་མ་སྣ་ཚོགས་འབྱུང༌། །ཁྱད་པར་ལྕགས་བྱི་གནམ་ལོ་ཤར་བའི་དུས། །བོད་ཁམས་ཨ་དྲོ་ར་ཡི་དམག་གིས་འཇོམས། །མཐའ་དཀྱིལ་ལོག་པས་སངས་རྒྱས་བསྟན་པ་ཉམས། །ཁྱད་པར་ཨ་མིང་ཁྱི་ལོ་པ་ཞིག་འབྱུང༌། །དེས་ནི་བོད་ཀུན་སྡུག་ལ་གཏོད་པར་བྱེད། །ནམ་ཞིག་རིགས་ཡལ་རྒྱུད་ཉམས་ཆོས་ཀྱང་ཉམས། །ནམ་མཁའི་མཚན་ཉིད་དེ་དག་གསལ་བར་འབྱུང༌། །མ་རན་བར་དུ་མ་སྟོན་རྒྱ་ཡིས་ཐོབ། །ཆོས་འདི་སྤེལ་ལ་ཚིག་འདི་དམ་དུ་ཆོངས། །ཞེས་གསུངས་ཏེ་བདག་ཚུར་ལོག་འོང་བའི་སྣང་བ་བྱུང་སྟེ། །གཉིད་སད་བྱུང་བ་ན་ནམ་ལངས་འདུག་གོ། །ཞེས་པ་འདིའང་ཉམས་སྣང་བྱུང་ཚུལ་ལོ་རྒྱུས་སུ་བཀོད་པ། ཤཱཀྱའི་དགེ་སློང་དཀོན་མཆོག་མིང་གིས་བྲིས།

གཞན་ཡང་བདག་རང་གི་ཚེ་ཚད་དང་མཐའ་དམག་དབུས་སུ་ཡོང་མི་ཡོང་བྱང་བོད་རྣམས་ཀྱི་སྐྱིད་སྡུག་ལེགས་ཉེས་ཇི་ལྟར་ཡོང་སོགས་མང་དུ་ལུང་བསྟན་པའི་སྣང་བ་བྱུང་ཡང༌། ཟོག་རྫུའི་རྒྱུར་འགྲོ་ཞིང་བཀའ་རྒྱ་ཡང་དམ་པར་འདུག་པས་རེ་ཞིག་མ་བྲིས་པར་ཆོས་སྐྱོང་རྣམས་ཀྱིས་བཟོད་པར་མཛོད་ཅིག། །།ཤུ་བྷཾ།