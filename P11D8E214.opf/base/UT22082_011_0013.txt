༄༅། །ཡང་ཟློག་མེའི་སྤུ་གྲིའི་ལོ་རྒྱུས་རྒྱས་པ་བཞུགས་སོ།།

བླ་མ་དང་འཇམ་དཔལ་གཤིན་རྗེའི་གཤེད་ལ་ཕྱག་འཚལ་ལོ། །འདིར་འཇམ་དཔལ་གཤིན་རྗེའི་གཤེད་ཚེ་བདག་ནག་པོའི་ཡང་ཟློག་མེའི་སྤུ་གྲིའི་ལོ་རྒྱུས་རྒྱས་པ་བཤད་པ་ལ་ལྔ། བཅོམ་ལྡན་འདས་འཇམ་པའི་དབྱངས་ཀྱིས་འཆི་བདག་གཤིན་རྗེ་མ་རུངས་པ་ཇི་ལྟར་བཏུལ་བའི་ཚུལ། འཇམ་དཔལ་གཤིན་རྗེའི་གཤེད་པོའི་རྒྱུད་རྣམས་གསུངས་ཚུལ། དེ་ཉིད་འཇིག་རྟེན་གྱི་ཁམས་སུ་ཇི་ལྟར་དར་ཚུལ། རྒྱུད་དེ་རྣམས་ལ་བརྟེན་པའི་སྒྲུབ་ཐབས་བྱུང་ཚུལ། དེ་དག་གི་ནང་ནས་ཡང་ཟློག་མེའི་སྤུ་གྲིའི་སྙིང་པོར་བསྡུས་ཚུལ་དང་ལྔའོ།་་་༌།དང་པོ་བཅོམ་ལྡན་འདས་འཇམ་པའི་དབྱངས་ཀྱིས་འཆི་བདག་ནག་པོ་མ་རུངས་པ་བཏུལ་བའི་ཚུལ་ནི། འདས་པའི་དུས་སྔོན་བྱུང་བ་བསྐལ་པ་རྫོགས་ལྡན་བྱ་བ་ལ། ལྷ་སྲིད་པ་ཀ་རུ་ཞེས་སམ་རིགས་ཀྱི་བདག་པོར་གྲགས་པ་གཅིག་དྲག་པོ་སྔགས་ཀྱི་སྒོར་ཞུགས་ནས་བགྲོད་པ་མ་ཐོབ་བར་སྔགས་པར་ཁས་འཆེས་ཤིང༌། དགེ་བཅུ་མ་སྤྱད་པར་ཆེ་བར་སྙམ་པ། ལྟ་སྤྱོད་འབྲེལ་མེད་སྒྲ་ཕྱིར་འབྲངས་ཏེ། འཇིག་རྟེན་གྱི་དྲེགས་པ་ཅན་ཤ་ཁྲག་གིས་བརྟེན་ཅིང་རྟག་པའི་ཁྲོ་བོ་ཡོད་པར་བསྒོམས་པ། སྔགས་ཚིག་ཕྲ་མོའི་ནུས་པ་ཐོན་པས་སྟོབས་དང་ལྡན་པ། ལུས་ཆེ་ཡན་ལག་རགས་ལ་བལྟས་པ། མཚོན་ཆ་མེ་རླུང་གི་ལག་ཆས་གཞན་དག་གསོད་པར་ཟ་བ། རིག་བྱེད་སྔགས་ཀྱི་བརྡ་རྣམས་ཐ་སྙད་རྟོག་གེས་བཅོས་ནས་མོ་རིགས་ཐམས་ཅད་ལ་སྦྱོར་བ། ཆགས་སྡང་མེ་ཆུས་རང་རྒྱུད་བསྲེགས་པ། གསང་སྔགས་ཀྱི་བཀའ་བསྒོ་ལོག་པ་གཅིག་བྱུང་བ་དེ་ཉིད་འཆི་བའི་རྐྱེན་དྲག་པོས་མཚམས་སྦྱར་ཏེ། དུས་མ་ཡིན་པར་འཆི་བའི་དུས་བྱས་ནས་ན་རཀྐ་རྡོ་རྗེའི་དམྱལ་བ་ཚ་གྲང་གི་གནས་བཅུ་དྲུག་ཏུ་སྐྱེ་བ་ཉི་ཤུ་དང་རྩ་གཅིག་གི་བར་དུ་སྡུག་བསྔལ་མནར་མེད་པ་ཉམས་སུ་མྱོང་ངོ༌། །དེ་ནས་འཕོས་ཏེ་ཡི་དྭགས་ཀྱི་འཇིག་རྟེན་དུ་སྐྱེ་བ་གཉིས་སུ་བཀྲེས་སྐོམ་གྱི་སྡུག་བསྔལ་ཉམས་སུ་མྱོང་ངོ༌། །དེ་ནས་འཕོས་ཏེ་དུར་ཁྲོད་ཀྱི་ཤ་ཟན་ཆེན་པོར་སྐྱེས་སོ། །དེ་ནས་འཕོས་ཏེ་རྫུ་འཕྲུལ་གྱི་ལུས་བླངས་ཏེ་རྒྱ་མཚོ་རླུང་གི་བར་བང་རིམ་ལྕགས་མཁར་སྤུ་གྲིས་གཏམས་པ།

ལྕགས་མཁར་གླིང་དགུའི་བདག་པོ་བྱེད་པའི་ལས་ཀྱི་གཤིན་རྗེ་ནག་པོར་སྐྱེས་སོ།་་་༌།དེས་ནི་འཇིག་རྟེན་ཐམས་ཅད་ཕུང་བར་བྱེད་ཅིང་སྔགས་ཀྱི་སྤྱོད་པ་ལས་ལོག་པས་ལས་ཀྱི་དབང་ཆེ་ཞིང་སྐྱེ་འགྲོ་ཐམས་ཅད་ཀྱི་སྲོག་གི་བདག་པོ་དུས་མཐར་དབང་བྱེད་པ་སྣང་སྲིད་ཀྱི་དྲེགས་པ་ཅན་ཐམས་ཅད་དབང་དུ་བསྡུས་ཏེ་བྲན་དུ་བཀོལ་བ་ཞིག་ཏུ་གྱུར་ཏོ། །དེའི་ཚེ་ཕྱོགས་བཅུའི་དེ་བཞིན་གཤེགས་པ་ཐམས་ཅད་ལ་རང་རང་གི་འཁོར་རྣམས་ཀྱིས་གསོལ་པ༑ ཀྱེ་ཀྱེ། གཤིན་ཡུལ་འཇིག་རྟེན་དམེ་ནག་གི། །གཤིན་རྗེའི་བླ་མཚོ་མེར་བ་ན། །གཤིན་རྗེའི་ལྕགས་ཁང་ནག་པོ་ཡོད། །ཁྱིམ་བདག་གཤིན་རྗེ་ནག་པོ་ཡིས། །ཤ་ཟའི་འཇིགས་པ་མང་སྤྲོས་ཏེ༑ ༑སྲིད་པ་གསུམ་གྱི་ཚེ་སྲོག་ལེན། །ཁམས་གསུམ་འཁྲུགས་པའི་ཡི་དྭགས་འདི། །གཉེན་པོ་གང་གིས་འདུལ་བ་ལགས། །ཞེས་ཞུས་པས། དུས་གསུམ་གྱི་དེ་བཞིན་གཤེགས་པ་ཐམས་ཅད་བཀའ་བགྲོ་བར་མཛད་ནས་དེ་བཞིན་གཤེགས་པ་ཐམས་ཅད་ཀྱི་སྐུ་རྡོ་རྗེའི་བདག་ཉིད་འཇམ་པའི་དབྱངས་ལ་ཐུལ་ཅིག་པར་བསྒོས་སོ། །དེ་ནས་བཅོམ་ལྡན་འདས་འཇམ་པའི་དབྱངས་ཀྱིས་ཞི་བའི་སྒོ་ནས་བདེན་པའི་ངག་གིས་བཏུལ་བ་ལས་ཀྱི་གཤིན་རྗེ་ནག་པོ་དེ་ཐུལ་བར་མ་གྱུར་ཏོ། །དེའི་ཚེ་དེ་བཞིན་གཤེགས་པ་ཐམས་ཅད་ཀྱིས་སླར་བཀའ་བགྲོས་ཏེ། འཇམ་པའི་དབྱངས་ལ་ཆེད་དུ་འདི་སྐད་ཅེས་གསུངས་སོ། །འདས་པའི་དུས་ནས་སྔོན་བྱུང་བའི་རིགས་ལས་གོལ་བའི་ཁྱིམ་བདག་འདི་ཁམས་གསུམ་འཁྲུགས་པའི་བདུད་ཡིན་པས་ཞི་བའི་བདེན་པས་མི་ཐུལ་ཏེ། འཇིགས་བྱེད་ཁྲོ་བོའི་ཞབས་ཀྱིས་གཟིར། །ཞེས་བསྒོས་སོ། །དེ་ནས་བཅོམ་ལྡན་འདས་འཕགས་པ་འཇམ་དཔལ་དེ་ཉིད་སྐུ་ཁྲོས་ཏེ་འཇིགས་བྱེད་ཀྱི་རྒྱལ་པོ་གཤིན་རྗེའི་གཤེད་ཅེས་བྱ་བར་གྱུར་ནས། ཧཱུྂ་ཧཱུྂ། ཕཊ་ཕཊ། ཧ་ལ་ཧ་ལ། ཧ་ན་ད་ཧ་ཏ་ཀ། ཨེ་ཨཱ་ར་ལི་ཧྲཱིཾ། ཞེས་ཁྲོ་བོའི་རྔམ་སྒྲ་ཆེན་པོ་བསྒྲགས་པས་འཇིག་རྟེན་གྱི་ཁམས་ཐམས་ཅད་འུར་འུར་དང་ཆེམ་ཆེམ་མོ།

འགུལ་བ་དང༌། ལྡེག་པ་དང༌། རབ་ཏུ་ལྡེག་གོ། །ཉིད་ཀྱི་སྤྲུལ་པ་ཁྱེའུ་ཆུང་སྔོན་པོས་ནམ་མཁའི་ཁམས་ཐམས་ཅད་ཁྱབ་པར་གྱུར་ཏོ། །དེའི་ཚེ་འཆི་བདག་ལས་ཀྱི་གཤིན་རྗེ་ཆེན་པོ་དེས་རང་གི་འཁོར་ཐམས་ཅད་བསྡུས་ཏེ། གཤིན་རྗེའི་རྒྱལ་པོ་དེ་ལ་སྤྲུལ་པ་སྟོན་པ་འགྲན་པར་བརྩམ་པ་ན། ཁྲོ་བོ་ཆེན་པོ་དེའི་གཟི་བྱིན་མ་བཟོད་ནས་སྲིད་པའི་རྩེ་མོར་བྲོས་སོ། །དེ་ནས་བཅོམ་ལྡན་འདས་གཤིན་རྗེའི་གཤེད་པོ་ཁྲོ་བོའི་རྒྱལ་པོ་རབ་ཏུ་འཇིགས་པའི་སྟོབས་དང་ལྡན་པ་དེས། སྐུ་འཇིག་རྟེན་གྱི་གཏོས་དང་མཉམ་པར་སྤྲུལ་ཏེ། ཞབས་གཡོན་པའི་མཐེ་བོང་གིས་ཚངས་པའི་གཡུལ་སར་འཆི་བདག་གཤིན་རྗེའི་སྤྱི་བོར་བརྫིས་པས་ཉི་ཟླ་ལྷུང་བ་ལྟར་འཇོམས་བྱེད་ཀྱི་གྲོང་ཁྱེར་དུ་ལྷུང་བར་གྱུར་ཏོ། །དེ་ནས་འཆི་བདག་གཤིན་རྗེ་དེས་ལུས་ས་ལ་བརྡབས་ཤིང་རབ་ཏུ་བརྒྱལ་བ་ལས། འཆི་བདག་གི་ཚོགས་དེ་དག་གིས་མགྲིན་གཅིག་ཏུ་འདི་སྐད་ཅེས་སྨྲས་སོ། །ཨེ་མ་ཧོཿ ཁྲོ་རྒྱལ་གཤིན་རྗེའི་གཤེད་ཐུགས་རྗེ་ཆེན་པོ་ལགས། བདག་ཅག་འཁོར་དང་བཅས་པ་རྣམས། མ་བསད་དཔའ་བོའི་བཀའ་བསྩལ་ཉན། ཞེས་གསོལ་ཏོ། །དེ་ནས་འབར་བ་ཆེན་པོ་གཤིན་རྗེའི་གཤེད་པོས་འདི་སྐད་ཅེས་བཀའ་བསྩལ་ཏེ། ཉོན་ཅིག་གཤིན་རྗེ་ཕོ་མོ་རྣམས། །ལས་ཀྱི་རྣམ་སྨིན་དྲག་པོ་ལས༑ ༑གྲུབ་པའི་འཆི་བདག་བཤན་པའི་ཚོགས། །གཅེར་བུ་ནག་པོ་འཇིགས་པའི་ཚོགས། །འཆི་བདག་བདུད་དང་སྲོག་བདག་དང༌། །གཟའ་དང་ས་བདག་ཆུ་སྲིན་ཚོགས། །ཁྱེད་རྣམས་ང་ཡི་བཀའ་ཉན་ན། །ཁྱོད་ཀྱི་སྲོག་གི་སྙིང་པོ་རྣམས། །གང་ཡིན་ང་ལ་སྟོན་པ་དང༌། །ང་ཡིས་བསྒོ་བའི་ལས་གྱིས་ཤིག །ཅེས་གསུངས་སོ། །དེ་ནས་འཆི་བདག་གཤིན་རྗེ་འཁོར་དང་བཅས་པས་མགྲིན་གཅིག་ཏུ་གསོལ་བ། ཀྱེ་ཀྱེ་ཐུགས་རྗེ་ཆེན་པོ་ཡིས། །ཆོས་ཀྱི་དབྱིངས་ལས་སྐུ་སྤྲུལ་པ། །ཡེ་ཤེས་ལྷུན་གྲུབ་ཆེན་པོ་ཁྱོད། །བདག་ནི་འཆི་བདག་གཤིན་རྗེའི་ཚོགས། །སྲིད་པ་གསུམ་ལ་དབང་བསྒྱུར་ཏེ། །ལྷ་ཆེན་དྲེགས་པ་ཁྱབ་འཇུག་ཀྱང༌། །འཇིགས་བྱེད་ཁྲོ་རྒྱལ་ཆེན་པོ་ཡི། །ཞབས་འོག་གདན་དུ་འབུལ་ལགས་ཀྱི། །དཀྱིལ་འཁོར་ཆེན་པོའི་སྲུང་མ་བགྱིད། །གདུག་པའི་ཀླུ་དབང་ཆེན་པོ་ཡང༌། །རྡོ་རྗེའི་སྐུ་ལ་བརྒྱན་པར་མཛོད། །འཇོམས་བྱེད་མ་མོ་གདོན་ཟ་བྱེད། །གསོད་བྱེད་བདག་པོ་ཆེན་པོ་ཡང༌། །མི་འགྱུར་སྟོབས་ཀྱི་སྲུང་མ་བགྱིད༑ ༑བདག་ཅག་འཆི་བའི་བདག་པོའམ། །ཚེ་ཡི་བདག་དང་སྲོག་གི་བདག

།བདག་ཅག་ནམ་མཁའི་མཐོངས་ཀྱི་བདུད། །བདག་ནི་རྒྱ་མཚོའི་གཏིང་གི་བདུད། །དེ་བཞིན་བརྗོད་པ་མེད་པའི་བདུད༑ ༑སྲོག་ལ་འཁྱུད་པའི་བདུད་ཡིན་ནོ། །སྲོག་གི་སྙིང་པོ་འདི་བཞེས་ལ། །བྱིན་གྱིས་རློབས་ཤིང་དབང་བསྐུར་མཛོད། །ཅེས་གསོལ་ཏོ། །ལྷའི་འཆི་བདག་གི་ཚོགས་རྣམས་དང་ལྷན་གཅིག་ཏུ༑ རྙི་ཀྲྀ་ཏ་དེ་ན་བླ་དེ་ཝ་ཏ་ཨ་མུ་ཀཾ་མཱ་ར་ཡ་ཧཱུྂ་ཕཊ། ཅེས་སྲོག་སྙིང་ཕུལ་ལོ། །ཀླུ་ཡི་འཆི་བདག་གི་ཚོགས་དང་ཐབས་གཅིག་ཏུ། དུ་མནྟྲ་ཀ་ར་ཎ་ཧཱུྂ་ཕཊ། ཅེས་སྲོག་གི་སྙིང་པོ་ཕུལ་ལོ། །གཤིན་རྗེའི་ཚོགས་དང་ཐབས་ཅིག་ཏུ། ཡ་མ་མེ་དཀྵེ་རཱ་ཙ་ས་དོ་རུ་ཎ་ཡོ་ནི་ར་ཡ་ཙ་ནི། ཞེས་སྲོག་སྙིང་ཕུལ་ལོ། །དེ་ནས་འཇིགས་བྱེད་ཁྲོ་བོ་ཡ་མཱནྟ་ཀས་སྲོག་སྙིང་དེ་དག་བསྡུས་ནས་འཆི་བདག་དྲེགས་པའི་ཚོགས་ལ་བཀའ་བསྩལ་པ། ལས་ལས་གྲུབ་པའི་གཤིན་རྗེའི་ཚོགས། །ཐམས་ཅད་དོན་ཉིད་བསྒྲུབ་པའི་ཕྱིར། །ཁྲོ་བོ་ཡིད་ལ་གནས་པར་གྱིས། །དཀོན་མཆོག་བླ་མ་གནས་པ་ནས༑ ༑དེ་ཡི་བཀའ་ཡང་བསྐྱང་བ་དང༌། །དཀྱིལ་འཁོར་ཆེན་པོའི་སྲུང་མ་གྱིས། །བསྟན་པ་བཤིག་རྣམས་ཁྱོད་ཀྱིས་སྒྲོལ། །ཅེས་བཀའ་བསྩལ་ཏོ། །དེ་ནས་དྲེགས་པའི་ཚོགས་རྣམས་གཏུམ་ཆེན་གཟི་བརྗིད་འབར་བའི་དཀྱིལ་འཁོར་ཆེན་པོ་ཡོངས་སུ་རྫོགས་པར་ཡ་མཱནྟ་ཀ་འཁོར་དང་བཅས་པས་འབངས་བགྱིད་པའི་ཐ་ཚིག་མ་བརྗེད་པར་སྲོག་ལྟར་བཟུང་སྟེ་ལས་ཀྱི་བྱ་བ་ལ་ཉན་ཅིང་ཐར་པའི་ལམ་མཆོག་ལ་ཉེ་བར་གྱུར་ཏེ་རུ་ཏྲ་འདུལ་ཕྱིར་རྒྱུད་འཆད་པ་ལ་ཉན་པར་སེམས་སོ།། །། ༈ །གཉིས་པ་སྟོན་པ་ཁྲོ་བོ་ཆེན་པོས་རྒྱུད་རྣམས་གསུངས་པའི་ཚུལ་ནི། ལྷོ་ཕྱོགས་གཤིན་རྗེའི་གནས་དུར་ཁྲོད་ཆེན་པོ་གཏུམ་དྲག་གི་ཚལ་ཞེས་བྱ་བ། ཕྱི་དུར་ཁྲོད་འབར་བའི་གཞལ་ཡས་ཁང་ཆེན་པོ་ནང་རྡོ་རྗེ་བཙུན་མོའི་བྷ་ག་ཆོས་དབྱིངས་རྣམ་པར་དག་པའི་མཁའ་ཀློང༌། གཞན་འོག་མིན་གྱི་གནས། དེ་བཞིན་གཤེགས་པ་ཐམས་ཅད་ཀྱི་ཕོ་བྲང༌། དེ་ལྟར་ཕྱི་ནང་གཞན་གསུམ་དབྱེར་མེད་པའི་ཞིང་ཁམས་རྣམ་པར་དག་པའི་དབུས་ན་རང་སྣང་ཡེ་ཤེས་ལས་གྲུབ་པའི་གཞལ་ཡས་ཁང་ཆེན་པོའི་ནང་དུ།

ཀླུ་འབུམ། གཉན་ཁྲི། ས་བདག་སྟོང་སྡེ། གཤིན་རྗེ་ཕོ་མོ། ཆུ་གླང༌། པདྨ་ཉི་ཟླའི་གདན་ལ་དུས་གསུམ་བདེ་བར་གཤེགས་པ་ཐམས་ཅད་ཀྱི་མཁྱེན་པའི་ཡེ་ཤེས་གཅིག་ཏུ་བསྡུས་པའི་ངོ་བོ། སྐུ་ཡི་རིགས་མཆོག་འཇམ་དཔལ་དབྱངས་ཉིད་གདུལ་བྱ་དྲེགས་པ་ཅན་ཉོན་མོངས་པའི་དབང་དུ་སོང་བ་ཐམས་ཅད་འདུལ་བའི་གཉེན་པོར་གཤིན་རྗེའི་གཤེད་ཚེའི་བདག་པོ་ཕྱག་རྒྱ་ཟིལ་གྱིས་གནོན་པ་ཞེས་བྱ་བ། དབུ་གསུམ། ཕྱག་དྲུག །ཞབས་བཞི་ཁྲོ་རྔམ་འབར་བ་བརྐྱང་བསྐུམ་རོལ་པའི་སྟབས་ཀྱིས་སྐུར་བསྟན་ཏོ། །ཡུམ་མ་མོ་ཁྲག་མིག་མ་དང༌། སྲས་མཆོག་ཡ་མ་རཱ་ཙ་དང༌། སྐུ་ཡི་སྤྲུལ་པ་འཆི་བདག་ནག་པོ། གསུང་གི་སྤྲུལ་པ་སྲོག་བདག་ནག་པོ་དང་བཅས་པ། དེ་དག་གི་འཁོར་ཉིད་ལས་མི་གཞན་པའི་གཏི་མུག་རྡོ་རྗེ་དང༌༑ ཞེ་སྡང་རྡོ་རྗེ་དང༌། ང་རྒྱལ་རྡོ་རྗེ་དང༌། འདོད་ཆགས་རྡོ་རྗེ། ཕྲག་དོག་རྡོ་རྗེ་ལ་སོགས་པའི་རྒྱལ་བ་རིགས་ལྔ་དང༌། རྡོ་རྗེ་ཕག་མོ་དང༌། དབྱངས་ཅན་མ་ལ་སོགས་པའི་ཡུམ་རྣམས་ཏེ་དེ་ལྟར་ཞི་བའི་འཁོར་རྣམས་དང༌། ཡ་མ་རཱ་ཛ་དང༌། ཨཱརྻ་དམར་པོ་དང༌། མྱོས་བྱེད་འབར་བ་དང༌། རལ་པ་ཚར་དགུ་ལ་སོགས་ཁྲོ་བོའི་འཁོར་རྣམས་དང༌། གཤིན་རྗེ་ཆོས་ཀྱི་རྒྱལ་པོ་དང༌། ལྷ༑ ཀླུ། གཟའ། རྒྱལ་པོ། བཙན། བདུད། མ་མོ་ལ་སོགས་པ་དྲེགས་པའི་འཁོར་ཚོགས་ཏེ། མདོར་ན་འཇིག་རྟེན་ལས་འདས་དང་མ་འདས་པའི་འཁོར་ཚོགས་བྱེ་བ་དུང་ཕྱུར་དང་ཐབས་ཅིག་ཏུ་བཞུགས་སོ། །དེའི་ཚེ་བཅོམ་ལྡན་འདས་འཇམ་དཔལ་གཤིན་རྗེའི་གཤེད་པོས་ཐམས་ཅད་སྐྲག་བྱེད་ཅེས་བྱ་བའི་ཏིང་ངེ་འཛིན་ལ་སྙོམས་པར་བཞུགས་སོ། །སྙོམས་པར་ཞུགས་མ་ཐག་ཏུ་སྐུའི་བ་སྤུའི་བུ་ག་ཐམས་ཅད་ནས་འོད་ཟེར་བསྐལ་པའི་མེ་ལྟར་འབར་ཞིང་འཕྲོ་བའི་རྩེ་ལ་རང་འདྲའི་ཁྲོ་བོ་ལྕགས་ཀྱུ། ཞགས་པ། ལྕགས་སྒྲོག །དྲིལ་བུ་ཐོགས་པའི་ཚོགས་ནམ་མཁའི་སྐར་ལྟར་འཕྲོ་བ་ཞལ་ནས་ཧ་ཧ་དང༌། ཧཱུྂ་ཧཱུྂ་དང༌། ཧུ་ལུ་ཧུ་ལུ་དང༌། ཛཿཧཱུྂ་བཾ་ཧོཿདང༌། ཨེ་ཨཱ་ར་ལི་ཧྲཱིཾ་ཧྲཱིཾ་དང༌།

ཕེཾ་ཀ་ར་ཞེས་བྱ་བའི་སྒྲ་འབྲུག་སྟོང་དུས་གཅིག་ལ་ལྡིར་བ་ལྟ་བུར་སྒྲོག་པའི་ཚེ་འཇིག་རྟེན་གྱི་ཁམས་ཐམས་ཅད་འུར་འུར་རབ་ཏུ་འུར་འུར། ཆེམ་ཆེམ་རབ་ཏུ་ཆེམ་ཆེམ། འཐོར་འཐོར་རབ་ཏུ་འཐོས་འཐོར། ཤིགས་ཤིགས་རབ་ཏུ་ཤིགས་ཤིགས། རྒྱ་མཚོ་འཁྲུགས་ཤིང་ཉི་ཟླ་ཐང་ལ་ལྷུང་བའི་ཚེ། འཁོར་གྱི་དྲེགས་པ་ཅན་ཐམས་ཅད་བརྒྱལ་ཞིང་ཁྲག་ཏུ་སྐྱུག་པར་གྱུར་ཏོ། །དེ་དག་སངས་མ་ཐག་འཁོར་ཐམས་ཅད་ཀྱིས་རང་རང་གི་སྲོག་སྙིང་ཕུལ་ཞིང་བཅོམ་ལྡན་འདས་གཤིན་རྗེའི་གཤེད་པོ་ལ་ཕྱག་འཚལ་ཞིང་སྐྱབས་སུ་སོང་ནས་འདི་སྐད་ཅེས་གསོལ་ཏོ། །ཨེ་མ་ཧོཿའཇིགས་བྱེད་ཚོགས་ཀྱི་གཙོ། །བདག་ཅག་གདུག་བྱེད་འཁོར་རྣམས་ལ། །འདི་ལྟར་ཆོ་འཕྲུལ་ཅི་ལ་སྟོན། །གདུག་པའི་གསུང་སྒྲ་ཅི་ལ་སྒྲོག །ཐུགས་ཀྱི་སྤྲུལ་པ་ཅི་ལ་འགྱེད། །དཔའ་བོ་ཆེན་པོ་ཁྱོད་ཉིད་ནི། །ཐུགས་རྗེ་མཉམ་པའི་མངའ་བདག་སྟེ། །བདག་ཅག་དྲེགས་པའི་འཁོར་རྣམས་ལ། །ལས་དང་འཚམ་པར་བཀའ་སྩོལ་ཅིག །ཅེས་གསོལ་བས། བཅོམ་ལྡན་འདས་ཀྱིས་བཀའ་བསྩལ་པ། ང་ནི་དུས་གསུམ་རྣམ་པར་རུ། །ཐམས་ཅད་མ་ལུས་འདུལ་བའི་བདག །ང་ཡི་བཀའ་ལ་ཁྱོད་རྣམས་ཉོན། །ཁྱོད་ཅག་རྣམས་ནི་རང་ལས་ཀྱིས། །མ་འོངས་སྙིགས་མ་ལྔ་བདོའི་ཚེ། །སེམས་ཅན་རྣམས་ནི་ལས་ངན་སྤྱོད། །ཟས་ངན་ལྕི་བ་ཟ་བ་དང༌༑ ༑གོས་ངན་དུག་ཧྲུལ་གྱོན་པ་དང༌། །མཁར་ངན་སྤེའུ་རྩིག་པ་དང༌། །ལས་ངན་སྡིག་པ་སྤྱོད་པའི་ཚེ། །སངས་རྒྱས་བསྟན་པ་མི་གནས་ཤིང༌། །ཆོས་ཉིད་བདེན་པས་མི་འདུལ་ཏེ། །བསྟན་པ་ཐམས་ཅད་ནུབ་པ་དང༌། །མ་གཤིན་བསྟན་པ་དར་བ་དང༌། །མུ་སྟེགས་ལོག་ལྟ་དར་བའི་ཚེ། །དེ་ཚེ་ང་ཡི་བསྟན་པ་འབྱུང༌། །ང་ནི་དུས་གསུམ་མངོན་དུ་བྱུང་་་་་་དཔའ་བར་འགྲོ་བའི་ཏིང་ངེ་འཛིན་གྱི་མདོར། སྟོན་པས་གསུངས་པ། འཇམ་དཔལ་ཡང་སྔོན་གྱི་རྒྱལ་བ་ཀླུ་རིགས་མཆོག་ཡིན་པར་གསུངས་སོ། །ང་ནི་དུས་གསུམ་ཕྱིས་ཀྱང་འབྱུང༌།་་་་་འཇམ་དཔལ་གྱི་ཞིང་བཀོད་ལས།

འཇམ་དཔལ་འདི་མ་འོངས་པའི་དུས་སུ་མགོན་པོ་ཀུན་ཏུ་གཟིགས་པ་ཞེས་བྱ་བའི་སངས་རྒྱས་ཡིན་པར་གསུངས་པའོ། །སྙིང་རྗེ་པད་དཀར་ལས་ཀྱང་གསུངས་སོ། །ང་ནི་དུས་གསུམ་ད་ལྟ་བཞུགས་་་་་་སོར་མོའི་ཕྲེང་བ་ལ་ཕན་པའི་མདོ་ལས། བྱང་ཕྱོགས་ཀྱི་ལོགས་སུ་གངྒཱའི་ཀླུང་གི་བྱེ་མ་སྙེད་ཀྱི་འཇིག་རྟེན་གྱི་ཁམས་འདས་པ་ན། འཇིག་རྟེན་གྱི་ཁམས་དྲག་པ་རབ་ཏུ་དགའ་བ་སྡུག་ཅིང་མོས་པ་རབ་ཏུ་དགའ་བའི་སྙིང་པོ་ནོར་བུ་རིན་པོ་ཆེ་བརྩེགས་པའི་རྒྱལ་པོ་ཞེས་བྱ་བ་བཞུགས་པ་དེ་ནི་འཇམ་དཔལ་དབྱངས་ཡིན་པར་གསུངས་སོ། །སེམས་ཅན་ལས་ངན་སྤྱོད་པའི་ཚེ། །མཚམས་མེད་ལྔ་ལ་སྤྱོད་པ་དང༌། །སངས་རྒྱས་བསྟན་པ་བཤིག་པ་དང༌། །དཀོན་མཆོག་དབུ་འཕང་སྨོད་པ་དང༌། །རྡོ་རྗེ་སློབ་དཔོན་ལ་འཚེ་དང༌། །ཆོས་འཁོར་གཉན་པོ་བཤིག་པ་དང༌། །བསྒྲལ་བའི་ཞིང་བཅུར་གྱུར་པ་རྣམས། །དུས་དེར་འབྱུང་བར་ངས་བཤད་ཀྱི། །དེ་དག་ཁྱོད་ཀྱི་འདུལ་སྐལ་དང༌། །བསྒྲལ་ནས་ཟས་ཀྱི་སྐལ་པ་གྱིས། །སེམས་ཅན་ཡོངས་ལ་མ་འཚེ་ཞིག །ཅེས་གསུངས་པ་ན། དྲེགས་པའི་འཁོར་ཐམས་ཅད་ཀྱིས་བཀའ་བཞིན་བགྱིད་པར་ཁས་བླངས་སོ། །དེ་ནས་རྒྱུད་ཞུ་ཞིང་སྡུད་པ་པོ་རྡོ་རྗེ་རྣོན་པོ་དང་ལག་ན་རྡོ་རྗེ་གཉིས་སྟན་ལས་ལངས་ཏེ་ཕྱག་འཚལ་ནས་བཅོམ་ལྡན་འདས་ཀྱི་དྲུང་དུ་འཁོད་ནས་འདི་སྐད་ཅེས་གསོལ་ཏོ། །ཀྱེ་ཀྱེ་སྟོན་པ་བཅོམ་ལྡན་འདས། །འཇིགས་བྱེད་ཆེན་པོ་ཁྲོ་བོའི་སྐུ། །རོལ་པ་ཆེན་པོ་ཆགས་པ་ཆེ། །མི་རྟོག་མཉམ་པའི་ངང་ནས་སྐུར་བཞེངས་ཏེ། །སྐུ་གསུང་ཐུགས་དང་ཡེ་ཤེས་ལྔ་རུ་སྦྱོར། །དྲག་པོ་སྔགས་ཀྱི་མཐར་ཐུག་བཀའ་སྩོལ་ཅིག །ཅེས་གསོལ་བ་བཏབ་པས་ན། བཅོམ་ལྡན་འདས་འཇམ་དཔལ་གཤིན་རྗེའི་གཤེད་ཀྱི་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་ཀྱི་རྩ་བར་གྱུར་པ། ལས་ཀྱི་རིམ་པ་བརྒྱ་ཕྲག་བརྒྱད། སྦྱོར་བ་ཉིས་བརྒྱ་བཅུ་དྲུག་སྟོན་པ་ཟླ་གསང་འཇམ་དཔལ་ཐུགས་ཀྱི་རྒྱུད་རྩ་བ་ཆེན་པོའི་ལེའུ་དོན་བཞི་པ་གསུངས་སོ། །གཞན་ཡང་འཁོར་དེ་དག་ལ་ཟླ་གསང་ཐུན་མོང་མ་ཡིན་པ་འདུས་པའི་ཏནྟྲ་ལེའུ་གྱ་གསུམ་པ།

ཟླ་གསང་ནག་པོ་རྩ་བའི་ལེའུ་དོན་ལྔ་པ། ཟླ་གསང་དྲེགས་པ་ཚར་གཅོད་ཀྱི་རྒྱུད་ཆེ་བ་ལེའུ་ང་བརྒྱད་པ།་་་་་འདི་བཞི་ལ་རྩ་བ་སྲོག་གི་རྒྱུད་སྡེ་བཞི་ཞེས་བྱའོ། །དྲེགས་པ་ཚར་གཅོད་ཀྱི་རྒྱུད་ཆུང་བ་ལེའུ་བརྒྱད་པ། འཇམ་དཔལ་གསང་བའི་རྒྱུད་ལེའུ་ཉེར་བཞི་པ། གསང་བ་ཕྱི་མའི་རྒྱུད་ལེའུ་བརྒྱད་པ། གཤིན་རྗེའི་གཤེད་ཀྱི་འཁྲུལ་འཁོར་གསང་བ་དགུ་བཅུ་པའི་རྒྱུད་ལེའུ་དགུ་བཅུ་པ། འཇམ་དཔལ་ལས་བཞིའི་འཁྲུལ་འཁོར་གསང་བའི་རྒྱུད་ལེའུ་བཅུ་གསུམ་པ། འཇམ་དཔལ་ཁྲོ་བོ་གསང་བའི་རྒྱུད་ལེའུ་བཅོ་བརྒྱད་པ། འཇམ་དཔལ་དྲི་མ་མེད་པ་གསང་བའི་རྒྱུད་ལེའུ་ཉེར་དྲུག་པ། གཤིན་རྗེའི་སྔགས་རྒྱུད་ནག་པོ་ལེའུ་བཅོ་ལྔ་པ། གཤིན་རྗེ་དམར་ནག་འབར་བའི་དམེ་རྒྱུད་ལེའུ་ང་བརྒྱད་པ།་་་་་རྒྱུད་འདི་སློབ་དཔོན་པདྨས་བོད་དུ་བསྣམས་ཏེ་བསམ་ཡས་མཆིམས་ཕུར་སློབ་དཔོན་དང་དགེ་སློང་ནམ་མཁའི་སྙིང་པོས་བསྒྱུར། དེས་དབལ་རྡོ་རྗེ་བདེ་ཆེན་རྡོ་རྗེ་རྩལ། དེས་རྡོ་རྗེ་དབང་ཆེན་རྩལ། འཇམ་དབྱངས་རྩལ། དེས་ཞང་དྲི་མེད་ཟླ་བར་བསྩལ། དེས་སྤུ་ངན་རྡོ་རྗེ་ཡང་དབང་གཏེར་སོགས་ལ་བརྒྱུད་པའི་ཟུར་བཀོལ་ཞིག་ཀྱང་ཡོད་དོ། །སྡིག་པ་སྟོབས་ཆེན་གསང་བའི་རྒྱུད་བསམ་གཏན་ལྷ་ཡུལ་དུ་གྲགས་པ་ལེའུ་ཉེར་གཅིག་པ་་་་་་སྟེ་འདི་བཅུ་ལ་ཐུན་མོང་མ་ཡིན་པ་ལས་སྒྲུབ་ཀྱི་རྒྱུད་བཅུ་ཞེས་བྱའོ། །འཇམ་དཔལ་གཤིན་རྗེའི་འཁྲུལ་འཁོར་ནག་པོ་སྡིག་པ་སྙིང་ལ་རུ་འཛིང་བའི་རྒྱུད་ལེའུ་བཅོ་ལྔ་པ། དྲག་པོའི་སྔགས་རྒོད་སྡིག་པ་སྙིང་འཛིང་སྙིང་པོ་དོན་གྱི་རྒྱུད་བསམ་གཏན་ལྷ་ཡུལ་དུ་གྲགས་པ་ལེའུ་བདུན་པ།་་་་་འདི་གཉིས་ལ་གསང་སྔགས་ལག་ལེན་གྱི་རྒྱུད་གཉིས་ཞེས་བྱའོ། །ཟླ་གསང་དྲག་སྔགས་ནག་པོ་བཤན་པ་སྤུ་གྲིའི་རྒྱུད། གཤིན་རྗེ་ཚེ་བདག་ཕྲིན་ལས་རྫོགས་པའི་རྒྱུད། བདེ་གཤེགས་སྤྱི་དྲིལ་ཚེ་བདག་ཁྲོ་འདུས་ཀྱི་རྒྱུད་ལེའུ་བཅོ་ལྔ་པ། བདེ་གཤེགས་ཁྲོ་འདུས་གསང་བ་མཆོད་རྟེན་གྱི་རྒྱུད་ལེའུ་བཅུ་གཅིག་པ།

ཟིལ་གནོན་གཤིན་རྗེ་ཁྲོ་བོ་དགོངས་པ་འདུས་པའི་རྒྱུད་ལེའུར་མ་ཕྱེས་པ། དཔལ་ཚེ་བདག་ནག་པོ་དྲག་སྔགས་མངོན་དུ་ཕྱུང་བའི་རྒྱུད་ལེའུ་ཉི་ཤུ་པ། དཔལ་ཚེ་བདག་ནག་པོའི་ཕྲིན་ལས་ཀྱི་དགོངས་པ་ཐམས་ཅད་རྫོགས་པའི་རྒྱུད་ལེའུ་སུམ་ཅུ་པ། དཔལ་གཤིན་རྗེ་ནག་པོ་མེ་རླུང་སྐྱི་འདང་འཁྲུགས་པའི་རྒྱུད་ལེའུ་ང་གསུམ་པ། འཇམ་དཔལ་ཁྲོ་བོ་སྙིང་གཟིར་གསང་བའི་རྒྱུད་ལེའུ་ལྔ་པ། འཇམ་དཔལ་གཤིན་རྗེའི་གཤེད་ཀྱི་སྔགས་རྒྱུད་འཁྲུལ་འཁོར་ནག་པོ་རྟོག་པ་བཅོ་བརྒྱད་པ། དེའི་རྟོག་པ་ཕྱི་མ་དང༌། ཕྱི་མའི་ཕྱི་མ་སྟེ་རྟོག་པ་ཉི་ཤུ་པ། འཇམ་དཔལ་གསང་བའི་རྒྱུད་ལེའུ་ཉེར་བཞི་པ་་་་་་སྟེ་བཅུ་གཅིག་ལ་ཐུན་མོང་ཁ་སྐོང་གི་རྒྱུད་ཅེས་བྱའོ། །འཇམ་དཔལ་གཤིན་རྗེའི་གཤེད་པོ་ཡིད་བཞིན་ནོར་བུའི་རྒྱུད་ལེའུ་བཅུ་པ་དང༌། དེའི་ལས་ཚོགས་སྒྲུབ་པའི་རྒྱུད་ལེའུ་བདུན་པ་་་་་་སྟེ་འདི་གཉིས་ལ་སྙིང་པོ་དོན་གྱི་རྒྱུད་གཉིས་ཞེས་བྱའོ། །འཇམ་དཔལ་གསང་བ་དྲུག་ཅུ་པའི་རྒྱུད་ལེའུ་རེ་གཅིག་པ། གསང་བ་སུམ་ཅུ་པའི་རྒྱུད་ལེའུ་སོ་གཅིག་པ་་་་་་སྟེ་འདི་གཉིས་ལ་འཕྲོས་པ་གདམས་ཕྲན་གྱི་རྒྱུད་གཉིས་ཞེས་བྱའོ། །ཟླ་གསང་གི་རྒྱུད་ཕྱི་མ་ལེའུ་ཞེ་ལྔ་པ།་་་་་འདི་ལ་ཕྱི་མ་ཕྲིན་ལས་ཀྱི་རྒྱུད་ཅེས་བྱའོ། །གཤིན་རྗེ་ཐམས་ཅད་ཐུན་མོང་གི་བཤད་རྒྱུད་ཆེན་མོ་གཉིས་ནི་འཇམ་དཔལ་གཤིན་རྗེ་གཤེད་གསང་བ་དེ་ཁོ་ན་ཉིད་ཀྱི་སྙིང་པོ་འཁྲུལ་འཁོར་གྱི་མེ་ལོང་ཁྲི་དྲུག་སྟོང་པའི་རྒྱུད་ཅེས་བྱ་བ་ལེའུ་སྟོང་ཕྲག་ཡོད་པ་དང༌། དཔལ་གཤིན་རྗེ་ནག་པོ་འཁྲུལ་འཁོར་མེ་ལོང་གི་རྒྱུད་ཀྱི་རྒྱལ་པོ་ཞེས་བྱ་བ་ལེའུ་བརྒྱ་དང་ཉེར་བདུན་ཡོད་པ་རྣམས་དང༌།་་་་་འདི་གཉིས་ལ་བཤད་རྒྱུད་ཆེན་པོ་རྣམས་ཞེས་གྲགས། ཐུན་མོང་གི་བརྟག་པ་འཕགས་པ་འཇམ་དཔལ་གསང་བའི་རྒྱུད་ཕྱི་མ་པྲ་ཁོག་བསླང་གི་རྟོག་པ་དང༌། དེའི་རྟོག་པ་ཕྱི་མ་དང༌། དེའི་ཕྱི་མའི་ཡང་ཕྱི་མ་རྣམས་དང༌།་་་་་འདི་གསུམ་ལ་ཆ་མཐུན་གདན་རྫོགས་ཀྱི་རྒྱུད་གསུམ་ཞེས་བྱ་བར་ཡང་གྲངས་གཅིག་ཏུ་བསྒྲང་ངོ༌། །གཞན་ཡང་རྩ་བའི་རྒྱུད།

བཤད་པའི་རྒྱུད། ཐུན་མོང་རྒྱུད། ཐུན་མོང་དང་ཐུན་མོང་མ་ཡིན་པའི་རྒྱུད། མན་ངག་གི་རྒྱུད་དང༌། ཆ་མཐུན་གྱི་རྒྱུད་དང༌། འཕྲོས་པའི་རྒྱུད། སྤྱི་རྒྱུད། དགོས་རྒྱུད་ལ་སོགས་པ་མང་དུ་གསུངས་སོ། །དེའི་ཚེ་འཇིག་རྟེན་ལས་འདས་པ་དང༌། མ་འདས་པ་ལ་སོགས་པའི་འཁོར་ཐམས་ཅད་རྗེས་སུ་ཡི་རངས་ཏེ་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །དེ་དག་ཐམས་ཅད་སྡུད་པ་པོ་རྡོ་རྗེ་རྣོན་པོ་དང་ལག་ན་རྡོ་རྗེས་ལེགས་པར་བསྡུས་ཏེ། རིན་པོ་ཆེ་གསེར་གྱི་གླེགས་བམ་ལ་བཻ་ཌཱུརྻ་ཞུན་མས་ཡི་གེར་བྲིས་ཏེ་བསེ་དང་ལྕགས་ཀྱི་སྡིག་པར་བཅུག་རུས་པ་སྣ་ཚོགས་པའི་སྒྲོམ་བུར་བསྩལ་ནས་ལྷ་དང་མཁའ་འགྲོ་མ་རྣམས་ཀྱི་འཇིག་རྟེན་འདི་རུ་མི་ལ་མ་གཏད་པར་དཔལ་ཨུ་རྒྱན་གྱི་ཡུལ་རྒྱ་མཚོ་ཆེན་པོ་ལ་བརྟེན་པ་རྫུ་འཕྲུལ་གྱིས་བགྲོད་པ་མ་གཏོགས་གཞན་བགྲོད་པར་མི་ནུས་པ། དུར་ཁྲོད་ཆེན་པོ་དབུས་འགྱུར་གྱི་ཚལ། མཁའ་འགྲོ་མ་སྣ་ཚོགས་འདུ་བའི་གླིང༌། རི་སཽ་མ་པུུ་རིའི་ཁུ་བྱུག་གི་ཚལ་དུ་དཔལ་རང་བྱུང་གི་མཆོད་རྟེན་ཆེན་པོ་དྷརྨ་ཙཀྲ་ཆོས་ཀྱི་འབྱུང་གནས་ཀྱི་བུམ་པའི་ནང་དུ་རྒྱ་རིམ་པ་བཅུ་གསུམ་གྱིས་བཏབ་སྟེ་ལེགས་པར་སྦས་ནས། འཇིག་རྟེན་ལས་འདས་པ་དང་མ་འདས་པའི་མ་མོ་མཁའ་འགྲོ་འབུམ་ཕྲག་མང་པོས་ལེགས་པར་བསྲུངས་ཤིང་མཆོད་པར་བྱེད་དོ། །དེ་ཡང་འཁོར་ལོ་འབུམ་གྱི་རྒྱུད་ཆེན་པོ་དང༌། ཕྲ་སྟོང་ཁོང་སྣང་གི་རྒྱུད་ཆེན་པོ་གཉིས་ནི་ལྷ་མི་དྲང་སྲོང་གང་གིས་ཀྱང་མ་ཐོས་པར་བཅོམ་ལྡན་འདས་ཀྱིས་གསུང་མ་ཐག་ཏུ་མདུན་གྱི་བར་སྣང་ཆེན་པོར་བཀའ་སྲུུང་མཁའ་འགྲོ་དམ་ཅན་རྣམས་ཀྱི་བཀའ་ཡི་རྒྱས་བཏབ་སྟེ་བཞུགས་པས་མི་ཡུལ་དུ་མ་གྲགས། རོ་ལངས་དྲུག་ཅུ་རཀྴ་སྲིན་པོའི་རྒྱུད་རྣམས་ནི་ཀླུ་རྣམས་ཀྱིས་ཀླུ་ཡི་ཡུལ་དུ་ཁྱེར་རོ། །སྱཻ་སྲོག་ར་ཤ་ལྕགས་སྡེ་ཁྲོམ་གྱི་རྒྱུད་རྣམས་ནི་ལྷ་མ་ཡིན་གྱིས་རི་རབ་ཀྱི་ཟོམ་དུ་གདན་དྲངས་སོ། །དེ་ལྟར་རྒྱུད་སྡེ་ཆེན་པོ་བཞི་པོ་འདི་ལ་ནི་མི་ཡུལ་དུ་མ་གྲགས་པའི་རྒྱུད་སྡེ་ཆེན་པོ་བཞི་ཞེས་བྱ་བ་སྟེ་ཨུ་རྒྱན་གྱི་གནས་སུ་མ་གྲགས་སོ།། །།

༈ །གསུམ་པ་རྒྱུད་གཞན་རྣམས་མིའི་འཇིག་རྟེན་དུ་དར་ཚུལ་ནི། ཁྱབ་བདག་རྡོ་རྗེ་སེམས་དཔའ་དང་དབྱེར་མ་མཆིས་པའི་སློབ་དཔོན་དགའ་རབ་རྡོ་རྗེ། གསང་མཚན་རྡོ་རྗེ་བདེ་བྱེད་རྩལ་ཞེས་བྱ་བ་མཆོག་གི་དངོས་གྲུབ་བརྙེས་པ་དེས་རྫུ་འཕྲུལ་གྱིས་ཨུ་རྒྱན་གྱི་གནས་སུ་གཤེགས་ཏེ། མ་མོ་དང་མཁའ་འགྲོ་མ་དམ་ལ་བཏགས་ཏེ་རང་བྱུང་གི་མཆོད་རྟེན་ཆེན་པོ་ནས་རྒྱུད་རྣམས་ལེགས་པར་ཕྱུང་སྟེ། ཤིང་ཏ་ལའི་ལོ་མར་ཨུ་རྒྱན་གསང་བའི་ཡི་གེར་བྲིས་ཏེ་ཕྱི་མོ་རྣམས་མཆོད་རྟེན་དེ་ཉིད་ལ་ལེགས་པར་ཕྱག་རྒྱས་བཏབ་ནས་བཞག །རྒྱུད་བྲིས་པ་དེ་རྣམས་རི་མ་ལ་ཡ་གནམ་ལྕགས་འབར་བའི་རྩེ་མོར་བསྣམས་ནས་ལེགས་པར་གཏན་ལ་ཕབ་ནས། འཕགས་པ་འཇམ་དཔལ་གྱི་སྤྲུལ་པར་གྲགས་པའི་སློབ་དཔོན་འཇམ་དཔལ་བཤེས་གཉེན། གསང་མཚན་རྡོ་རྗེ་གཞོན་ནུ་རྩལ་ཞེས་བྱ་བ་ལ་བཀའ་རབ་འབྱམས་ཀྱི་ཚུལ་དུ་རྫོགས་པར་གཏད་དེ། སློབ་དཔོན་དགའ་རབ་རྡོ་རྗེ་ནི། རི་མ་ལ་ཡའི་རྩེ་མོར་ཉིད་ཀྱི་ཐུགས་དཔལ་གྱི་བེའུར་དམ་རྫས་རོལ་པ་ཆེན་པོར་བྱིན་གྱིས་བརླབས་ཏེ་མཁའ་འགྲོ་མ་ལས་ཀྱི་དབང་མོ་ཆེ་ལ་གཏད་ནས་སྐུ་ལུས་དེས་འོག་མིན་གྱི་གནས་སུ་གཤེགས་སོ༑ ༑སློབ་དཔོན་འཇམ་དཔལ་བཤེས་གཉེན་གྱིས་ཟླ་གསང་འཇམ་དཔལ་ཐུགས་ཀྱི་རྒྱུད་རྩ་བ་ཆེན་པོ་ཚངས་པ་ཀླུ་གནོན་གྱི་བསེའི་ཀ་བ་ལ་སྦས། རྒྱུད་གཞན་རྣམས་སློབ་དཔོན་ཤནྟིཾ་གརྦྷ་ལ་གཏད། དེས་སློབ་དཔོན་ཁྲག་འཐུང་ནག་པོ་གསང་མཚན་རྡོ་རྗེ་མྱུ་གུ་གཏེར་ཞེས་བྱ་བ་ལ་གཏད། ཟླ་གསང་འཇམ་དཔལ་ཐུགས་ཀྱི་རྒྱུད་རྩ་བ་ཆེན་པོ་ནི་ཚངས་པ་ཀླུ་གནོན་གྱི་བསེའི་ཀ་བ་ནས་སློབ་དཔོན་ཛྙཱ་ན་གརྦྷས་རྙེད་དེ། སིནྡྷུ་ནགས་ཚལ་དུ་སློབ་དཔོན་ཨཱ་ཀཱ་ཤ་གརྦྷ་ལ་གཏད། དེས་སློབ་དཔོན་ཁྲག་འཐུང་ནག་པོ་ལ་གཏད་པས་སློབ་དཔོན་ཁྲག་འཐུང་ནག་པོ་ནི་འཕགས་པའི་ཡུལ་དུ་བཀའ་གཏེར་གཉིས་ལྡན་གྱི་བདག་པོར་གྲགས་པ་ཡིན་ནོ།། །། ༈ །བཞི་པ་རྒྱུད་དེ་རྣམས་ལ་བརྟེན་ནས་སྒྲུབ་ཐབས་དང་མན་ངག་བྱུང་ཚུལ་ནི།

དེ་ཡང་ཡེ་ཤེས་ཀྱི་ཚེ་བདག་གི་སྲུང་ཟློག་བསད་མནན་གྱི་རིམ་པ་ནི། ལྕགས་སྡིག་གནམ་ལྕགས་ཨུར་་་་་་གནམ་ཐོག་མེའི་སྐོར་ཞེས་པ། མོའི་ཆོས་སྐོར་གནུབས་ལུགས་སུ་གྲགས་པ་རྒྱ་ཞང་ཁྲོམ་གྱིས་གཏེར་ནས་བཞེས་པ་འདི་ཉིད་ཡིན་ལ། ལས་ཀྱི་ཚེ་བདག་གི་སྒྲུབ་ཐབས་ནི། རང་གཤེད་ནང་དམེ་དམར་ལེན་རྣམས་དང༌། ལས་ཀྱི་ཚེ་བདག་སྡིག་པ་ནག་པོ་དྲག་སྔགས་བྱེ་བ་དགུ་ཁྲི་ལྟོ་བ་དཀྲུག་པ། སྲིན་པོ་མགོ་དགུ་ཉེ་བར་བསྔགས་པ། མཆོད་རྟེན་དཀར་ནག་སྟོབས་ཆེན་གྱད་གནོན། མཆོག་དང་ཕག་མོ་རང་གཤེད་ཁ་སྦྱོར། ཡང་གསང་ཀུན་འབྱུང་རྩ་བའི་དྲག་སྔགས། དམར་ལེན་འབྲུ་བཞི་རྣམས་སོ། །ལས་ཀྱི་འཆི་བདག་གི་སྒྲུབ་ཐབས་ནི། འཆི་བདག་བཤན་པ་བདུད་ཀྱི་སྒྲུབ་ཐབས། ཀླུ་བདུད་ནག་པོ་གདུག་བྱེད་ཀྱི་དྲག་སྔགས། དུག་སྦྲུལ་ནག་པོ་ལས་ཀྱི་དྲག་སྔགས། གྲི་རྒོད་བཙན་ཐབས་ལས་ཀྱི་སྤུ་གྲི། ཀླུ་གླང་དམར་པོ་འཆི་བདག་གི་དྲག་སྔགས་རྣམས་སོ། །ལས་ཀྱི་སྲོག་བདག་གི་སྒྲུབ་ཐབས་ལ། སྲོག་བདག་སྲོག་མདའ་དམར་པོ། ཁྲག་མདའ་བུ་ཡུག་ལས་ཀྱི་སྤུ་གྲི། དུག་མདའ་ནག་པོ་ལྕགས་ཀྱི་པར་བུ། སྲོག་བདག་ནག་པོ་བཤན་པའི་དྲག་སྔགས་རྣམས་སོ། །གཞན་སྒྲུབ་ཐབས་ཕྲན་བུའི་སྐོར་ལ། ཐར་བྱེད་གཟུངས། ཐར་བྱེད་བརྒྱད། ད་ལྟ་སྤྱི་རྒྱུག །གཤིན་རྗེ་བླ་མཚོ། ནག་པོ་ཁ་ཐུན། ཡ་མ་ལས་ཐིག །ནག་པོ་འབྲུ་གཅིག །ནག་པོ་སེང་གེ། ནག་པོ་འཕྱེ་བོ། །ཨ་མུ་ཀའི་དགུ་སྐོར། ལས་བརྒྱ་རྩ་གཅིག་པ། ལས་ཐབས་བཅུ་གཉིས་པ། ཡ་མ་ལས་བརྒྱ། ཉི་མ་བཞི་པ་ལ་སོགས་པ་རྣམས་དང༌། གནམ་ལྕགས་ཨུར་འདྲ་པད་ལུགས་སུ་གྲགས་པ་རྣམས་དང༌། ཚེ་བདག་བསེ་ནག་པར་བུ་ལ་སོགས་པ་བཀའ་གཏེར་རྣམས་སུ་སིལ་བུར་བཞུགས་པ་མཐའ་ཡས་པ་རྣམས་སོ། །ཟླ་གསང་རྒྱུད་ཀྱི་ཡན་ལག་ཏུ་གཏོགས་པ་ནི། ཟླ་གསང་འདུས་པའི་ཏནྟྲ་ལེའུ་ཉེར་བཞི་པ། གཤིན་རྗེ་ནག་པོ་མགོན་པོའི་རྒྱུད། པར་བུ་ནག་པོ་ཐེབས་ཟློག་དམར་ནག་གཉིས། ཁྱིམ་ཤང་གའུ་དམར་ནག་གཉིས།

ཟླ་གསང་རྒྱུད་ཀྱི་ཡན་ལག་ཡིན་ཞེས་ཀྱང་གསུངས་སོ།། །། ༈ །ལྔ་པ་རྒྱུད་དང་མན་ངག་དེ་རྣམས་ཀྱི་ནང་ནས་ཡང་ཟློག་མེའི་སྤུ་གྲི་འདི་སྙིང་པོར་བསྡུས་པའི་ཚུལ་ནི། སློབ་དཔོན་ཁྲག་འཐུང་ནག་པོས། སློབ་དཔོན་ཆེན་པོ་མཆོག་གི་དངོས་གྲུབ་བརྙེས་པ་གཙུག་ལག་དཔལ་དགེ། གསང་མཚན་རྡོ་རྗེ་དབལ་རྒོད་རྩལ་ཞེས་བྱ་བ་དེ་ཉིད་ལ་ཡོངས་སུ་རྫོགས་པར་གཏད། སློབ་དཔོན་གཙུག་ལག་དཔལ་དགེས་རྒྱུད་དང་མན་ངག་དེ་ཐམས་ཅད་ཀྱི་ནང་ནས་སྙིང་པོར་ཕྱུང་བ་ལག་ལེན་གནད་དུ་དྲིལ་ཞིང་དངོས་གྲུབ་རྣམ་པ་གཉིས་གེགས་མེད་དུ་སྩོལ་བ་ཁ་ཚང་ཞིང་དོན་དྲིལ་བ། ཡང་ཟློག་མེའི་སྤུ་གྲི་ཞེས་མཚན་གསོལ་བ། དེ་ཡང་སྐོར་གསུམ། མཚན་བཞི། གནད་གསུམ་ཞེས་གྲགས་པ་སྟེ༑ སྐོར་གསུམ་ནི། སྲུང་བའི་སྐོར། ཟློག་པའི་སྐོར། བསད་པའི་སྐོར་དང་གསུམ་མོ། །མཚན་བཞི་ནི། ལྷ་ལ་མཚན་དུ་གསོལ་བ་གཤིན་རྗེ་ཚེ་བདག །སྔགས་ལ་མཚན་དུ་གསོལ་བ་ཨེ་ཀ་ཡ་མ། རྫས་ལ་མཚན་དུ་གསོལ་བ་པཱུ་རི་དཀར་ནག །དཔེ་ལ་མཚན་དུ་གསོལ་བ་ཤིན་ཏུ་རྣོ་བའི་ཚད་མེའི་སྤུ་གྲི་ལྟ་བུའོ། །གནད་གསུམ་ནི། རྫས་ཀྱི་གནད་ཙཀྲ་བྲི་ཚུལ། སྒོམ་པའི་གནད་ལྷའི་མངོན་རྟོགས། བཟླས་པའི་གནད་སྔགས་ཀྱི་ཤམ་འདོགས་རྣམས་སོ། །དེ་ཐམས་ཅད་མདོར་ལག་ལེན་དུ་དྲིལ་བར། བཙན་པོའི་མཁར་དུ་ཞུགས་ནས་རྡོ་རྗེའི་གོ་གྱོན་པ་བསྲུང་བའི་ལས་མི་དང་མི་མིན་གྱི་སྦྱོར་བའི་སྟོབས་བཟློག་ཅིང་རིག་སྔགས་ཀྱི་འཁྲུལ་འཁོར་བསྐོར་བ་ཟློག་པའི་ལས། སྒྱོགས་གཉིས་ནང་ཕྲད་ན་སྒྱོགས་རྡོ་ལམ་དུ་བཅག་ཅིང་ལྷ་སྲུང་བདུད་དུ་དབབ་པ་དྲག་པོའི་ལས། དགྲ་བོའི་ལག་ཆ་ཁོ་རང་ལ་ཕར་བསྐོར་ཞིང་རྦོད་གཏོང་གི་གཡུལ་བཤམ་ན་དམག་དཔོན་གཡུལ་དུ་བསད་པའི་ལས། བྱད་མའི་སྟོབས་གཞོམ་ཞིང་ངན་སྔགས་ཀྱིས་ཁ་བཅིངས་ནས། བཙོན་དོང་དུ་བསད་པ་མནན་པའི་ལས་རྣམས་ལ་མ་འདུས་པ་མེད་པ་ནི་ལག་ཏུ་བླང་བའི་རིམ་པ་ཡིན་ནོ། །་་་་་འདི་ལས་གྱེས་པ་བསྲེག་འཕང་གཏད་མནན་རླུང་འཁོར་ལ་སོགས་པ་དྲག་པོ་མངོན་སྤྱོད་ཀྱི་ལས་ཆེ་ཕྲན་མཐའ་ཡས་པ་ཞིག་ཡོད་དོ། །དེ་ལྟར་འཇམ་དཔལ་གཤིན་རྗེའི་གཤེད་ཚེ་བདག་གི་རྒྱུད་ལུང་གི་བཅུད་ཐམས་ཅད་བསྡུས་པ་ཡང་ཟློག་མེའི་སྤུ་གྲི་ཞེས་བཏགས་ཏེ།

སློབ་དཔོན་གཙུག་ལག་དཔལ་དགེས་སློབ་དཔོན་པདྨ་འབྱུང་གནས་གསང་མཚན་རྡོ་རྗེ་ཐོད་ཕྲེང་རྩལ་ལ་གཏད། དེས་བལ་པོའི་སློབ་དཔོན་བ་སུ་དྷ་ར་གསང་མཚན་རྡོ་རྗེ་ཐོག་འབེབས་རྩལ་ལ་གཏད། བལ་པོ་བ་སུ་དྷ་རའི་གཅུང་པོ་ཞིག་ཚེ་འཕོས་པ་གནུབས་ཡུལ་རོང་དུ་སྐྱེས་པ་གནུབས་སངས་རྒྱས་ཡེ་ཤེས་་་་་་འདི་གནུབས་ནམ་མཁའི་སྙིང་པོའི་ཚ་བོ་ཡིན་ཞེས་འབྲུག་པའི་ཆོས་འབྱུང་ལས་སོ། །གསང་མཚན་རྡོ་རྗེ་ཡང་དབང་གཏེར་དུ་གྲགས་པ་དེ་ཉིད། སྔོན་གྱི་སྨོན་ལམ་གྱི་དབང་དང་བག་ཆགས་ཀྱིས་ཉིད་ཀྱི་སྐྱེ་བ་སྔ་མའི་གཅེན་པོ་བལ་པོ་བ་སུ་དྷ་རའི་དྲུང་དུ། ལན་བདུན་བྱོན་པའི་སྔོན་མ་རྣམས་ཀྱི་ཚེ་རྒྱུད་རྣམས་དང་མན་ངག་གཞན་རྣམས་གནང་བ་ཉན་བཤད་སྒོམ་སྒྲུབ་ཀྱིས་གཏན་ལ་ཕབ། ཕྱི་མ་བྱོན་པའི་ཚེ་ཡང་ཟློག་མེའི་སྤུ་གྲིའི་སྐོར་རྣམས་མ་ཚང་བ་མེད་ཅིང་གབ་སྦས་མེད་པ་གནུབས་སངས་རྒྱས་ཡེ་ཤེས་ལ་གནང་བའི་མཇུག་ཏུ། བལ་པོ་བ་སུ་དྷ་རས་འཇམ་དབྱངས་ཀྱི་སྐུ་ཞིག་སངས་རྒྱས་ཡེ་ཤེས་ཀྱི་དབུ་ཐོག་ཏུ་བཞག་སྟེ་སྣོད་མིན་ལ་མི་སྤེལ་བའི་བཀའ་རྒྱས་བཏབ་ཅིང་དམ་ལ་བཞག་གོ། །གནུབས་སངས་རྒྱས་ཡེ་ཤེས་ཀྱིས་ཀྱང་བོད་དུ་བྱོན་ནས་རྒྱུད་དང་མན་ངག་གཞན་རྣམས་དར་ཞིང་རྒྱས་པར་མཛད་ལ། གོང་དུ་སྨོས་པའི་རྒྱུད་རྣམས་ནི་ཕལ་ཆེར་གནུབས་སངས་རྒྱས་ཡེ་ཤེས་ཀྱིས་བསྒྱུར་བ་མང་ཞིང༌། གཞན་ཡང་བཻ་རོ་ཙ་ན་དང༌། རྡོ་རྗེ་ཁྲི་གཙུག་དང༌། དགེ་སློང་ནམ་མཁའི་སྙིང་པོ་ལ་སོགས་པས་བསྒྱུར་བ་ཅི་རིགས་སྣང་ཞིང་ཟླ་གསང་ཐུན་་་་་་བཀའ་རྫོགས་མཆོད་རྟེན་གྱི་དབང་རབ་གནས་དང༌། གཤིན་པོ་རྗེས་འཛིན། རོ་སྲེག །སཱཙྪ་སོགས་ཚེ་བདག་གི་ཆོས་སྐོར་ཕལ་ཆེར་ལ་མེད་པ་མང་པོ་རྒྱུད་འདིར་གསལ་བར་གསུང་འདུག་པ་ཡ་མཚན་ནོ། །མོང་མ་ཡིན་པའི་རྒྱུད་འདུས་པའི་ཏནྟྲ་ལེའུ་གྱ་གསུམ་པ་ནི། པཎྜི་ཏ་ཤྲཱི་སིངྷ་དང་ལོ་ཙཱ་བ་བཻ་རོ་ཙ་ནས་སིངྒ་ལའི་ཡི་གེ་ལས་བསྒྱུར་བ་ལས། དུས་ཕྱིས་ལོ་ཙཱ་བ་འགོས་ལྷ་བཙས་ཀྱིས་ཀྱང་གསལ་བར་བྱས་ཞེས་རྒྱུད་འདི་གའི་མཇུག་ཏུ་སྣང་ངོ༌། །གནུབས་སངས་རྒྱས་ཡེ་ཤེས་ཀྱིས་ཀྱང་ཡང་ཟློག་མེའི་སྤུ་གྲི་འདི་ད་ལྟ་སྤེལ་བའི་དུས་ལ་མ་བབ་པས་མ་འོངས་སྙིགས་མ་ལྔ་བདོའི་དུས་སུ་སྔགས་པ་ལས་འཕྲོ་ཅན་དང་འཕྲད་ནས་དམ་ཉམས་བན་དགྲ་ནག་པོ་ཚར་གཅོད་པར་ཤོག་ཅེས་པར་སྨོན་ལམ་བཏབ་ནས་ཆུ་དར་སྔོན་པོ་ལ་དངུལ་གྱིས་ཡི་གེར་བྲིས་ཏེ་ཤེལ་གྱི་པར་བུར་བསྩལ།

དེ་ཡང་མཆོང་སྒྲོམ་སྨུག་པོར་བཅུག་ནས་ཕུང་པོ་རི་བོ་ཆེ་དང་ལྷོ་བྲག་མཁོ་མཐིང་གི་ལྷ་ཁང་གཉིས་སུ་གཏེར་དུ་སྦས་ཤིང་ཕྱག་རྒྱས་བཏབ་བོ། །ཕུང་པོ་རི་བོ་ཆེའི་གཏེར་ཁ་ནི་ལས་དང་སྐལ་པར་ལྡན་པའི་གཏེར་སྟོན་དུམ་པ་རྒྱ་ཞང་ཁྲོམ་་་་་་འདི་གནུབས་སངས་རྒྱས་ཡེ་ཤེས་རིན་པོ་ཆེའི་སྐྱེ་བ་ཡིན་པ་འབྲུག་པའི་ཆོས་འབྱུང་བསྟན་པ་པདྨ་རྒྱས་པའི་ཉིན་བྱེད་དུ་བཤད། མཚན་དངོས་ནམ་འབར་ཞེས་པ་ཡིན་གྱི། ཟབ་གཏེར་དུ་བཞེས་ནས་ཡོངས་སུ་རྫོགས་པ་ལྷ་རྗེ་་་་་་འདིའི་མཚན་ལ་ལྷ་རྗེ་ཡེ་ཤེས་གཟུངས་ཟེར། འདི་གནུབས་ཁུ་ལུང་པ་ཡོན་ཏན་རྒྱ་མཚོའི་སྲས་པདྨ་དབང་རྒྱལ། དེའི་སྲས་འཇམ་དཔལ། དེའི་སྲས་ལྷ་རྗེ་གནུབས་ཆུང་ཡིན། འདི་རྗེ་བཙུན་མི་ལའི་བླ་མ་དེ་ཡིན་ཞེས་འབྲུག་པའི་ཆོས་འབྱུང་དུ་བཤད་འདུག །གནུབས་ཆུང་གསང་མཚན་རྡོ་རྗེ་གཏེར་བཞེད་རྩལ་གནང༌། ལྷ་རྗེ་གནུབས་ཆུང་གིས་ལྷོ་བྲག་མཁོ་མཐིང་ལྷ་ཁང་དུ་གཏེར་ཡོད་པར་མཁྱེན་ཏེ་བཏོན་པས་དེ་གཉིས་ལ་ཁྱད་མ་མཆིས། དེའི་ཚེ་མཚུར་སྟོན་རིན་ཆེན་རྡོ་རྗེས་སྤོང་ཞོན་སྟོན་ཆུང་བུ་བདུན་མེས་སྤུན་ཚུན་ཕོ་ངོ་དྲུག་ཅུ་ལིངྒ་ལ་བཏབ་ནས་མཐུ་བྱས་པས། རོལ་པོ་མེས་སྟོན་གྱིས་ཟློག་པ་བྱས་པས་ཚུར་ཆོ་འཕྲུལ་ཆེན་པོ་བྱུང་བ་དང༌། མཚུར་སྟོན་རིན་རྡོར་གྱི་ཁ་རག་ལྷ་མོ་དབང་ཕྱུག་རྡོ་རྗེའི་སྤྱན་སྔར་ཕྱིན་ནས་ལོ་རྒྱུས་རྣམས་ཞུས་པས་ཁ་རག་ལྷ་མོ་དབང་ཕྱུག་རྡོ་རྗེའི་ཞལ་སྔ་ནས། གཙང་གི་རྒྱལ་ཁམས་ན་རོལ་པོ་མེས་སྟོན་པ་ལས་ཟློག་པ་མཁས་པ་མེད་པ་ཡིན། ཁོང་གིས་ཟློག་པ་བྱས་པ་དེ་ཉིད་ཕར་བཟློག་པའི་ཐབས་ནི། ཁོ་བོ་ལ་ཟློག་པ་ཡང་ཞུན་མ་ལ་སོགས་པ་ཡོད་དེ་དེས་ཀྱང་མི་འོང༌། ཁྱོད་རང་ཡང་ཕྱག་རྒྱ་དང་ཨུར་མོ་ལ་མཁས་ཏེ་དེས་ཀྱང་མི་འོང༌། ཡང་ཟློག་ཟབ་པ་ཞིག་དགོས་པ་ཡིན་པས་དེ་ལྟ་བུ་ལྷ་རྗེ་གནུབས་ཆུང་ལ་ཡོད་པས་ཁོང་གི་དྲུང་དུ་སོང་ལ་ཞུས་ཤིག །གསུངས་ནས་སྣམ་བུ་ཚོས་མ་བདུན་གནང་བ་ཁྱེར་ཏེ་གནུབས་ཁུ་ལུང་དུ་ལྷ་རྗེ་གནུབས་ཆུང་གི་དྲུང་དུ་སོང་ནས་དེ་རྣམས་ཕུལ་ཏེ་ཡང་ཟློག་ཟབ་པ་ཞིག་དགོས་ཞེས་ཞུ་བ་ཕུལ་བས་ཡང་ཟློག་མེའི་སྤུ་གྲིའི་གདམས་པ་ཆ་མ་ཚང་ཙམ་ཞིག་གནང་བས་ཚིམས་ནས་ཁྱེར་ཏེ་ཚུར་ལོག་ནས་བསྒྲུབས་པས་སྔར་ལས་ཀྱང་ཆོ་འཕྲུལ་ཆེར་སོང་བས།

སླར་རྟ་ཕོ་ངང་ཞུར་གཅིག །གསེར་སྲང་འགའ་དང་བཅས་ཁྱེར་ནས་ཡང་ལྷ་རྗེ་གནུབས་ཆུང་གི་དྲུང་དུ་ཕྱིན་ཏེ་དེ་རྣམས་ཕུལ་ནས། སྔར་གནང་བའི་གདམས་པ་ཉམས་སུ་བླངས་བས་ཆོ་འཕྲུལ་ཆེར་སོང་བས་ཆ་ལག་མ་ཚང་བ་འདྲ་བས་ཆ་ལག་ཚང་བ་ཞིག་ཞུ་དགོས། དེ་མ་གནང་ན་ང་རང་གི་འབུལ་བ་སྔ་མ་རྣམས་ཀྱང་ཚུར་འཁྱེར་དགོས་ཞུས་པས། ལྷ་རྗེ་གནུབས་ཆུང་གིས་གདམས་པ་འདི་ཆ་ལག་ཡོངས་རྫོགས་ཚང་བར་གནང་ནས་གདམས་པ་འདི་ལས་ལྷག་པ་ཡོད་རེ་ཞེས་དབུ་སྙུང་བཞེས། མཚུར་སྟོན་གྱིས་ཀྱང་རང་གི་རྒྱུད་པ་མ་གཏོགས་གཞན་ལ་སྟོན་རེ་མནའ་བསྐྱལ་ནས་ཚུར་ལོག་སྟེ། མཚུར་སྟོན་རིན་རྡོར་ཁོང་རང་དང༌། ཁོང་གི་སྲས་འཇམ་དཔལ་ཞེས་པ་ལོ་བཅོ་བརྒྱད་ལོན་པ་ཞིག་དང༌། མཚུར་སྟོན་དབང་ངེ་ལོ་བཅོ་ལྔ་ལོན་པ་ཁོང་རང་ཡབ་སྲས་གསུམ་གྱིས་འདིའི་ཅ་ག་བྱས་ཏེ་སྲུང་ཟློག་བསད་མནན་གྱི་སྔགས་རྒྱུན་བྱས་པས། ཐོག་མར་རོལ་པོ་མེས་སྟོན་ཞེས་པ་དཔོན་གཡོག་བཞི་ཁྲག་བསྐྱུགས་ནས་ཤི། སླར་སྤོང་ཞོན་སྟོན་ཆུང་བུ་བདུན་ཕོ་ངོ་དྲུག་ཅུ་རྩ་གཅིག་ཟླ་བ་དགུའི་ཁོངས་སུ་བསྒྲལ་བ་ཡིན་སྐད། དེ་ལྟ་བུའི་གདམས་པ་ཡང་ཟློག་མེའི་སྤུ་གྲི་འདི་མཚུར་སྟོན་རིན་ཆེན་རྡོ་རྗེས་སྐུ་ཞང་དཔལ་ལྡན་ལ་གནང༌། དེས་ཚུལ་ཁྲིམས་རིན་ཆེན། དེས་བྱང་ཆུབ་མགོན་པོ། དེས་ནམ་མཁའི་མཚན་ཅན། དེས་ཚུལ་ཁྲིམས་མཚན་ཅན། དེས་རྒྱ་སྟོན་དབོན་པོ་རིག་འཛིན་གསང་བ་ནམ་མཁའ་དཔལ་ཞེས་བྱ་བ་ལ་གནང༌། དེ་ཉིད་ཀྱིས་རྒྱལ་དབང་ཐམས་ཅད་མཁྱེན་པ་རིན་ཆེན་ཕུན་ཚོགས་ཆོས་ཀྱི་རྒྱལ་པོ་ལ་དགྱེས་བཞིན་དུ་བསྩལ་ཞིང༌། རིག་འཛིན་ཆེན་པོ་དེས་ལྷག་པའི་ལྷར་བཟུང་སྟེ་ཐུགས་ཉམས་སུ་བཞེས་པས་ཞལ་དངོས་སུ་ལན་གྲངས་དུ་མར་གཟིགས་ཤིང༌། ཕྲིན་ལས་རྣམ་པ་བཞིས་སྙིང་པོའི་བསྟན་པ་འདི་ཉིད་ཆེས་ཆེར་གསལ་བར་མཛད་ནས་ཉིད་ཀྱི་རིགས་སྲས་རྗེ་བཙུན་དམ་པ་ཆོས་རྒྱལ་ཕུན་ཚོགས་ལ་གནང༌། དམ་པ་དེས་ཀྱང་ལྷག་པའི་ལྷར་མཛད་དེ་སྒྲུབ་པས་ཞལ་དངོས་སུ་ལན་དུ་མར་གཟིགས་ཤིང་ཕྱི་ནང་དགྲ་བགེགས་ཐམས་ཅད་ཚར་བཅད་དེ་རིགས་ཀྱི་སྲས་མཚུངས་མེད་མངྒ་ལ་སམྤནྣ་ཀཱིརྟི་དྷྭ་ཛ་ཤྲཱི་བྷ་དྲ་ལ་གནང༌།

དཔལ་ལྡན་བླ་མ་དམ་པ་འདིས་ཀྱང་ཐུགས་ཉམས་སུ་བཞེས་པས་ལན་ཁ་ཡར་གཟིགས་ཤིང་དྲོད་ཚད་ལེགས་པར་ཐོབ་པར་མཛད་ནས་བདག་ཆོས་ཀྱི་གྲགས་པ་ལ་དགྱེས་བཞིན་དུ་དབང་ལུང་མན་ངག་ལག་ལེན་ཞལ་ཤེས་ཀྱིས་བརྒྱན་པ་མ་ཚང་བ་མེད་པ་ལེགས་པར་བསྩལ་ཞིང༌། ཁོ་བོས་ཀྱང་ཉམས་སུ་བླངས་བས་ཞལ་དངོས་སུ་མཇལ་བ་ལན་མང་དུ་བྱུང་ཞིང་ཕྲིན་ལས་རྣམ་པ་བཞི་ཐོགས་མེད་དུ་གྲུབ་པའི་ངེས་པ་རྙེད་པ་ཡིད་ཆེས་པའི་གནས་སུ་གྱུར་ལ། སླར་གདམས་སྐོར་འདི་ལ་ཉེར་མཁོ་འགའ་ཞིག་དགོས་པར་མཐོང་ནས་ཡི་དམ་འདི་ཉིད་ལ་གསོལ་བ་བཏབ་པས་རྒྱུད་ཀྱི་དགོངས་པས་ཁ་འགེངས་སུ་རུང་བའི་གནང་བ་ལན་འགའ་ཟུང་མཐོང་བར་བརྟེན། ཟླ་གསང་འཇམ་དཔལ་ཐུགས་ཀྱི་རྒྱུད་རྩ་བ་ཆེན་པོ་ལ་བརྟེན་ནས་དབང་ཆོག་བདུད་དཔུང་ཟིལ་གནོན་དེའི་ལྷན་ཐབས་རྫོགས་རིམ་དབང་བཞིའི་རྣལ་འབྱོར། གདུག་པ་མེའི་ལས་སྦྱོར་ལ་སོགས་པ་རྣམས་དང༌། ཟླ་གསང་ཐུན་མོང་མ་ཡིན་པའི་ཏནྟྲ་ལ་བརྟེན་ནས་ལས་བཞིའི་སྦྱིན་སྲེག །རབ་གནས། དུས་ཐ་མའི་ཆོ་ག །རོ་སྲེག་སཱཙྪ་ལ་སོགས་པ་རྣམས་དང༌། གཞན་ཡང་སྔར་བཤད་པའི་རྒྱུད་རྣམས་ལ་བརྟེན་ནས་ཕྲིན་ལས་བཞི་བསྒྲུབ་པའི་ལས་ཕྲན་མང་དུ་ཁ་བསྐངས་བ་ཡིན་ལ། སྔར་བཤད་རྒྱུད་སྡེ་ཆེན་པོ་སུམ་ཅུ་སོ་ལྔ་པོ་རྣམས་ནི་རང་ཉིད་ཀྱི་མིག་ལམ་དུ་བབ་ཅིང་ཞིབ་མོར་བལྟས་ཏེ། གཤིན་རྗེ་ཚེ་བདག་གི་རྒྱུད་དུ་གསལ་པོར་གསུངས་པ་རྣམས་འདི་ཡིན་ལ། གཞན་ཡང་རང་རེའི་མིག་ལམ་དུ་མ་སོན་པའི་ཚེ་བདག་གི་རྒྱུད་ཀྱང་མང་རབ་ཅིག་བོད་འདིར་འགྱུར་ཚོད་དུ་འདུག་ནའང༌། རང་གིས་མ་མཐོང་བ་རྣམས་འདིར་འོལ་ཚོད་དུ་མ་བྲིས་པ་ཡིན་ནོ། །དེ་ལྟར་ལྷ་མཆོག་འདི་ནི་རྒྱལ་བ་ཐམས་ཅད་ཀྱི་མཁྱེན་པའི་ཡེ་ཤེས་གཅིག་ཏུ་བསྡུས་པ་སྐུ་ཡི་རིགས་མཆོག་དམ་པར་གྱུར་པ་ཡིན་ལ། གནས་སྐབས་སུ་བློ་གྲོས་རྒྱས་ཤིང་རྒྱལ་པའི་གསུང་རབ་ཐམས་ཅད་ལ་སྤོབ་པ་མཚུངས་པ་མེད་པ་འཐོབ་པར་འགྱུར་བ་དང༌། དཀོན་མཆོག་གསུམ་དང་ཡི་དམ་ཞི་ཁྲོ་ཐམས་ཅད་ཀྱང་གཤིན་རྗེའི་གཤེད་ཉིད་ཡིན་ཏེ།

ཟླ་གསང་ལེའུ་འདུས་པའི་ཏནྟྲ་ལེའུ་དྲུག་ཅུ་པར། ཐམས་ཅད་ཇི་ལྟར་ཞི་གྱུར་ཀྱང༌། །ཞི་བ་ཐམས་ཅད་ང་ཡི་སྐུ། །ཐམས་ཅད་ཇི་ལྟར་ཁྲོས་གྱུར་ཀྱང༌། །ཁྲོ་བོ་ཐམས་ཅད་ང་ཡི་སྐུ། །ང་ཡི་རང་བཞིན་དཀོན་མཆོག་གསུམ། །ཞེས་གསུངས་སོ། །སྣང་ཚུལ་གཤིན་རྗེའི་གཤེད་ཁྲོ་བོ་ཆེན་པོར་བསྟན་པས་ཚེའི་བར་ཆད་སེལ་ཞིང་དགྲ་བགེགས་མི་མཐུན་པའི་ཕྱོགས་ཐམས་ཅད་ཚར་གཅོད་པ་སོགས་ཕྲིན་ལས་བཞི་འགྲུབ་ཉེ་བ་དང༌། ཁྱད་པར་དེང་སང་སྙིགས་མ་ལྔ་བདོའི་ཚེ་ལྷ་མཆོག་འདི་ཉིད་དུས་བབ་ཀྱིས་ཉམས་སུ་བླང་བྱའི་མཆོག་ཏུ་གྱུར་པ་ནི་སྔར་བཤད་པའི་རྒྱུད་གསུང་ཚུལ་གྱི་སྐོར་ཞུས་ལེན་མཛད་པའི་ཚུལ་སྐབས་ཀྱིས་ཀྱང་ཤེས་ལ། གཞན་ཡང་ཟླ་གསང་འདུས་པའི་ཏནྟྲའི་རྒྱུད་ཀྱི་ལེའུ་བདུན་ཅུ་པར། ལྔ་བརྒྱ་དུས་ཀྱི་སྙིགས་མ་ལ། །མཚམས་མེད་ལས་ངན་སྤྱོད་པའི་ཚེ། །རིག་འཛིན་ཀུན་གྱི་དངོས་གྲུབ་ཡལ། །དེ་ཚེ་འཇམ་དཔལ་གཤིན་རྗེའི་གཤེད། །དུས་གསུམ་རྟག་པ་ཁྱོད་ལ་འདུད། །ཅེས་གསུངས་པ་དང༌། སྔར་འཁོར་དང་ཞུས་ལེན་མཛད་པའི་ཚེ། །ང་ནི་དུས་གསུམ་སྔོན་དུ་བྱུང༌། །ཞེས་སོགས་གསུངས་པ་དང༌། འདིར་དུས་གསུམ་རྟག་པ་ཞེས་གསུངས་པ་ནི་གཤིན་རྗེའི་གཤེད་ཀྱི་བཤད་རྒྱུད་ཆེན་པོ་ལེའུ་ཁྲི་དྲུག་སྟོང་པའི་ལེའུ་བརྒྱ་གོ་གཉིས་པར། དུས་གསུམ་སངས་རྒྱས་ཐམས་ཅད་ཀྱང༌། །ཁྲོ་བོ་གཤིན་རྗེའི་གཤེད་པོར་སྣང༌། །ང་ནི་སངས་རྒྱས་ཐམས་ཅད་ཀྱི། །ཡེ་ཤེས་ཡིན་ཏེ་ཐུགས་ལ་གནས། །ང་ནི་དུས་གསུམ་མངོན་པའི་ལྷ། །ང་ནི་བདེ་གཤེགས་མངོན་པའི་ཐུགས། །ང་ནི་ཁྲོ་རྒྱལ་ཀུན་གྱི་རྗེ། །ང་ནི་ཉོན་མོངས་བདུད་འདུལ་དཔལ། །ང་ནི་དུས་གསུམ་སྔོན་དུ་བྱུང༌། །རྣམ་པར་གཟིགས་ལ་སོགས་པ་ཡི། །སངས་རྒྱས་ཀུན་ལས་ང་སྔར་བྱུང༌། །འདས་དུས་སྒྲོན་མེའི་བསྐལ་པ་ལ། །མེ་ཏོག་འོད་ལྡན་བྱ་བ་རུ། །དེ་བཞིན་གཤེགས་པ་འགྲོ་བའི་མགོན། །ཀླུ་ཡི་རིགས་མཆོག་དབྱངས་ཞེས་བྱ།་་་་་འདས་པའི་དུས་སུ་རྒྱལ་བ་ཀླུའི་རིགས་མཆོག་ཅེས་བྱ་བར་སངས་རྒྱས་པར་དཔའ་བར་འགྲོ་བའི་ཏིང་ངེ་འཛིན་གྱི་མདོ་ལས་ཀྱང་གསུངས།

ང་ནི་དུས་གསུམ་ད་ལྟར་གནས། །དུས་གསུམ་དུས་མེད་ང་ཡི་དུས། །ད་ལྟར་་་་་་ད་ལྟའི་སངས་རྒྱས་མོས་པ་རབ་ཏུ་དགའ་བའི་སྙིང་པོ་ནོར་བུ་རབ་བརྩེགས་ཞེས་བྱ་བའི་སངས་རྒྱས་འཚོ་ཞིང་བཞེས་ལ་བཞུགས་པར་སོར་མོའི་ཕྲེང་བ་ལ་ཕན་པའི་མདོར་གསུངས་པ་ཡིན་ལ་བྱང་ཆུབ་སེམས་དཔའ་འཇམ་དཔལ་ཞེས་པའི་མཚན་ཡང་ད་ལྟ་བཟུང་བའོ། །འཇམ་པའི་དབྱངས་ཞེས་བྱ། །ང་ནི་དུས་གསུམ་ཕྱིས་ཀྱང་འབྱུང༌། །བྱམས་པ་ལ་སོགས་མོས་པ་ཡི། །བར་གྱི་སྒྲོན་མེའི་བསྐལ་པ་ནི། །ཡོན་ཏན་ཡིད་འོང་བྱ་བ་ལ༑ ༑སངས་རྒྱས་ཀུན་གྱི་ཡེ་ཤེས་ཐུགས། །ཀུན་ཏུ་གཟིགས་་་་་་མ་འོངས་པའི་དུས་སུ་མགོན་པོ་ཀུན་ཏུ་གཟིགས་པ་ཞེས་བྱ་བར་འཚང་རྒྱ་བར་སྙིང་རྗེ་པདྨ་དཀར་པོ་དང་དཀོན་བརྩེགས་ཀྱི་འཇམ་དཔལ་ཞིང་བཀོད་ལས་རྒྱས་པར་གསུངས་སོ། །པའི་དབྱངས་ཞེས་བྱ། །དེ་ལྟར་སངས་རྒྱས་ཀུན་གྱི་ཐུགས། །ཡེ་ཤེས་སྐུ་ཉིད་རང་བྱུང་བ། །གདུལ་དཀའ་དྲག་པོ་འདུལ་བའི་ཕྱིར། །ཁྲོ་རྒྱལ་གཤིན་རྗེའི་གཤེད་པོར་མཛད། །དུས་མཐའི་འཇིག་རྟེན་སྙིགས་མ་ལ། །བྱད་སྔགས་ནུས་མཐུ་སྟོབས་འགྲན་ཚེ། །སྔགས་པ་སྟོབས་ཆེན་རང་གི་སྔགས། །རང་ལ་བཟློག་ཏེ་བསད་པ་ཡི། །ཕྱིར་ཟློག་འཁོར་ལོ་དྲག་པོ་འདི། །དབང་བསྐུར་་་་་འདི་ཉིད། ཐོབ་པས་བསྒོམ་པར་བྱ། །ཞེས་གསུངས་པས། གནས་སྐབས་སྙིགས་མ་ལྔ་བདོའི་དུས་འདིར་འདི་ཉིད་ཆེས་ཆེར་བསྔགས་པ་ཡང་ཡང་གསུངས་པ་ཡིད་ཆེས་པ་ཁོ་ནའི་གནས་ཡིན་ལ། མཐར་ཐུག་མཆོག་གི་གོ་འཕང་ཐོབ་པ་ཡང་ལམ་གཞན་ལས་འདི་ཉིད་མྱུར་ཆེ་བ་ཡང་འཇམ་དཔལ་གཞོན་ནུར་གྱུར་པ་ཆོས་ཐམས་ཅད་ཀྱི་བདག་པོ་ཡིན་ཞེས་བདག་ཅག་གི་སྟོན་པས་ཀྱང༌། ལན་གཅིག་མ་ཡིན་པར་བསྔགས་པའི་ཕྱིར་དང༌། ཁྱད་པར་མགོན་པོ་ཀུན་ཏུ་གཟིགས་པའི་མཚན་ལན་གཅིག་བརྗོད་པའི་ཕན་ཡོན་ཀྱང་སངས་རྒྱས་ཐམས་ཅད་ཀྱི་མཚན་བརྗོད་པ་ལས་ཆེས་ཆེ་བར་འཇམ་དཔལ་གྱི་ཞིང་བཀོད་ལས་གསུངས་པ་སོགས་ཀྱི་ཕྱིར་དུས་ཐ་མ་ད་ལྟ་ལ་ཐུག་པའི་ཚེ།

ལྷག་པའི་ལྷ་དེ་ཉིད་ཁོ་ན་མཆོག་ཏུ་འཛིན་པར་རིགས་སོ། །ཞེས་ཀྱང་རྗེས་འཇུག་རྣམས་ལ་གདམས་སོ། །དེ་ལྟར་ཡང་ཟློག་མེའི་སྤུ་གྲིའི་ལོ་རྒྱུས་སྔོན་ཆད་ལྕགས་མོ་ལུག་ལོར་བསྡུས་པ་ཞིག་བགྱིས་པ་ལས་སླར་རྒྱས་པར་ཕྱེ་བ་འདིའང༌། སློབ་དཔོན་གཙུག་ལག་དཔལ་དགེ་ཡན་ཆད་རྒྱུད་སྡེ་ཆེན་པོར་སྔར་མཚན་སྨོས་པ་དེ་རྣམས་ཀྱི་གླེང་གཞི་དང༌། གླེང་བསླང་བའི་སྐོར་དང༌། མཇུག་གི་འགྱུར་བྱང་རྣམས་ལ་རྟོག་འཇུག་ཞིབ་ཏུ་བགྱིས། འཇམ་པའི་དབྱངས་ཀྱིས་འཆི་བདག་གཤིན་རྗེ་བཏུལ་བའི་ཚུལ་ནི་གཤིན་རྗེའི་གཤེད་འཕྲུལ་འཁོར་ནག་པོའི་སྔགས་རྒྱུད་རྟོགས་པ་བརྒྱད་པ་ནས་དང༌། མི་ཡུལ་དུ་མ་འགྱུར་བའི་རྒྱུད་ཆེན་པོ་བཞི་དང༌། སྒྲུབ་ཐབས་ཀྱི་དབྱེ་བ་རྣམས་ཟླ་གསང་འདུས་པའི་ཏནྟྲའི་རྒྱུད་ཀྱི་ལེའུ་ཉེར་གསུམ་པ་རྒྱུད་ཀྱི་ཤན་དབྱེ་བའི་སྐབས་དང༌། རྒྱུད་དེ་ཉིད་རང་གི་ལེའུ་ཉེར་བཞི་པ་སྒྲུབ་ཐབས་ཀྱི་རྒྱུད་ངོས་བཟུང་བའི་སྐབས་སོར་བཞག་སྟེ་བཤད༑ སློབ་དཔོན་གཙུག་ལག་དཔལ་དགེ་ཕྱིན་ཡང་ཟློག་མེའི་སྤུ་གྲིའི་རང་གཞུང་དང༌། ཞལ་གདམས་དེ་རྣམས་ཀྱི་དབུར་ལོ་རྒྱུས་འདུག་པ་རྣམས་ཕྱོགས་གཅིག་ཏུ་སྡེབས་ཤིང༌། བརྒྱུད་རིམ་དེ་རྣམས་ཀྱི་བླ་མའི་རྣམ་ཐར་རྣམས་ཀྱང་གུང་བསྒྲིགས་ཏེ། སླར་རྒྱས་པར་བགྱིས་པ་འདིའང་འདི་ཉིད་ལ་ལྷག་པའི་ལྷར་འཛིན་པ་རྣམས་ཀྱིས་ངེས་ཤེས་སྐྱེ་བར་བགྱིས་པ་དང༌། རང་གི་རྒྱུད་ལ་ཡང་དད་པས་གསོས་བཏབ་པའི་སླད་དུ། ས་མོ་ཡོས་ལོ་ཁྲུམ་གྱི་ཟླ་བའི་དམར་པོའི་བཟང་པོ་དང་པོ་ལ། བྱེ་རི་སྟག་རྣམ་པར་རྩེ་བའི་གཞལ་མེད་ཁང་ཆེན་པོའི་རེའུ་མིག་ཀུན་གསལ་གསང་སྔགས་ཀྱི་ཕོ་བྲང་དུ། རྡོ་རྗེ་འཛིན་པ་ཆོས་ཀྱི་གྲགས་པས་ལེགས་པར་དཔྱད་དེ་བཀོད་པ་འཁྲུལ་པ་དང་བྲལ་བའི་གནས་སུ་རིག་པར་བྱོས་ཤིག། །།མངྒ་ལ་ཤྲཱི་ཛྭ་ལ་ཛམྦུ་དྭཱིཔ་ཨ་ལངྐཱར་ཨཱ་གཙྪ།།