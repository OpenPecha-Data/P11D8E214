༄༅། །བླ་མའི་རྣལ་འབྱོར་གསོལ་འདེབས་བརྟན་བཞུགས་ངག་འདོན་དུ་བཀོད་པ་བཞུགས་སོ།།

རྩ་བ་གསུམ་དང་ཆོས་སྲུང་ལ། །གུས་བཏུད་བླ་མའི་རྣལ་འབྱོར་དང༌། །བརྟན་བཞུགས་ལྷན་ཅིག་ངག་འདོན་དུ། །བྱ་ཕྱིར་འདི་ལྟར་ཉམས་སུ་བླང༌། །བདེ་བའི་སྟན་ལ་བསམ་གཏན་གྱི། །ཡན་ལག་བདུན་གྱིས་འཁོད་བྱས་ནས། །ན་མོ། སངས་རྒྱས་ཆོས་ཚོགས་བླ་མ་ཡི་དམ་དང༌། །མཁའ་འགྲོ་ཆོས་སྲུང་བཅས་ལ་བདག་སྐྱབས་མཆི། །སེམས་ཅན་ཐམས་ཅད་འཁོར་བ་ལས་བསྒྲལ་ཕྱིར། །ལམ་ཟབ་སྙིང་པོ་ཉམས་སུ་བླང་བར་བགྱི༑ ༑པད་ཟླ་ཉི་མ་བདུད་བཞིའི་གདན་སྟེང་དུ། །བདག་ཉིད་སྐད་ཅིག་ཧྲཱིཿལས་དབང་ཆེན་རྒྱལ། །བྱུ་རུའི་མདོག་འདྲ་ཁྲོ་ཉམས་གར་དགུ་ལྡན། །སྤྱི་བོར་རྟ་གདོང་དུར་ཁྲོད་ཆས་རྣམས་རྫོགས། །གསང་བའི་ཡུམ་ཆེན་རྡོ་རྗེ་རྣལ་འབྱོར་མ། །མཐིང་དམར་སྤྱི་བོར་ཕག་ཞལ་ངུར་སྒྲ་འབྱིན། །གཟིག་ཤམ་རུས་རྒྱན་ཐོད་པའི་དུམ་བུས་སྤྲས། །སྐྲ་གྲོལ་ནུ་འབུར་བྷ་ག་བསྒྲད་ཅིང་སྦྱོར། །ཡབ་ཡུམ་གྲི་ཐོད་གཡས་བསྐུམ་གཡོན་བརྐྱང་གར། །གནས་གསུམ་ཨོཾ་ཨཱཿཧཱུྂ་ཡིག་དཀར་དམར་མཐིང༌། །དེ་ལྟར་གསལ་བའི་མདུན་མཁར་གདོང་ལྔ་དང༌། །གྱད་ཀྱིས་བཏེག་པའི་རིན་ཆེན་ཁྲི་ཡངས་དབུས། །སྣ་ཚོགས་ཆུ་སྐྱེས་ཟླ་བ་ཉི་མའི་སྟེང༌། །རྩ་བའི་བླ་མ་ཆོས་ཀྱི་གྲགས་པ་ནི། །པདྨ་འབྱུང་གནས་ཉིད་དང་དབྱེར་མེད་སྐུ༑ ༑དཀར་དམར་ཕྱག་གཡས་ས་གནོན་རྡོ་རྗེ་དང༌། །གཡོན་པས་མཉམ་བཞག་དྲིལ་བུ་འཛིན་པའི་ཚུལ། །རབ་བྱུང་ཆ་ལུགས་མཐང་ཤམ་བླ་གོས་དང༌༑ ༑སྣམ་སྦྱར་ལྷུབ་གྱོན་བཀའ་རྟགས་པཎ་ཞྭ་ནི། །དམར་སེར་རྩེ་སྙུང་བརྗིད་ལྡན་དབུ་ལ་མནབས། །མཚན་དཔེ་རབ་ལྡན་གཟི་བརྗིད་ལྷུན་སྡུག་སྐུ༑ ༑གནས་གསུམ་ཡིག་འབྲུ་དཀར་དམར་མཐིང་འོད་འབར། །དེ་ལས་འོད་འཕྲོས་ཕྱོགས་བཅུའི་སངས་རྒྱས་སྲས། །རྩ་གསུམ་དམ་ཅན་རྒྱ་མཚོ་སྤྱན་དྲངས་བསྟིམ། །སྐྱབས་གནས་ཀུན་འདུས་རིགས་ཀུན་བདག་པོར་གྱུར། །འཁོར་གྱི་ཚུལ་དུ་རྩ་བརྒྱུད་བླ་མ་དང༌། །ཡི་དམ་མཁའ་འགྲོ་སངས་རྒྱས་ཆོས་ཚོགས་བཅས། །དམ་ཅན་རྒྱ་མཚོ་སྤྲིན་ཕུང་ལྟ་བུས་བསྐོར། །ཨོཾ་ཨཱཿཧཱུྂ།

མཆོད་ཡོན་མེ་ཏོག་སྤོས་དང་མར་མེ་དྲི། །ཞལ་ཟས་རོལ་མོ་གཟུགས་སྒྲ་དྲི་རོ་རེག །རྒྱལ་སྲིད་སྣ་བདུན་བཀྲ་ཤིས་རྟགས་རྫས་བརྒྱད། །ཕྱི་ནང་གསང་བའི་མཆོད་པ་མ་ལུས་ཀུན། །དངོས་འབྱོར་ཡིད་སྤྲུལ་བློ་ཡིས་བླངས་པ་དང༌། །བདག་ལུས་ངག་ཡིད་བཅས་ཏེ་དབུལ་བར་བགྱི། །གུས་པས་ཕྱག་འཚལ་མཆོད་སྤྲིན་རྒྱ་མཚོས་མཆོད། །ཉེས་པ་ཀུན་བཤགས་དགེ་ལ་རྗེས་ཡི་རང༌། །ཆོས་གསུང་བསྐུལ་ཞིང་མྱ་ངན་མི་འདའ་གསོལ། །དུས་གསུམ་ཡོད་དགེ་སེམས་ཅན་དོན་དུ་བསྔོ༑ ༑ཀྱཻ། རྩ་བའི་བླ་མ་སློབ་དཔོན་པདྨ་དངོས། །རིགས་ཀུན་ཁྱབ་བདག་ཆོས་ཀྱི་གྲགས་པའི་ཞབས། །གསོལ་བ་འདེབས་སོ་མོས་ལྡན་བདག་ཅག་ལ། །དབང་བསྐུར་བྱིན་རློབས་དངོས་གྲུབ་རྣམ་གཉིས་སྩོལ། །འཁོར་འདས་སྤྱི་དཔལ་རྡོ་རྗེ་སློབ་དཔོན་ཆེ། །པདྨ་བཛྲ་ཆེ་མཆོག་འདུས་པ་རྩལ། །གསོལ་བ་འདེབས་སོ་མོས་ལྡན་བདག་ཅག་ལ། །དབང་བསྐུར་བྱིན་རློབས་དངོས་གྲུབ་རྣམ་གཉིས་སྩོལ། །དཀྱིལ་འཁོར་གཙོ་བོ་མི་བསྐྱོད་རྡོ་རྗེའི་མཚན། །གསང་བ་ཀུན་བདག་ཐུགས་ཀྱི་རྡོ་རྗེའི་ཞབས། །གསོལ་བ་འདེབས་སོ་མོས་ལྡན་བདག་ཅག་ལ། །དབང་བསྐུར་བྱིན་རློབས་དངོས་གྲུབ་རྣམ་གཉིས་སྩོལ། །ཇི་སྲིད་ནམ་མཁའ་གནས་པ་དེ་སྲིད་དུ། །འགྲོ་ཀུན་དོན་དུ་དཔལ་ལྡན་བླ་མ་མཆོག །མི་འགྱུར་མི་ཤིགས་ཞབས་པད་རབ་བརྟན་ནས། །བདག་ཅག་འགྲོ་བའི་རེ་བ་སྐོང་དུ་གསོལ། །རྩ་བ་གསུམ་དང་སངས་རྒྱས་ཆོས་ཚོགས་བཅས། །དམ་ཅན་རྒྱ་མཚོའི་བྱིན་རླབས་བདེན་ཚིག་དང༌། །བདག་ཅག་མོས་པས་གསོལ་བ་བཏབ་པའི་མཐུས། །གསོལ་བ་བཏབ་པ་ཇི་བཞིན་འགྲུབ་གྱུར་ཅིག །བླ་མའི་སྐུ་གསུང་ཐུགས་ཀྱི་གསང་བ་ལས། །དཀར་དམར་མཐིང་འོད་བདུད་རྩི་རབ་སྤྲོས་པས། །བདག་གི་དཔྲལ་མགྲིན་སྙིང་ཐིམ་སྒོ་གསུམ་གྱི། །སྒྲིབ་སྦྱངས་རྡོ་རྗེ་གསུམ་དུ་སྨིན་བྱས་ནས། །འཁོར་རྣམས་གཙོར་ཐིམ་གཙོ་བོ་དགྱེས་བཞིན་པར། །འོད་དུ་ལྟེམ་ཞུ་བདག་གི་སྨིན་མཚམས་ཐིམ༑ ༑བླ་མའི་གསང་གསུམ་བདག་གི་ལུས་ངག་ཡིད། །དབྱེར་མེད་ཉིད་གྱུར་མ་བཅོས་ལྷུན་འབྱམས་ངང༌། །འོད་གསལ་རྫོགས་པ་ཆེན་པོར་འུབ་ཀྱིས་ཆུབ། །དེ་ཡི་དགེ་ཚོགས་རྣམ་དཀར་ཇི་སྙེད་པ། །སེམས་ཅན་ཐམས་ཅད་སངས་རྒྱས་འཐོབ་ཕྱིར་བསྔོ། །ཞེས་པའང་གཙང་ལྷ་རྩེའི་ཕྱོགས་ནས་དཔལ་རི་རིན་ཆེན་སྒང་གི་བླ་མ་ཀརྨ་བསྟན་གསལ་གྱིས་བསྐུལ་བའི་ངོར།

འབྲི་གུང་པ་ཤཱཀྱའི་དགེ་སློང་རང་བཞིན་རྫོགས་པ་ཆེན་པོ་འོད་གསལ་རྡོ་རྗེ་སྙིང་པོའི་ལམ་ལ་གནས་པ་རིག་འཛིན་ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་བའི་སྡེས། རང་ལོ་རེ་གཉིས་པ་མེ་སྤྲེའུ་ལོ་ཟླ་བའི་དཀར་པོའི་རྫོགས་པ་དང་པོ་ལ། འབྲི་ཆོས་ཕྱུག་གི་ཀླུང་ཕོ་བྲང་རྩེ་བ་གཞིས་ཀ་སྲ་བརྟན་རྡོ་རྗེའི་གནས་མཆོག་ཏུ་མགྱོགས་པར་བྲིས་པའོ།། །།མངྒ་ལཾ།།