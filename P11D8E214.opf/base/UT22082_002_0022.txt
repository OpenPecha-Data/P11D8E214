༄༅། །གཎྜིའི་རྣམ་པར་གཞག་པ་ཆོས་ཀྱི་རྔ་སྒྲ་རྣམ་པར་བསྒྲགས་པ་ཞེས་བྱ་བ་བཞུགས་སོ།།

།སྨྲ་བ་རྣམས་ཀྱི་མཆོག་ཐམས་ཅད་མཁྱེན་པ་ལ་ཕྱག་འཚལ་ལོ། །རྐང་གཉིས་མཆོག་གྱུར་མཚན་དཔེའི་གཟི་འོད་ཅན༑ ༑གསེར་མདོག་མདངས་ཅན་ཆོས་འཁོར་བསྒྱུར་རྒྱལ་བ། །ཤཱཀྱའི་དབང་པོ་ཞེས་བརྗོད་ལྷ་ཡི་ལྷར། །གུས་པས་སོར་བཅུ་སྙིང་ཁར་བཀོད་དེ་མཆོད༑ ༑འདིར་དགེ་འདུན་བསྡུ་བའི་ཕྱིར། གཎྜིའི་རྣམ་པར་བཞག་པ་ཆོས་ཀྱི་རྔ་བོ་ཆེ་རྣམ་པར་བསྒྲགས་པ་ཞེས་བྱ་བ་འདི་སྟོན་པར་བྱེད་པ་ལ། དེ་ཡང་ཆོས་འདུལ་བ་ལ། སྟན་བཤམ་པ། གཎྜི་བརྡུང་བ། དྲིས་པའི་ཚིག་གི་ལན་ཡང་དག་པར་ལྡོན་པ་ཞེས་དང༌། འདུལ་བའི་མདོ་ལས་གཎྜི་བརྡུང་བར་བྱའོ། །དེས་མ་གོ་ན་དུང་བསྒྲིལ་ཏེ་འབུད་པར་བྱའོ། །རྔ་བོ་ཆེ་དག་ཀྱང་བརྡུང་བར་བྱའོ། །ཞེས་གསུངས་ཏེ། དེ་ཡང་གཎྜི་ཆུང་ངུ་དང་ཆེན་པོ་གཉིས་ལས། དང་པོ་ནི། ལུང་ལས། སྤོང་བའི་གཎྜི་ནི་འཁར་གསིལ་ལོ། །ཞེས་གསུངས་པའི་དོན། རྒྱས་པ་རྣམས་གཞན་དུ་ཤེས་པར་བྱའོ། །གཉིས་པ་ལ་བདུན་ལས། རྒྱུ་དང༌། ཚད་དང༌། རབ་གནས་དང༌། རྡུང་བ་པོ་དང༌། རྡུང་བའི་རྣམ་དབྱེ་དང༌། རྡུང་བ་རྣམ་པ་ལྔ་དང༌། རྡུང་བའི་ཕན་ཡོན་དང་བདུན་ནོ། །དང་པོ་རྒྱུ་ནི་བཅུ་དྲུག་སྟེ། འདུལ་བའི་མདོ་ལས། ཙནྡན་བིལ་ཝ་པླཀྴ། །ཨ་ཤྭ་ཐ་དང་ཙནྡན་དམར། །རྒྱ་སྟར་ད་ལ་ཀེཾ་ཤུ་ཀ །ཤིང་ཤ་པ་དང་ཏ་མ་ལ། །ཨ་མྲ་སྟར་བུ་སྐྱུ་རུ་ར། །ཏིབ་ཏ་པ་ར་ཨ་ཤོ་ཀ །འདི་རྣམས་གལ་ཏེ་མེད་ན་ཡང༌༑ ༑འོ་སེ་དག་ལ་འབད་དེ་བྱ། །ཞེས་བྱའོ། །གཉིས་པ་ཚད་ནི། མདོ་ལས། ཚད་ནི་སྐྱེས་བུའི་རྩེ་སོར་ཏེ། །ཆུང་སོར་བརྒྱ་དང་བརྒྱད་ཀྱི་གྲངས༑ ༑ཆུང་ཚད་བརྒྱད་ཅུ་རྩ་བཞིའོ། །ཞེང་དུ་སྒང་སོར་དྲུག་ཡིན་ནོ། །དཔངས་སུ་སྒང་སོར་གཉིས་ཡིན་ཏེ། །སོར་མོའི་ཚིགས་ཀྱི་ཚད་དག་གིས༑ ༑སྣེ་གཉིས་སོར་ནི་བཞི་པ་ཡིན། །ལེགས་མཉམ་ཟུར་བཞི་ཤིན་ཏུ་གསལ། །རྩེ་གཉིས་སྦལ་པའི་མགོ་ཅན་ནོ། །དེ་ཉིད་རྡུང་བྱེད་གཎ་གཡོག་ཀྱང༌༑ ༑ཤིང་དེ་ཉིད་ལ་འབད་དེ་བྱ། །སྒང་སོར་བཅུ་གཉིས་ཚད་དག་ལ། །ཟླུམ་ཞིང་ནེའུ་ལེ་ཡི་མགོ། །འཆང་བཟུང་ཚད་ཀྱང་དེ་བཞིན་ནོ། །ཤིན་ཏུ་འཇམ་དང་རྩིབས་མཉམ་པའོ།་་་༌།ཞེས་པ་ལྟར་བྱའོ། །གསུམ་པ་དེ་ལྟར་ཡོངས་སུ་གྲུབ་ནས་རབ་གནས་ནི།

གཙུག་ལག་ཁང་གི་སྒོ་ཁང་གི་སྟེང་ངམ། གཙུག་ལག་ཁང་གི་དབུས་ཁྲིའུ་རྒྱན་གྱིས་སྤྲས་པའི་ཁར་བཞག་ལ། ཆོས་སྐུ་ཡུམ་ཆེན་མོའི་ངོ་བོར་མོས་ཏེ། ཆོས་སྐུ་སྐྱེ་འགག་གནས་གསུམ་དང་བྲལ་བ་གདོད་མ་ནས་མ་སྐྱེས་ཤིང་དགེ་བའོ། །ཞེས་བརྗོད་ཅིང་རབ་ཏུ་གནས་སོ། །བཞི་པ་རྡུང་བ་པོ་ནི། དགེ་སློང་ངམ། དགེ་ཚུལ་ལམ། དགེ་བསྙེན་གསོ་སྦྱོང་ལ་གནས་པ་ཞིག་གིས་བརྡུང་བར་བཤད་དོ། །ལྔ་པ་རྡུང་བའི་རྣམ་དབྱེ་ནི། རྡུང་བ་པོས་རྡུང་བའི་རྣམ་པ་ལྔ་གང་བྱེད་ཀྱང༌། སྔོན་དུ་དཀོན་མཆོག་གསུམ་ལ་ཕྱག་གསུམ་བྱས་ལ། ཤང་ཚ་ཞེས་པ་དལ་བུས་བཤད་པ་ལན་གསུམ་བྱ་ཞིང་བརྡུང་ངོ༌། དེ་ཡང་རྒྱུད་རེ་རེ་ལ་སུམ་ཅུ་སོ་ལྔ་རེ་རྡེག་པ་ཡིན་ནོ། །དེ་དག་ཀྱང་རིམ་པས་བཏེག་པ་བཅོ་བརྒྱད་ནས་མར་ཕབ་པ་བཅུ་བདུན་བྱེད་ལ། ཏོག་ནི་ཆིག་རྡུང་ཡིན་ནོ། །དྲུག་པ་རྡུང་བ་རྣམ་པ་ལྔ་ནི། ཆོས་གོས་དང་གསོ་སྦྱོང་སོགས་དགེ་འདུན་གྱི་ལས་ལ་རྒྱུད་གཉིས་དང༌། ཏོག་གསུམ་སྟེ། རྡེག་ཐེབས་བདུན་ཅུ་དོན་གསུམ་མོ། །ཟ་འཐུང་གི་ཆེད་ལ་རྒྱུད་གསུམ་དང༌། ཏོག་གསུམ་སྟེ་རྡེག་ཐེབས་བརྒྱ་དང་བརྒྱད་དོ།་་་་༌།ལས་བྱ་བའི་དོན་ལ་རྒྱུད་གཅིག་དང༌། ཏོག་གསུམ་སྟེ་རྡེག་ཐེབས་སུམ་ཅུ་སོ་བརྒྱད་དོ། །དགེ་འདུན་ཤི་བའི་རོ་འདོན་པ་གཎྜི་ཡུ་བོ་ཞེས་བྱ་སྟེ། ཏོག་མེད་པའི་རྒྱུད་གཅིག་རྡེག་ཐེབས་སུམ་ཅུ་སོ་ལྔ། ཡུལ་དུ་དགྲ་དང་སེར་བ་སོགས་བྱུང་ངམ། གནས་དབྱུང་སོགས་ལ་རྒྱུད་ཏོག་གྲངས་ངེས་མེད་དུ་དྲག་ཏུ་བརྡུང་ངོ༌། །སྤྱིར་བཏང་དུ་རྒྱུད་ལ་སོ་ལྔ་སྟེ་ཁུག་རྐྱང་དུ་རྡུང་ཞིང༌། ཏོག་ཅེས་པ་ནི་རྒྱུད་ཆེ་ཆུང་ཀུན་ལས། ཆེ་བ་བརྡུང་བས་ན། མདོ་ལས་ཀྱང༌། ཏོག་སྒྲ་ཆེན་པོ་ཞེས་བྱ་བའི་དོན་ཏོ། །བདུན་པ་ཕན་ཡོན་ནི། མདོ་ལས། རྒྱལ་པོ་གང་ཚེ་ཡུལ་འཁོར་དུ༑ ༑གཎྜི་དེ་ནི་གྲགས་གྱུར་པ། །དེར་ནི་དཔལ་དང་གྲགས་པ་དང༌། འདོད་པ་དང་ནི་ལོ་ལེགས་འགྱུར། །ཕ་རོལ་དཔུང་གིས་མི་བརྫི་ཞིང༌། །དེས་ནི་བདུད་ཀུན་ཐུལ་བར་འགྱུར།་་་་༌།རྒྱལ་པོ་གཙུག་ལག་ཁང་ཀུན་ཏུ། །ཆོས་ཀྱི་རྔ་ནི་བརྡུངས་པ་ཡིས། །དེར་ནི་དགེ་འདུན་དུལ་བར་ལྡན། །མཁས་པ་རྣམས་ནི་འཕེལ་འགྱུར་ཞིང༌། །དེ་དག་བྱང་ཆུབ་ཐོབ་པར་ཤོག

།ཅེས་སོ།། དེ་ལྟར་གཎྜིའི་རྣམ་པར་བཞག་པ་འདི་ཡང་འདུལ་བ་ལས་བརྒྱ་པའི་དཀའ་འགྲེལ་བ་དན་དཀར་པོ་དང༌། མདོའི་སྣང་བྱེད་ཉི་མའི་ཤིང་རྟ་སོགས་ལས་བཏུས་ཏེ། པཎ་ཆེན་ཤཱཀྱ་མཆོག་ལྡན་གྱི་རིང་ལུགས་སོར་བཞག་སྟེ། གོ་བདེ་བར་བྱས་པ་འདི་ཡང༌། ཤཱཀྱའི་དགེ་སློང་ཆོས་སྨྲ་བ་དཀོན་མཆོག་ཕུན་ཚོགས་ཕྲིན་ལས་རྣམ་པར་རྒྱལ་བའི་སྡེས། རང་ལོ་བཅོ་བརྒྱད་ཀྱི་ཐོག་ཆུ་ཕོ་བྱི་བ་ལོར་བསྙེན་པར་རྫོགས་པ་ཡོངས་སུ་མནོས་པར་བྱས་ཏེ་སྦྱར་བའོ།། །།མངྒ་ལཾ།། 