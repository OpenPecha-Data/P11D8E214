༄༅། །ཡ་མཱ་རའི་བསྟོད་པ་ཕྲེང་བ་འཛིན་པ་ཅན་བཞུགས་སོ།།

ཡ་མཱ་རི་ན་མོ། ཡ་མཱནྟ་ཀ་སྱ་སྟུ་ཏི་མཱ་ལཱ་དྷ་ར་ནཱ་མ། ཧཱུྂ་ཧཱུྂ་ཧཱུྂ། གཏུམ་ཆེན་རབ་འབར་གཤིན་རྗེ་འཇོམས་མཛད་ཉི་མ་འབུམ་ལས་ལྷག་པའི་འོད་ཟེར་རབ་འབར་ཞིང༌། །ཕྱག་གི་པདྨར་མཚོན་ཆ་རབ་མང་བསྐལ་པའི་མེ་ལྟར་གཡོ་བ་གཤིན་རྗེའི་གཤེད་པོ་ཁྱོད། །རྡོ་རྗེའི་སྐུ་ལ་ཀླུ་དབང་གིས་བརྒྱན་གཅན་གཟན་གདུག་པའི་པགས་རློན་མི་དང་གླང་ཆེན་ཀོ་བ་ན་བཟར་གསོལ། །མི་མགོ་རློན་པའི་ཕྲེང་བས་སྐུ་ལ་བརྒྱན་ཅིང་བརྐྱང་བསྐུམ་ཞབས་བཞིས་གཤིན་རྗེ་མ་ཧེ་གླང་རྒོད་མནན། །མི་བཟད་ཁྲོ་རྒྱལ་ཞལ་གསུམ་ཧཱུྂ་ཕཊ་ཨཱ་ར་ལི་སྒྲས་ཁམས་གསུམ་རྔམས་ཤིང་ཤིགས་ཤིགས་རབ་ཏུ་འདར། ཤ་ཟའི་མགོ་བཅད་དབུ་ཡི་ཐོད་དུ་རབ་བཅིངས་སྤྱན་ལྡོག་ཙམ་གྱིས་བདུད་ཀྱི་སེར་ཆེན་ཆིལ་ཆིལ་འབེབས། །ལྗགས་འདྲིལ་ཚེམས་ཀྱི་རྩེ་ནས་རྡོ་རྗེའི་ཐོག་ཆེན་འབེབས་ཤིང་འཁོར་གྱི་མ་མོའི་ཚོགས་རྣམས་འདར་ཞིང་འདུད། །དེས་ན་ལྷ་ཀླུ་གནོད་སྦྱིན་རྣམས་ནི་སྨོས་ཅི་དགོས་ཏེ་རྐན་སྒྲ་དྲག་པོ་གཏོག་པ་ཙམ་གྱིས་ཀྱང༌། །ལྷ་ཆེན་ཁྱབ་འཇུག་དག་ཀྱང་ཁ་སྦུབ་འགྱེལ་ཞིང་ཁྲག་ཏུ་སྐྱུག་པའི་མཐུ་ལྡན་ཁྱེད་ནི་ཨེ་མ་འཇིགས། །སྟོང་གསུམ་སྐད་ཅིག་མིད་པར་བཅས་པའི་ཞལ་གདངས་ཁྲོ་གཏུམ་ཚ་རྔམ་ཆེན་པོ་བཅས་པ་ཉིད་ཁོ་ནས། །ཚངས་པའི་ཚོགས་རྣམས་སྐྲག་ནས་རྔུལ་གྱི་ཐིགས་པ་འཛག་ཅིང་ནད་གཏོང་སྲིད་པའི་ཚོགས་རྣམས་གུམ་གུམ་འདུད། །ཕྱག་ན་འཁོར་ལོ་འབར་ཞིང་རབ་གནོན་རལ་གྲི་དང་ནི་ཁྲོ་བོ་རྡོ་རྗེ་རབ་ཏུ་ཁ་གདངས་པ། །གློག་ལྟར་མྱུར་བའི་ལྕགས་ཀྱུ་དང་ནི་རབ་འཇིགས་གཏུན་ཤིང་སྡིགས་མཛུབ་དུས་མཐའི་བྱིན་ཟ་འབར་བ་གདེངས། །དགྲ་བོའི་ཀླད་ཁྲག་ཞལ་དུ་གསོལ་ཞིང་སྒྲུབ་པ་པོ་ལ་དངོས་གྲུབ་ཆེན་པོ་དག་ནི་གེགས་མེད་སྩོལ། །ཁྱུང་དང་འུག་པ་ལྟ་བུའི་ཁྲམ་སྣམས་དམ་ལས་ལྡོག་པ་རྣམས་ལ་གཏོར་ཞིང་དུས་ཀྱི་མཐར་སྒྲོལ་བྱེད། །གནོད་སྦྱིན་མི་བསྒྲང་ཕྲེང་བས་སྐུ་ལ་རབ་བརྒྱན་རྡོ་རྗེ་བརྗིད་པའི་སྟངས་སྟབས་གར་གྱིས་ས་གསུམ་གཡོ། །དུར་ཁྲོད་ཆེན་པོར་མཚན་མོ་རབ་རྒྱུ་རོའི་མགོ་བཅད་སོ་ཡིས་ཆིམ་ཆིམ་ཟ་ཞིང་ཁྲག་ཀྱང་འཐུང༌། །འཇིག་རྟེན་ལྷ་དང་དེ་ལས་འདས་པ་ཀུན་གྱིས་ཁྱོད་མཐོང་ཙམ་གྱིས་སྨ་འབེབས་ཞབས་ལ་མགོ་བོས་འདུད། །ཡོན་ཏན་བྱེ་བས་བརྒྱན་པའི་ལྷ་ཁྱོད་ཀྱི་ནི་གཟི་བརྗིད་བཟོད་པར་དཀའ་ཡང་སྒྲུབ་པོ་བདག་འདུད་ན། །གདུག་པའི་སེམས་ཀྱིས་བདག་དང་བདག་གི་གནོད་པའི་མི་དང་མི་མིན་འབྱུང་པོ་གང་སུ་དག

།ཁུག་ཅིག་ཟུང་ཞིག་རྒྱོབ་ཅིག་ཆིངས་ཤིག་དྲག་པོས་སྒྲོལ་ལ་ཕུང་ཁམས་སྐྱེ་མཆེད་ཞལ་དུ་ཁ་རཾ་ཁཱ་ཧི། །བདག་གི་ཡུན་གྱི་ལྷ་ཡང་ཁྱོད་ལ་གསོལ་བ་འདེབས་ཀྱི་རི་རབ་གསེར་གྱི་ངོས་ལ་གནས་པ་ཡི། །འདབ་ཆགས་རྣམས་ནི་བྱ་ཡི་རང་བཞིན་བོར་ནས་གསེར་དུ་སྣང་བ་ཁོ་ན་དག་ནི་ཇི་བཞིན་དུ། །སྣང་གྲག་ཆོས་རྣམས་ཁྱོད་ཀྱི་སྐུ་དང་གསུང་དང་ཐུགས་སུ་རྟག་པར་བདག་གིས་རྩེ་གཅིག་རབ་བསྒོམས་ནས། །བདག་ནི་ཐ་མལ་རང་བཞིན་བོར་ནས་ཁྲོ་རྒྱལ་ཁྱོད་ཀྱི་སྐུ་གསུང་ཐུགས་སུ་འབད་མེད་རབ་གྱུར་ཏེ༑ ༑ལྷ་མཆོག་ཁྱོད་ཉིད་ཡི་དམ་སུས་བསྟེན་མི་ཡི་ཐ་མ་རྣམས་ཀྱང་རབ་མཆོག་དག་པ་ཉིད་དུ་འགྱུར། །དེ་བས་བདག་གིས་འདི་དང་ཕ་རོལ་གཉིས་ཀར་སྲོག་གི་ཕྱིར་ཡང་ལྷ་ཁྱོད་མི་གཏང་སྒྲུབ་ལགས་ན། །བྱམས་པའི་ཞལ་བཟང་དངོས་སུ་བདག་ལ་མྱུར་སྟོན་ཐུགས་རྗེའི་སྤྱན་གྱིས་བདག་ལ་གཡེལ་མེད་བསྐྱང་དུ་གསོལ། །ཁྱེད་ལྟར་བདག་འགྱུར་དེ་ཕྱིར་བསྟོད་ཅིང་ཕྱག་འཚལ་ཡུན་རིང་གོང་ནས་བདག་གིས་ལྷ་ཁྱོད་བསྒྲུབས་ལགས་ཀྱི། །ཁྱོད་ཀྱིས་བདག་ལ་དངོས་གྲུབ་རྣམ་གཉིས་དང་ནི་རེ་འདོད་འབྲས་བུ་མཐའ་དག་ད་ལྟ་ཉིད་དུ་བསྩལ་དུ་གསོལ། །ཀཱ་ལ་རཱུ་པ་བདག་ཧྲཱིཿཥྚཱི་ཎ་ཧཱུྂ་ཕཊ། ཅེས་པའང་ཟླ་གསང་གི་རྒྱུད་ལས་འཁོར་རྣམས་ཀྱིས་གཏུམ་ཆེན་ལ་བསྟོད་པའི་སྐབས་ཀྱི་ཚིགས་བཅད་ཐུང་ངུ་རྣམས། སླར་ཕྲེང་བ་འཛིན་པའི་སྡེབ་སྦྱོར་གྱིས་བཅིངས་ཤིང་བསྡུས་པ་འདིའང༌། འབྲི་གུང་པ་སྔགས་འཆང་ཆོས་ཀྱི་གྲགས་པས་བསྡེབས་ཏེ་བྲིས་པའི་དགེ་བས་སེམས་ཅན་ཐམས་ཅད་འཇམ་མགོན་དགེ་བའི་བཤེས་ཀྱི་གོ་འཕང་དམ་པ་མྱུར་དུ་ཐོབ་པའི་རྒྱུར་གྱུར་ཅིག། །།མངྒ་ལཾ་བྷ་ཝནྟུ།། 