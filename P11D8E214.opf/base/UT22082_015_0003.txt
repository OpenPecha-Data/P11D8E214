གྲང་སྦྱོར་རིལ་ནག་དྲང་ངེས་བརྟག་པ་མུ་ཏིག་གི་ཕྲེང་བ་བཞུགས་སོ།། ༈ །རིན་ཆེན་གྲང་སྦྱོར་རིང་བསྲེལ་རྟ་ལྗང་བདུན། །གངས་ཅན་མཁའ་ལ་འདྲེན་མཁས་མཉམ་ཉིད་མཚན། །རིག་གནས་ཀུན་ལ་མཁས་པ་ཤཱཀྱའི་མཆོག །ལེགས་ལམ་སྟོན་པའི་བཤེས་གཉེན་རྒྱལ་གྱུར་ཅིག །སྔོན་དུས་རྒྱ་གར་འཕགས་ཡུལ་དུ། །གསོ་དཔྱད་འབུམ་པ་ཞེས་གྲགས་ཀྱང༌། །སྔོན་ཆད་བོད་འདིར་བསྒྱུར་བ་མེད། །སྨན་དཔྱད་ཡན་ལག་བརྒྱད་པ་དང༌། །དཔལ་ལྡན་རྒྱུད་བཞི་ལ་སོགས་ཀྱི། །གཉེན་པོ་སྟོང་དང་གཉིས་མཆིས་པ། །ཀུན་གྱི་མཆོག་གྱུར་རིལ་ནག་སྟེ། །དེང་སང་རྩོད་དུས་མི་ངན་རྣམས། །ཕོ་རྒོད་རིག་པའི་ཁ་ལོ་པ། །ངོ་ཚ་བྲལ་བའི་ཟོལ་སྦྱོར་གྱི། །རིལ་བུ་ཚད་ལྡན་མ་ལགས་པས། །སེམས་ཅན་དགའ་ཞིག་སླུ་བར་བྱེད། །འབིགས་བྱེད་རང་གར་སྤྱད་པའི་མཐུས། །ཀླུ་གཉན་ས་བདག་འཁྲུགས་པ་ཡི། །ཁ་རླངས་མཛེ་འབྲས་ཕོལ་མིག་དང༌། །གཅོང་ཆེན་སྡེ་བཞི་ལ་སོགས་པ། །འདུ་བའི་ནད་རྣམས་འཁྲུགས་ཤིང་སློང༌། །དེ་འདྲའི་ཉེས་སྐྱོན་སྤང་བའི་ཕྱིར། །ཧ་རི་ཙནྡན་བརྟགས་པ་ལྟར། །འདི་ནི་ལེགས་པར་བརྟག་བྱ་སྟེ། །ཟོལ་སྦྱོར་རིལ་བུ་ཡིན་སྲིད་ན། །མཁས་པས་སྐྱེ་བ་ཀུན་ཏུ་སྤོངས། །ཚད་ལྡན་རིན་ཆེན་རིལ་བུ་ལ། །གསེར་གྱིས་བླུ་ཞིང་མོས་པ་བསྐྱེད། །དེ་ནི་ནད་འཇོམས་རིལ་བུ་མཆོག །ཡིན་ཕྱིར་དང་དུ་བླང་བར་བྱ། །བརྟག་ཐབས་འདི་ལྟར་ཤེས་བྱ་སྟེ། །ཊངྒ་ན་བསྲེགས་ཐལ་བ་དང༌། །འདྲེ་འཇིགས་ཐང་ཆུ་བསྲེས་པ་ཡི༑ ༑ཆུ་ལ་ཞག་གསུམ་སྦངས་པ་ཡིས། །ཞིག་ན་ཟོལ་ཅན་རིལ་བུ་ཡིན། །མ་ཞིག་ན་ནི་རིན་པོ་ཆེ། །རིལ་ནག་ཚད་ལྡན་ཡིན་པར་ངེས། །དེས་ཀྱང་ངེས་པ་མ་རྙེད་ན། །ད་དུང་བརྟག་པའི་ཐབས་ཡོད་དེ། །ལཽ་ཎ་དང་ནི་ཙུ་ཀ་དང༌། །སེར་ཚུར་བསྲེས་ཏེ་ཆུ་ལ་སྦྱངས། །རིལ་བུ་བཅུག་ལ་ཨ་བོ་ཊེས། །མ་ཎི་བརྒྱ་རྩའི་བར་དུ་བཙོ། །དེ་ནས་བཏོན་ཏེ་གྲང་དུ་གཞུག །འཇིག་ན་ཟོལ་ཅན་རིལ་བུ་ཡིན༑ ༑དེ་ཚེ་འོད་འབར་མ་ཞིག་ན། །རིལ་ནག་ཚད་ལྡན་ཡིན་པར་ངེས། །འདི་ནི་འཁྲུལ་མེད་བརྟག་ཐབས་ཏེ། །བདེན་རྫུན་ཤེས་པས་སྟོན་པ་ཡིན། །ཡིན་མིན་འབྱེད་པའི་གདམས་པ་ཡིན། །ཟབ་ཁྱད་འདོན་པའི་མན་ངག་ཡིན། །ཟབ་ཕྱིར་སོ་ནའི་ཡོན་མེད་པར། །ཀུན་ལ་སྟོན་པའི་དོ་གལ་མེད། །ཞེས་པ་འདི་ནི་ཡིན་མིན་བརྟག་པའི་ཐབས། །གདམས་པ་ཟབ་མོ་དོན་ཆེན་ཚིག་ཉུང་འདི། །ཟབ་གནད་འཕྲལ་ཕུག་ངེས་པ་རྙེད་པ་ཡི། །དགེ་སློང་དྷརྨ་ཀཱིརྟིས་སྦྱར་བའོ། །ཟུར་མཁར་བ་མཉམ་ཉིད་རྡོ་རྗེའི་ཟབ་ཁྱད་དོ།།

།།མངྒ་ལཾ།།