༄༅། །འཕགས་པ་སྤྱན་རས་གཟིགས་ཀྱི་སྒྲུབ་ཐབས་རྒྱུན་འཁྱེར་མདོར་བསྡུས་བཞུགས་སོ།།།

ན་མོ་ལོ་ཀེ་ཤྭ་ར་ཡེ། འཕགས་པ་ཕྱག་ན་པདྨོའི་བསྙེན་སྒྲུབ་ལ། །འཇུག་འདོད་གང་ཡིན་ཐོ་རངས་སོགས་སྔ་བར། །བདེ་བའི་སྟན་ལ་ལུས་གནད་དང་ལྡན་པས༑ ༑འདོན་སྒོམ་སྦྲགས་པའི་ཉམས་ལེན་འདི་ལྟར་བྱ། །སངས་རྒྱས་ཆོས་ཚོགས་འཕགས་མཆོག་སྤྱན་རས་གཟིགས། །བླ་མ་ཡི་དམ་མཁའ་འགྲོ་ཆོས་སྐྱོང་ལ། །བྱང་ཆུབ་སྙིང་པོ་མ་ཐོབ་དེ་སྲིད་བར། །བདག་སོགས་འགྲོ་ཀུན་གཏན་གྱིས་སྐྱབས་སུ་མཆི། །སེམས་ཅན་ཐམས་ཅད་འཁོར་བ་ལས་བསྒྲལ་ནས། །བདེ་གཤེགས་རྒྱལ་བའི་གོ་འཕང་ལ་འགོད་ཕྱིར། །བདག་གིས་དེང་ནས་བྱང་ཆུབ་མཆོག་ཐོབ་བར། །འཕགས་པ་བསྒོམ་བཟླས་ཏིང་འཛིན་དོན་ལ་བརྩོན༑ ༑ཨོཾ་སྭ་བྷཱ་ཝ་ཤུདྡྷཿ་སརྦ་དྷརྨཱཿསྭ་བྷཱ་ཝ་ཤདྡྷོ྅ཧཾ། གཟུང་འཛིན་ཆོས་ཀུན་གཉིས་སྟོང་འོད་གསལ་ངང༌། །བསྲུང་བའི་འཁོར་ལོ་རྡོ་རྗེའི་རྭ་གུར་མེ༑ ་་༌༑གཞོམ་གཞིག་བྲལ་བའི་དབུས་སུ་པཾ་ཡིག་ལས། །པདྨ་དཀར་པོ་འདབ་མ་འབུམ་ལྡན་པའི། །གེ་སར་དབུས་སུ་ཨ་ལས་བསིལ་ཟེར་ཅན།་་༌། །འོད་འཕྲོས་སྟེང་དུ་རང་རིག་ཧྲཱིཿདཀར་པོ། །དེ་ལས་འོད་འཕྲོས་རྒྱལ་མཆོད་བྱིན་རླབས་བསྡུས། །འགྲོ་བའི་སྒྲིབ་སྦྱངས་འཕགས་པའི་ས་ལ་བཀོད། །འདུས་གྱུར་རང་ཉིད་ཕྱག་ན་པདྨོའི་སྐུ། །ཤེལ་དཀར་ལྷུན་པོར་ཉི་འོད་ཕོག་པ་བཞིན། །དཀར་འཚེར་འོད་འཕྲོས་མཚན་དང་དཔེ་བྱད་རྫོགས། །སྤྱན་དཀྱུས་རིང་ཞིང་ཤངས་དང་ཞལ་འཛུམ་བཞད། །མཐོན་མཐིང་དབུ་སྐྲ་རལ་པའི་ཐོར་ཚུགས་བཅིངས། །ཕྱག་བཞིའི་དང་པོ་གཉིས་ནི་ཐུགས་ཀའི་ཐད། །མཉམ་པའི་ཐལ་སྦྱར་འོག་མས་གཡས་ཤེལ་ཕྲེང༌། །གཡོན་པས་པད་དཀར་འདབ་བརྒྱད་ཡུ་བ་འཛིན། །ཞབས་ཟུང་རྡོ་རྗེའི་སྐྱིལ་མོ་ཀྲུང་གིས་བཞུགས། །རིན་ཐང་མེད་པའི་རིན་ཆེན་སྣ་ཚོགས་ཀྱི། །དབུ་དང་སྙན་མགུལ་ཕྱག་ཞབས་སྐ་རགས་དང༌། །དོ་ཤལ་སེ་མོ་དོ་སོགས་རྒྱན་མང་མཛེས། །སྣ་ཚོགས་དར་གྱིས་སྟོད་སྨད་སྐུ་ལ་ཀླུབས། །དེ་ཡི་དཔྲལ་མགྲིན་སྙིང་ཁར་ཨོཾ་ཨཱཿཧཱུྂ། །དཀར་དམར་སྔོ་བའི་འོད་ཟེར་ཕྱོགས་བཅུར་འཕྲོས། །ཡེ་ཤེས་སེམས་དཔའ་སྤྱན་དྲངས་གཉིས་མེད་བསྟིམས། །སླར་ཡང་འོད་དེས་དབང་ལྷ་རིགས་ལྔ་བཀུག

།མཆོད་ཅིང་གསོལ་བཏབ་བུམ་ཆུས་དབང་བསྐུར་བས། །རང་གི་སྒྲིབ་སྦྱངས་ཆུ་ལྷག་ཡར་འཁྱིལ་བས། །དཔག་མེད་གཙོར་གྱུར་རིགས་ལྔས་རྒྱས་གདབ་གྱུར། །ཅེས་ཅི་གནས་བསྒོམ། བཟླས་པ་ནི། རང་གི་ཐུགས་ཀར་ཟླ་སྟེང་ཧྲཱིཿདཀར་མཐར། །ཡི་གེ་དྲུག་པ་མུ་ཏིག་ཕྲེང་ལྟ་བུས། །གཡས་སུ་བསྐོར་ཞིང་འོད་ཀྱིས་སྟོང་གསུམ་ཁྱབ། །སྣང་བ་ལྷ་སྐུ་སྒྲ་གྲགས་ཡིག་དྲུག་གདངས། །དྲན་རྟོག་ཐུགས་ཏེ་རྡོ་རྗེ་གསུམ་གྱི་ངང༌། །ཐ་མལ་ཞེན་རྟོག་འོད་གསལ་ཡེ་ཤེས་མེས། །སྦྱངས་ཏེ་ཟུང་འཇུག་སྒྱུ་མའི་སྐུ་རུ་གསལ། །ཨོཾ་མ་ཎི་པདྨེ་ཧཱུྂ། ཅི་ནུས་བཟླ། ཐུན་མཐར། རང་གི་ཐུགས་ཀའི་འོད་ཀྱིས་བརྟན་གཡོའི་ཚོགས།་་༌།སྐད་ཅིག་བསྡུས་ནས་རང་ལུས་ལྷ་སྐུར་ཐིམ།་་༌།ལྷ་སྐུ་སྟོད་སྨད་འོད་ཀྱིས་ཐུགས་ཀའི་ཧྲཱིཿར།་་༌།བསྡུས་ཤིང་དེ་ཡང་མི་དམིགས་འོད་གསལ་ངང༌།་་༌།ཟུང་འཇུག་བདེ་བ་ཆེན་པོར་འུབ་ཀྱིས་ཆུབ། །ཅེས་དོན་བསྒོམ། སླར་ཡང༌། དེ་ཡི་ངང་ལས་རང་མདངས་རིག་པའི་རྩལ། །སྣང་བ་ལྷ་སྐུ་སྟོང་པ་ཆོས་ཉིད་དབྱིངས། །ཟུང་འཇུག་སྤྱན་རས་གཟིགས་སུ་གདོད་ནས་གྲུབ། །ཀུན་བརྟགས་རྟོག་པའི་བསྐྱེད་རིམ་མཚན་མ་སྤངས། །གང་ཤར་ལྷ་སྐུའི་རྣམ་རོལ་ཨེ་མ་ཧོཿ ཞེས་སྤྱོད་ལམ་རྣམ་བཞི་སྤྱད། སྨོན་ལམ་ནི། ཀྱེ་ཀྱེ་བདག་སོགས་འགྲོ་བ་རྣམས། །ཐོག་མེད་དུས་ནས་ད་ལྟའི་བར༑ ༑མི་དགེའི་ལས་ཀྱིས་འཁོར་བར་འཁྱམས། །དོན་མ་རྟོགས་པས་འཁྲུལ་ངོར་ཟད། །རང་ངོ་ཤེས་ན་རང་སར་གྲོལ། །རང་རིག་བདེ་ཆེན་ཆོས་ཀྱི་སྐུ། །མཐའ་བྲལ་རང་བྱུང་རྟོགས་པར་ཤོག །གཞན་ཡང་ཚེ་རབས་ཀུན་ཏུ་བདག །དལ་འབྱོར་མཆོག་ཐོབ་བསྟན་དང་མཇལ། །དམ་པས་རྗེས་བཟུང་སྡོམ་པ་གསུམ། །ལེགས་མནོས་སྲོག་བཞིན་བསྲུང་བ་དང༌། །དེ་འབྲས་མཆོག་གི་ས་ཐོབ་ཤོག །གནས་སྐབས་མི་མཐུན་གནོད་པའི་ཕྱོགས། །ནད་གདོན་བར་གཅོད་ཀུན་ཞི་ཞིང༌། །ཚེ་བསོད་དཔལ་འབྱོར་རྒྱས་པ་དང༌། །བསམ་དོན་ཆོས་བཞིན་འགྲུབ་པར་ཤོག

༑དགེ་བ་འདི་ཡིས་འགྲོ་བ་ཀུན། །འཕགས་པའི་གོ་འཕང་ཐོབ་གྱུར་ཅིག །ཅེས་དོན་དྲན་བཞིན་པས་ཁ་ཏོན་བྱའོ། །ཞེས་པའང་དགེ་སློང་བསམ་འཕེལ་གྱིས་བསྐུལ་བའི་ངོར། འབྲི་གུང་པ་ཤཱཀྱའི་དགེ་སློང་ཆོས་ཀྱི་གྲགས་པས་རྩེ་བ་གཞིས་ཀ་སྲ་བརྟན་རྡོ་རྗེའི་གནས་མཆོག་ཏུ་བྲིས་པའོ།། །།མངྒ་ལཾ།། 