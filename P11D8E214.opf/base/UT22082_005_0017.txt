༄༅། །ཌཱ་ཀི་སིངྷ་མུ་ཁའི་སྒྲུབ་ཐབས་བཞུགས་སོ།།

སེང་གདོང་མའི་སྒྲུབ་ཐབས་མདོར་བསྡུས་པ་ནི། སྐྱབས་འགྲོ་སེམས་བསྐྱེད་སྔོན་དུ་བཏང་ལ། སྭ་བྷཱ་ཝས་སྦྱངས། སྟོང་པའི་ངང་ལས་པཾ་ལས་པདྨ། ཨ་ལས་ཟླ་བ། རཾ་ལས་ཉི་མའི་དཀྱིལ་འཁོར་དང་རོའི་གདན་ལ་རང་ཉིད་སྐད་ཅིག་གིས་མཁའ་འགྲོ་མ་སེང་གེའི་གདོང་པ་ཅན་སྐུ་མདོག་མཐིང་ནག་སེང་གེའི་ཞལ་དཀར་པོ་གདངས་ཤིང་སྤྱན་གསུམ་བསྒྲད་པ། ཐོད་སྐམ་ལྔ་རིན་པོ་ཆེའི་རྩེ་བྲན་བཅས་འཆང་ཞིང་རལ་པ་སྔོ་སྐྱ་གྱེན་དུ་འཕྱོ་བ། ཕྱག་གཡས་གྲི་གུག་ཕྱར་ཞིང་གཡོན་ཐོད་ཁྲག་ཐུགས་ཀར་འཛིན་པའི་མཆན་ཁུང་དུ་ཏྲི་ཤཱུ་ལ་བསྒྲེངས་པ། ཞིང་ཆེན་དང་གླང་ལྤགས་ཀྱི་སྟོད་གཡོགས་དང་ཤམ་ཐབས་གྲོལ་བ། མི་མགོ་ལྔ་བཅུའི་དོ་ཤལ་ཅན། ནུ་མ་འཕྱང་ཞིང་རུས་པ་དང་རིན་པོ་ཆེས་བརྒྱན་པའི་དཔྲལ་པར་ཨོཾ། མགྲིན་པར་ཨཱཿ ཐུགས་ཀར་ཧཱུྂ་གིས་མཚན་པ་ལས་འོད་ཟེར་འཕྲོས་པས་བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས། ཛཿ་ཧཱུྂ་བཾ་ཧོཿ དམ་ཚིག་པ་དང་ཡེ་ཤེས་པ་དབྱེར་མེད་དུ་གྱུར་པ་ལས་རིགས་ལྔས་དབུ་བརྒྱན། ཨོཾ་ཌཱ་ཀི་ནཱི་སིངྷ་མུ་ཁ་ས་པ་རི་ཝཱ་ར་ཨརྒྷཾ། པཱ་དྱཾ། པུཥྤེ། དྷཱུ་པེ། ཨཱ་ལོ་ཀེ། གནྡྷེ། ནཻ་ཝི་དྱཾ། ཤཔད་པྲ་ཏཱིཙྪ་སྭཱ་ཧཱ། ཧྲཱིཿ མ་ཚོགས་མཁའ་འགྲོ་ཀུན་གྱི་དབང་ཕྱུག་གཙོ། །གདོང་ལྔའི་སྟོབས་ཀྱིས་ཕྲིན་ལས་ཀུན་སྒྲུབ་ཅིང༌། །འཇིག་རྟེན་འདས་དང་མ་འདས་ཀུན་གྱི་བདག །ཟ་བྱེད་ཆེན་མོ་ཁྱོད་ལ་ཕྱག་འཚལ་བསྟོད། །ཅེས་བསྟོད་ལ་བསྒོམ། །སྔགས་བཟླ་བ་ནི། ཐུགས་ཀར་ཉི་མའི་དབུས་སུ་ཧཱུྂ་མཐིང་གི་མཐར་ཡི་གེ་བཅུ་བཞི་པ་འོད་འབར་བ་གཡས་སུ་བསྐོར་བ་ལས་འོད་ཟེར་འཕྲོས་པས་དུས་གསུམ་བདེ་བར་གཤེགས་པའི་ཚོགས་དང་བླ་མ་ཡི་དམ་ཆོས་སྐྱོང་ཐམས་ཅད་ཀྱི་བྱིན་རླབས་མཐུ་སྟོབས་ཐམས་ཅད་བསྡུས་ཏེ་ཐུགས་ཀའི་ས་བོན་ལ་སྟིམ་ཞིང་དགྲ་བགེགས་ལོག་འདྲེན་ཐམས་ཅད་ཚར་གཅོད་པའི་ཕྲིན་ལས་འགྲུབ་པར་དམིགས། ཨཿཀཿསཿམཿརཿཙཿཤཿདཿརཿསཿམཿརཿཡཿཕཊཿ ཅི་ནུས་བཟླས། ཐུན་མཐར།

ཁྲོ་མོ་འབར་བའི་ཚོགས་རྣམས་ཀྱིས། །དགྲ་བགེགས་ཐལ་བའི་རྡུལ་དུ་རློག །རྣམ་ཤེས་ཆོས་ཀྱི་དབྱིངས་སུ་དྲོངས། །ཕྲིན་ལས་རྣམ་བཞི་འགྲུབ་པར་མཛོད། །ཅེས་བརྗོད། དུས་ཀུན་ཏུ་ལུས་ལྷ། ངག་སྔགས། སེམས་ཏིང་ངེ་འཛིན་དང་མ་བྲལ་བར་བྱའོ། །ཞེས་པའང་མ་བྱན་གཙང་ཆུང་གིས་བསྐུལ་བའི་ངོར། འབྲི་གུང་པ་ཆོས་ཀྱི་གྲགས་པས་བྲིས།། །། ༈ །སིངྷ་མུ་ཁའི་ཚོགས་ཀྱི་འཁོར་ལོ་བཞུགས་སོ།། ཟླ་ཚེས་གང་ཡང་རུང་བའི། ཚེས་བརྒྱད། བཅུ། བཅོ་ལྔ། ཉེར་ལྔ། ཉེར་དགུ། གནམ་གང་ལ་སོགས་ལ་མཁའ་འགྲོ་སེང་གེའི་གདོང་ཅན་གྱི་ཚོགས་ཀྱི་འཁོར་ལོས་མཉེས་པར་བྱེད་ན། སེང་གདོང་མའི་རྟེན་གྱི་མདུན་དུ། གཏོར་མ་སྨན་རཀ་མཆོད་པ་དང་བཅས་པ་བཤམས། ཚོགས་རྫས་ཤ་ཟན་ཆང་བཟའ་བཏུང་གཡོས་སྦྱར་གྱི་རིགས་སྣ་ཚོགས་པ་འདུ་བྱ། རང་ཉིད་སེང་གདོང་མའི་བདག་བསྐྱེད་བྱས་ཏེ། བསྙེན་པ་ཅི་འགྲུབ་བྱས་རྗེས། མདུན་གྱི་རྟེན་བྲིས་འབུར་གང་ཡིན་སེང་གདོང་མ་དངོས་སུ་བསམ། ཚོགས་རྫས་སྟན་གྱི་སྟེང་རང་ཉིད་ཀྱི་མདུན་དུ། དབུས་སུ་ཆང༌། གཡས་སུ་ཤ་ཟན། གཡོན་དུ་གཡོས་སྦྱར་རྣམས་མེ་རླུང་ཆུས་སྦྱངས་ཞིང༌། རཾ་ཡཾ་ཁཾ་གསུམ་བརྗོད། ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས། ཡཾ་ལས་རླུང༌། རཾ་ལས་མེ། ཀཾ་ལས་མི་མགོའི་སྒྱེད་པུ་གསུམ་གྱི་སྟེང་དུ་ཨ་ལས་ཀ་པཱ་ལ་ཕྱི་དཀར་ནང་དམར་བ། ཡངས་ཤིང་རྒྱ་ཆེ་བ་དཔྲལ་བ་རང་ལ་བསྟན་པའི་ནང་དུ་དབུས་སུ་མི། ཤར་དུ་བ་ལང༌། ལྷོར་རྟ། ནུབ་ཏུ་ཁྱི། བྱང་དུ་གླང་པོ་ཆེའི་ཤ་རྣམས་ཀྱི་སྟེང་གི་དབུས་སུ་དྲི་ཆུ། ཤར་ལྷོར་དྲི་ཆེན། ལྷོ་ནུབ་ཏུ་རཀྟ། ནུབ་བྱང་དུ་བྱང་སེམས། བྱང་ཤར་དུ་གོ་རོ་ཙ་ན་རྣམས། ཨོཾ་ཧཱུྂ་ཏྲཱཾ་ཧྲཱིཿཨཱཿ མཱཾ་ལཱཾ་བཱཾ་པཱཾ་ཏཱཾ་རྣམས་ཀྱིས་མཚན་པའི་ཁ་ཆོད་ཟླ་བ་ཨཱ་དི་ཀཱ་དིས་མཚན་པས་བཅད་པ། ཡཾ་ལས་རླུང་གཡོས། མེ་སྦར། རྫས་རྣམས་ཞུ་ཞིང་ཁོལ་བས་ཉེས་པའི་དྲི་མ་སྦྱངས། ཟླ་བ་དབྱངས་གསལ་དང་བཅས་པ་འོད་དུ་ཞུ་བ་བདུད་རྩིའི་རྒྱ་མཚོ་ཆེན་པོར་གྱུར།

ཨོཾ་ཨཱ་ཧཱུྂ་ཧ་ཧོཿཧྲཱིཿ གསུམ་བརྗོད། ཚོགས་དང་པོ་གཏོར་མའི་རྟེན་ལ་འབུལ། སྨན་རཀ་སྒྲོན་ལ། ཧཱུྂ་༌། འོག་མིན་ཆོས་དབྱིངས་ཕོ་བྲང་ནས། །རྩ་བརྒྱུད་བླ་མ་གཤེགས་སུ་གསོལ། །རང་བཞིན་དབྱིངས་ཀྱི་ཕོ་བྲང་ནས། །སེང་གེའི་གདོང་ཅན་ལ་སོགས་པའི། །མཁའ་འགྲོ་དཔའ་བོ་གཤེགས་སུ་གསོལ། །དག་པ་ཕྱོགས་བཅུའི་ཞིང་ཁམས་ནས། །དམ་ཅན་རྒྱ་མཚོ་གཤེགས་སུ་གསོལ། །འདིར་བཞུགས་ཚོགས་ཀྱི་མཆོད་པ་བཞེས། །མཆོག་དང་ཐུན་མོང་དངོས་གྲུབ་སྩོལ༑ ༑གུ་རུ་དེ་ཝ་ཌཱ་ཀི་ནཱི་སིངྷ་མུ་ཁ་ས་པ་རི་ཝཱ་ར་ག་ཎ་ཙཀྲ་པཱུ་ཛ་ཁཱ་ཧིཿ ཞེས་འབུལ། གཉིས་པ་འབུལ་ཞིང༌། ཧོཿ བདག་གཞན་མ་རིག་འཁྲུལ་པའི་བློས། །བསྐྱེད་རིམ་མ་གསལ་སྔགས་མ་དག ༑ཏིང་འཛིན་གཡེལ་ཞིང་མཆོད་གཏོར་ཉམས། །ནོངས་གྱུར་གང་ཡིན་བཟོད་པར་བཞེས། །ཚོགས་ཀྱི་མཆོད་པས་བསྐང་ཞིང་བཤགས། །ཚངས་པའི་དངོས་གྲུབ་སྩལ་དུ་གསོལ༑ ༑ཡིག་བརྒྱ་བརྗོད། ཚོགས་ཐ་མ་ནི། ཟན་ལིང་ངམ་ཤ་ཟན་དམིགས་བྱ་དགུག་གཞུག་བྱ། ཧཱུྂ་༌། ང་ནི་སིངྷ་མུ་ཁ་སྟེ། །ཁྲོས་པའི་ཐུགས་སྲོག་འཕྲོ་འདུ་ལས། །ལས་ཀྱི་མ་མོ་སྐར་ལྟར་སྤྲོས། །ལྕགས་ཀྱུ་ཞགས་པ་ལྕགས་སྒྲོག་དྲིལ། །དྲིལ་བུ་ཐོགས་པའི་ལས་བྱེད་ཀྱིས། །དགྲ་བགེགས་དགུག་གཞུག་བཅིང་བ་དང༌། །མྱོས་ཤིང་གཟུགས་ལ་དབབ་པར་བྱས། །ཐུན་མཚོན་ནད་དུག་ཆར་ཕབ་ཅིང༌༑ ༑རྡོ་རྗེ་མཚོན་ཆའི་ཚོགས་ཀྱིས་བསད། །རྣམ་ཤེས་ཡུམ་གྱི་དབྱིངས་སུ་བསྟིམ། །ཨཿཀཿསཿམཿརཿཙཿཤཿདཿརཿསཿམཿརཿཡཿཕཊཿ གནོད་བྱེད་དགྲ་བགེགས་ཛཿཧཱུྂ་བཾ་ཧོཿ ཤ་ཏྲཱུཾ་མཱ་ར་ཡ་ཧུར་ཐུཾ་རྦད་སོད། ཅེས་བསྒྲལ། གཏོར་མར་བསྟབ་ཅིང་སྨན་རཀ་བྲན་ལ། ཧོཿ ཟ་བྱེད་འབར་བ་སེང་གེའི་གདོང༌། །འཕྲོག་བྱེད་ཆེན་མོ་འཇིགས་པའི་སྐུ། །མཁའ་འགྲོ་གྲངས་མེད་འཁོར་གྱིས་བསྐོར། ལྕགས་ཀྱུ་ཞགས་པ་ལྕགས་སྒྲོག་དྲིལ། །བདག་ལ་སྡང་བའི་དགྲ་བགེགས་འདི། །བསྒྲལ་བའི་ལོངས་སྤྱོད་མཆོད་པར་འབུལ། །ཆིམ་ཆིམ་རོལ་ཅིང་ཤ་ལ་ཟོ། །

ཅིབ་ཅིབ་རོལ་ཅིང་ཁྲག་ལ་འཐུངས། །ཁྲུཾ་ཁྲུཾ་རོལ་ཅིང་རུས་པ་མུར། ཁཱ་ཧི་ཁཱ་ཧི་ཁ་རཾ་ཁཱ་ཧི། ཞེས་དང༌། ཌཱ་ཀི་སིངྷ་མུ་ཁ་ས་པ་རི་ཝཱ་ར་མ་ཧཱ་མཾ་ས་རཀྟ་ཀེཾ་ནི་རི་ཏི་གོ་རོ་ཙ་ན་བ་སུ་ཏ་བོ་དྷི་ཙིཏྟ་ལ་ཁ་རཾ་ཁཱ་ཧི། ཞེས་བསྟབ། ཚོགས་ལ་ལོངས་སྤྱོད། ལྷག་མ་བསྡུས་པར་སྨན་རཀ་བྲན་ལ། ཨ་ཀཱ་རོ་གསུམ་གྱིས་བྱིན་བརླབས་ནས། ཧོཿ སྔགས་དང་ཞིང་ལས་སྐྱེས་ལ་སོགས། ། འཇིག་རྟེན་འདས་ཀྱང་མ་འདས་པའི། །ཚུལ་འཛིན་འཇིག་རྟེན་མ་མོའི་ཚོགས། །ལྷག་མའི་ཕ་འབབ་འདི་ལ་རོལ། །རྣལ་འབྱོར་བར་ཆད་ཞི་བ་དང༌། །བསམ་པ་ཆོས་བཞིན་འགྲུབ་པར་མཛོད༑ ༑ཌཱ་ཀི་ནཱི་ཨུ་ཙྪིཥྚ་བ་ལིང་བྷཀྵ་བྷྱཿསྭཱ་ཧཱ། ཞེས་གཙང་སར་འབུལ། གཏོར་མ་གཙང་སར་འབུལ་ཞིང་ལས་མཇུག་བསྡུ་བ་སོགས་དཀྱུས་ལྟར་བྱའོ། །མཁའ་འགྲོ་མ་སིངྷ་མུ་ཁའི་ཚོགས་ཀྱི་འཁོར་ལོ་མདོར་བསྡུས་འདིའང༌། མ་བྱན་གཙང་ཆུང་གི་ཐུགས་དམ་དུ། སྔགས་པ་ཆོས་ཀྱི་གྲགས་པས་བྲིས་པ་ཡིན་ནོ།། །།སརྦ་མངྒ་ལཾ།།