༄༅། །ཟླ་གསང་གཞི་བསྙེན་གྱི་ཞལ་གདམས་གབ་སྦས་སྙིང་དང་འདྲ་བ་རྣམས་བཞུགས་སོ།།

དཔལ་ཡ་མཱནྟ་ཀ་ལ་ཕྱག་འཚལ་ལོ། །ཡང་ཟློག་མེའི་སྤུ་གྲིའི་བསྙེན་སྒྲུབ་ཀྱི་ཞལ་གདམས་གུད་དུ་སྦས་པ་ཟླ་གསང་གཞི་བསྙེན་གྱི་གབ་སྦས་སྙིང་དང་འདྲ་བ་འགའ་ཞིག་འདིར་བཤད་པ་ནི། དང་པོ་བསྙེན་པ་འབུམ་ཕྲག་དྲུག་པོ་གཞི་བསྙེན་རང་དུ་བསྟན་པ་ལྟར་གྲུབ་རྗེས། གཉིས་པ་ཉེ་བསྙེན་གྱི་ཚེ། དུར་ཁྲོད་ཀྱི་ས་ཚོན་གྱི་དཀྱིལ་འཁོར་ཞལ་བཞེས་མཐོང་བརྒྱུད་ལྟར་བྲི། དེའི་དབུས་སུ་འཇམ་དབྱངས་ཞི་ཁྲོ་གང་རུང་གི་སྐུ་བྲིས་འབུར་གང་ཡང་རུང་བ་བཤམ། སྒྲུབ་རྫས་གཞན་རྣམས་བསྙེན་པའི་སྐབས་ལྟར་བཤམ། ལྷ་བསྐྱེད་དུས་བདག་མདུན་ཐ་མི་དད་དུ་བསྐྱེད་ལ་བསྙེན་པ་འབུམ་ཕྲག་གསུམ་པོ་གཞི་བསྙེན་དུ་བཤད་པ་ལྟར་བྱའོ། །གསུམ་པ་སྒྲུབ་པ་ཆེན་པོའི་སྐབས་ནི། ཙནྡན་དམར་པོའི་བྱང་བུ་དཀྱུས་སོར་ལྔ། ཞིང་སོར་གསུམ་ཡོད་པ་གཉིས་ཀྱི་བྱང་བུ། གཅིག་ལ་ཡི་དམ་གྱི་སྐུའི་ཁོང་པར་སྒྲུབ་སྔགས་ལ་འདོད་གསོལ་ཤམ་བུ་བཏགས་པ་དང༌། གཅིག་ལ་རང་གཟུགས་ཀྱི་ཁོང་པར་རང་གི་གསང་མཚན་ལ་དངོས་གྲུབ་ཀྱི་འདོད་བྱང་བཏགས་པ་བྲིས། བྱང་བུ་གཉིས་ཀྱི་རྒྱབ་ཏུ་འབྲུ་གསུམ་རྟེན་འབྲེལ་སྙིང་པོ་རབ་གནས་སྔགས་རྣམས་བྲི། ཡང་བྱང་བུ་གཉིས་ལ་ལྷ་གཟུགས་དང༌། རང་གཟུགས་འབྲི་མ་ཐུབ་ན་ལྷ་སྔགས་དང་རང་གི་གསང་མཚན་གྱི་མཐར་འདོད་གསོལ་བཏགས་པས་ཀྱང་རུང༌། ལྷ་བྱང་ལ་ཆོས་སྨན་དང་བདག་བྱང་ལ་རང་གི་ཤུ་ཀྲ་བྱུགས་ཆུས་མི་འཇིག་པའི་རྩི་བཏང༌། ཞལ་སྦྱར་ལ་དར་ཚོན་གྱིས་དྲིལ་ཞིང་ཚོན་སྐུད་ཀྱིས་བཅིངས༑ བྱང་བུ་འབྲི་རྫས་རབ་གསེར་དངུལ། འབྲིང་མཚལ། ཐ་མ་རྒྱ་སྣག་ལས་བྱ། དངོས་གྲུབ་ཀྱི་རྫས་ཐོད་པ་མཚན་ལྡན་དུ། བ་དམར་སེར་གྱི་འོ་མ། བུ་རམ། སྦྲང༌། ཀ་ར། ཆོས་སྨན། ཤ་ལྔ་བདུད་རྩི་ལྔ། བུམ་རྫས་ཉེར་ལྔ་རྣམས་སྦྱར་བས་བཀང་ཆང་ཅུང་ཟད་ཀྱང་བླུག །དེའི་ནང་དུ་ལྷ་བྱང་ཞལ་རང་ལ་བསྟན་ཅིང༌། བདག་བྱང་ཞལ་ལྷར་ཕྱོགས་པར་བྱས་ལ་མགོ་མཇུག་མ་ལོག་པར་གཞུག །ཐོད་པ་མཚན་ལྡན་གཅིག་གིས་སྟེང་ནས་བཀབ།

འདི་ལ་ཐོད་པ་མཚན་ལྡན་ཕོ་མོ་ཁ་སྦྱོར་བྱུང་ན་རབ། མ་བྱུང་ན་ཕོ་ཐོད་གཉིས་ལ་བྱ། མོ་ཐོད་གཉིས་ཁ་སྦྱར་མི་ཉན། ཐོད་པ་དར་ཁ་དོག་ལྔས་དྲིལ་ལ་མཉྫི་ལ་སོགས་པའི་སྟེང་དུ་སྔར་ཉེ་བསྙེན་གྱི་རྡུལ་ཚོན་དཀྱིལ་འཁོར་དེ་ཉིད་ཀྱི་ཁར་བཞག །གཟུང་ཐག་དམར་པོ་བཏགས། དཀྱིལ་འཁོར་གྱི་མཐར་དངོས་གྲུབ་ཀྱི་རྫས་ཐོད་པ་མཚན་ལྡན་ཆང་དང་ཆོས་སྨན་གྱིས་བཀང་བ་དང༌། ཚོགས་རྫས་བཟའ་བཅའ་བཏུང་བ་ཁ་ན་མ་ཐོ་བ་མེད་པ་ཅི་འཛོམ། ཚེ་གལ། ཐུན་གསུམ། གཞན་ཡང་བཀྲ་ཤིས་པའི་རྫས་དང་ཡོ་བྱད་སྣ་ཚོགས་པ་བཤམས་ནས་དམིགས་པ་དང་སྔགས་བཟླ་ཚུལ་རྣམས་གཞི་བསྙེན་དུ་བཤད་པ་ལྟར་འབུམ་ཕྲག་གཅིག་པོ་སྐྱོན་རྣམས་སྤངས་ནས་ཐེམས་པར་བཟླ། འབུམ་ཕྲག་གཅིག་པོ་ཐེམས་ནས་སྔགས་མཐར། སརྦ་སིདྡྷི་ཕ་ལ་ཧཱུྂ། ཞེས་བཏགས་པ་ཁྲི་ཕྲག་གཅིག་ལས་མི་ཉུང་བ་བཟླས་རྗེས། དངོས་གྲུབ་བསྡུས་ཏེ་བླང་བ་ནི། དམ་བསྲེ་དངོས་གྲུབ་བླང་བའི་སྔགས་བསྡེབས་ཀྱང་སྟོང་ཙམ་བཟླས་ལ། འདི་རྗེས་འདོད་ཡོན་འབྱུང་བའི་སྔགས་བསྡེབས་ཀྱང་ཅི་འགྲུབ་བཟླ་ལ། ནམ་གུང་ཡོལ་ཙམ་ལ་ཚོགས་རྫས་རྣམས་བྱིན་གྱིས་རླབས་ནས་ལྷ་ལ་འབུལ་བའི་བར་བྱས་ནས། རང་ཉིད་ཚོགས་ལ་ལོངས་མ་སྤྱད་པའི་སྔ་རོལ་དུ་ནམ་ཐོ་རངས་ལ་བབ་པའི་ཚེ། ཧོཿ ནམ་མཁའི་ཁམས་མཉམ་ཟིལ་གནོན་འཇམ་དཔལ་དབྱངས། །སྐུ་ཡི་དངོས་གྲུབ་ནམ་མཁའི་དཀྱིལ་ཡངས་ཤིང༌། །གསུང་གི་དངོས་གྲུབ་འགག་མེད་བརྗོད་དང་བྲལ། །ཐུགས་ཀྱི་དངོས་གྲུབ་མི་རྟོག་མཉམ་པའི་ངང༌། །ཡོན་ཏན་དངོས་གྲུབ་ཡིད་བཞིན་རིན་ཆེན་གཏེར། །ཕྲིན་ལས་དངོས་གྲུབ་རྣམ་བཞི་ལྷུན་གྱིས་གྲུབ། །སྐུ་གསུང་ཐུགས་དང་ཡོན་ཏན་ཕྲིན་ལས་ཀྱི། །དངོས་གྲུབ་རྣམ་གཉིས་དགོས་འདོད་ཡིད་བཞིན་ནོར། །ཇི་ལྟར་བསམ་པའི་དངོས་གྲུབ་བསྩལ་དུ་གསོལ། །གནས་སྐབས་ནད་གདོན་བར་གཅོད་ལ་སོགས་པ། །མི་མཐུན་གནོད་པའི་ཕྱོགས་ཀུན་ཞི་བ་དང༌། །ཚེ་དང་བསོད་ནམས་དཔལ་འབྱོར་ལོངས་སྤྱོད་དབང༌། །མངའ་ཐང་སྙན་གྲགས་དགོས་དགུ་རྒྱས་པ་དང༌། །མོས་བཞིའི་ཁམས་གསུམ་སྲིད་གསུམ་ལྷ་མི་ནོར། །ཡིད་ལ་གང་འདོད་དབང་དུ་འདུ་བ་དང༌། །བསྟན་དང་བླ་མར་དོ་བསྡོ་བདག་ལ་འཚེ། །དགྲ་བགེགས་གང་བྱུང་དྲག་པོས་སྒྲོལ་བ་སོགས། །རྣམ་བཞི་ལས་ཀྱི་དངོས་གྲུབ་བསྩལ་དུ་གསོལ། །མཐར་ཐུག་བདག་དོན་ཕུན་ཚོགས་འཇམ་དཔལ་དབྱངས། །ཡེ་ཤེས་སེམས་དཔའི་གོ་འཕང་མྱུར་ཐོབ་ཅིང༌། །གཞན་དོན་ནམ་མཁའི་མཐའ་མཉམ་སེམས་ཅན་རྣམས། །གང་ལ་གང་འདུལ་གཟུགས་སྐུས་ཆོས་བསྟན་ནས། །རྫོགས་པའི་སངས་རྒྱས་ས་ལ་རབ་འགོད་པའི། །དོན་གཉིས་ཕུན་ཚོགས་དངོས་གྲུབ་དེང་སྩོལ་ཅིག

།ཧཱུྂ་༌། ཡི་དམ་རྒྱལ་བ་རྒྱ་མཚོའི་ཚོགས། །བདག་ཉིད་རིག་འཛིན་སྒྲུབ་པ་པོའི། །འཛབ་བསྙེན་གྲངས་སུ་ཐེམས་ཟིན་གྱི། །བསྐྱེད་རྫོགས་དྲོད་ཚད་ཐོབ་ཟིན་གྱི། །ཐུགས་དམ་གཉན་པོ་བསྐངས་ཟིན་གྱི། །སྒྲུབ་པའི་ཞག་གྲངས་ཐེམས་ཟིན་གྱི། །རྡོ་རྗེ་སྲིན་པོ་ནམ་ལངས་ཉེ། །དངོས་གྲུབ་འབྱུང་བའི་དུས་ལ་བབ། །དམ་ཅན་ཐུགས་དམ་བདག་བསྐུལ་གྱི། །སྔོན་གྱི་ཐུགས་བསྐྱེད་སྨོན་པ་དང༌། །དམ་བཅས་མ་བསྙེལ་དེ་དགོངས་ལ། །དངོས་གྲུབ་དམ་པ་ད་ལྟ་སྩོལ། །ཅེས་ལན་གསུམ་དང༌། ལྷ་ཡི་ལྷ་མཆོག་སོགས་དང༌། བསྐལ་པ་དཔག་ཏུ་མེད་པའི་སོགས་དང༌། ལྔ་བརྒྱ་དུས་ཀྱི་ཐ་མ་སོགས་དང༌། བདག་ཀྱང་གནོད་པ་ལས་རྒྱལ་སོགས་དང༌། ནམ་མཁའ་མེད་པ་སོགས་ཀྱང་བརྗོད། འདོད་གསོལ་ཡང་ལན་གསུམ་བྱས་རྗེས། དཀྱིལ་འཁོར་དབུས་ནས་ཐོད་པ་ཚུར་བླངས། དབང་གི་དམ་ཚིག་ཆེན་པོའི་ཚུལ་བསྟན་ཁྲོ་བོའི་སོགས་ཀྱིས་རང་གི་གནས་རྣམས་སུ་བཏུག་ཅིང་དབང་བླངས། མཐར་ཐོད་པ་ཞལ་ཕྱེ་ལ་རང་གི་བླ་མ་བཞུགས་ན་ཐོག་མར་དེ་ལ་དྲངས། དེ་རྗེས་ཡི་དམ་ལ་སྨན་བྱས། དེ་རྗེས་ཐོད་པའི་དངོས་གྲུབ་ཀྱི་རྫས་རྣམས་གཞན་སུ་ལའང་མི་སྦྱིན་པར་རང་ཉིད་ཀྱིས་ལོངས་སྤྱད། དེ་རྗེས་ཚོགས་དང་དངོས་གྲུབ་ཀྱི་རྫས་གཞན་རྣམས་ལོངས་སྤྱད། ལྷག་མ་བཏང༌། དཀྱིལ་འཁོར་ལ་མཆོད་ཅིང་བསྟོད་ལ། ཡ་མ་རཱ་ཛའི་ཡིག་བརྒྱ་བརྒྱའམ་ཉེར་གཅིག་གིས་ཆད་ལྷག་བསྐང༌། མདུན་བསྐྱེད་ཀྱི་ཡེ་ཤེས་པ་ལྷ་བྱང་ལ་བསྟིམ། བརྟན་བཞུགས་བྱས་ལ་བྱང་བུ་གཉིས་རང་ལུས་ལ་འབྲལ་མེད་དུ་བཅང་ངོ༌། དེ་རྗེས་ནམ་མ་ལངས་གོང་དུ་དཀྱིལ་འཁོར་བསྡུས་ལ། རྡུལ་ཚོན་ཅུང་ཟད་ཅིག་རང་གི་སྤྱི་བོར་བཀོད། དེ་མིན་བསྡུས་ལ་རྒྱུན་འབབ་ཀྱི་ཆུ་བོར་དོར་རམ་རང་གི་མཛོད་ཕུགས་སུ་གཞུག་གོ། །དེ་ནས་སླར་ནམ་ལངས་སུ་ཉེ་བ་དང་འཆི་བདག་བདུད་སྒྲུབ་གཞི་བསྙེན་རང་དུ་བཤད་པ་ལྟར་ལ་འཇུག་པ་ཡིན་ནོ། །དེའང་དང་པོ་བསྙེན་པ་ནི། ལྷ་བསྙེན་པའི་རྩ་བ་སྟེ་ཕྲིན་ལས་འཁོར་ལོ་བསྐོར་བ་ལ་དབང༌།

མཆོག་གི་དངོས་གྲུབ་ཐོབ་པར་བྱེད། གཉིས་པ་ཉེ་བར་བསྙེན་པ་ནི། ལྷ་དམ་ལ་འདུ་ཞིང་དམོད་མོ་ཉེ་བར་བསྙེན་པ་ཡིན། ཕྲིན་ལས་ཐུན་གྱི་ལས་ལ་དབང༌། ཐུན་མོང་གི་དངོས་གྲུབ་གཙོ་བོར་ཐོབ། གསུམ་པ་སྒྲུབ་པ་ཆེན་པོས་ནི་ལྷ་གནད་ལ་དབབ་ཅིང་དམ་ལ་འདོགས་པ་དང༌། ཕྱི་མི་འགྱུར་བའི་ཚེ་གཅིག་ལ་བསྙེན་པ་རྫོགས། སྒྲུབ་པ་གོང་མ་གཉིས་ཀྱི་དངོས་གྲུབ་བླངས་བའང་ཡིན་ལས་རབ་འབྱམས་འགྲུབ་བོ། །བཞི་པ་འཆི་བདག་བདུད་སྒྲུབ་ཀྱི་ནི། མཐར་བྱེད་དྲེགས་པའི་ཚོགས་དང་བཅས་པ་ལས་ལ་འཛུད་ཅིང་དྲག་པོའི་ཕྲིན་ལས་གཙོ་བོར་འགྲུབ་པ་ཡིན་ནོ། །དེ་རྣམས་ཀྱང་གཞིའི་ཆོས་ཉིད་རང་གསལ་ལམ་གྱི་ཆོས་ཉིད་རང་གསལ་བཏབ་པས། འབྲས་བུ་ཆོས་དབྱིངས་དྲི་བྲལ་འཇམ་དཔལ་ཡེ་ཤེས་སེམས་དཔའ་མཆོག་གྲུབ་པ་ནི་ཆོས་ཉིད་ཡིན་ནོ། །ཡང་དངོས་གྲུབ་བསྡུས་ཏེ་ལེན་པའི་སྐབས། ཚེ་སྒྲུབ་ཀྱི་ཁ་བསྒྱུར་བྱེད་ན། ཚེ་ཟན། ཚེ་ཆང༌། ཚེ་རིལ་སོགས་དཀྱིལ་འཁོར་གྱི་མཐར་བཀོད་ལ་སྔགས་ཤམ་དུ་ བཏགས་པ་བཟླ། ཆོ་གའི་སྐབས། ཧོཿ ཟིལ་གནོན་སྐུ་གསུང་ཐུགས་སྤྲུལ་པའི། །ཁྲོ་བོ་མང་པོའི་འཕྲོ་འདུ་ཡིས། །ཚེ་ལ་གནོད་པའི་བགེགས་བཀུག་ནས། །དེ་ཡི་གཟུགས་བཅོམ་དེར་དྲིལ་ལ། །གང་གི་ཚེ་རྣམས་འདིར་བསྡུས་པ། །ཨཱ་ཡུཿསྲོག་གི་གནས་སུ་བསྡུ། །ཚེ་དབང་ཐམས་ཅད་འདིར་སྡུས་ཤིག །ཅེས་བརྗོད་ཅིང་ལོངས་སྤྱོད་དོ། །ཚེ་ཆོག་འདི་དངོས་གྲུབ་ཀྱི་སྒྲུབ་པ་ལ་ཚེའི་ཁ་བསྒྱུར་བྱེད་ན་མ་གཏོགས་མི་དགོས་ལ། ཡང་གོང་གི་དངོས་གྲུབ་ཀྱི་ཆོ་གའི་སྐབས་ཚེ་ཆོག་འདིའང་བསྣན་ནས་བསྡོམས་ལ་དངོས་གྲུབ་བླང་ཡང་འགལ་བ་མེད་དོ། །དེ་ལྟར་བསྙེན་པ། ཉེ་བསྙེན། སྒྲུབ་ཆེན། ལྷ་སྒྲུབ། བདུད་སྒྲུབ་དང་བཅས་པ་རྣམས་ཀྱི་ནང་རྟགས་ནི་རྒྱས་པར་ཚོད་འཛིན་ནང་རྟགས་དྲོད་ཚད་དུ་བཤད་པ་ལྟར་དང༌། འདིར་སྤྱི་མཐུན་གཙོ་ཆེ་བ་རྣམས་ནས་བསྡུས་ཏེ་བཤད་པ་ནི། འཕགས་པ་འཇམ་དཔལ་གཤིན་རྗེའི་གཤེད་བསྙེན་ཅིང་བསྒྲུབས་པ་ལ་རྟགས་འདི་རྣམས་འབྱུང་སྟེ།

ནང་རྟགས་སུ། སྐུ་གསུང་ཐུགས་གང་ལ་རྟག་པར་སེམས་ལྷང་ངེ་འདུག་པ་དང༌། ལུས་ཤིང་བལ་གྱི་འདབ་མ་ལྟར་ཡང་བ་དང༌། སྣང་བ་གང་ཡང་མཐོང་བ་དང༌། ལུས་ཡོད་དུ་མི་ཚོར་ཞིང་དཀྱིལ་འཁོར་གྱི་རྩར་ལྷང་ངེ་འདུག་པ་དང༌། དབུགས་ཕྱི་ནང་དུ་རྒྱུ་བ་མི་ཚོར་བ་དང༌། རྟོག་མེད་ཀྱི་བདེ་བ་རང་ལ་འཆར་བ་སྟེ། བསྙེན་པ་རྫོགས་ཤིང་སེམས་ལས་སུ་རུང་བ་ནི་རྟགས་དང་པོའོ། །ཕྱི་རྟགས་སུ། སྐུ་གཟུགས་འགུལ་བའམ། བཞད་པའམ། སྟེང་ནས་ལུང་སྟོན་པའི་སྒྲ་ཐོས་པའི་ལྷོ་ཕྱོགས་ནས་སྒོ་བྱེ་བ་སྙམ་བྱེད་པའམ། མདུན་གྱི་ནམ་མཁར་འོད་ཀྱི་ལྷའི་གཟུགས་བརྙན་འཆར་བའམ། འོད་དང༌། སྒྲ་དང༌། དྲི་ཞིམ་པོ་དང༌། གཏོར་མ་དང་སྨན་རཀ་ཁོལ་བ་དང༌། མཆོད་རྫས་དང་སྒྲུབ་རྫས་ལ་མེ་འབར་བ་དང༌། སྐྱེས་པ་དང་བུད་མེད་ཀྱི་ཚོགས་སྤྲུལ་ཏེ་གཏམ་ཟེར་བ་རྣམས་ནི་མངོན་རྟགས་སོ། །ཉམས་ཀྱི་རྟགས་ནི། ཉམས་མི་དགའ་ན་བདུད་ཀྱི་བར་ཆད་ཡིན་པས་ཉམས་རྟགས་སོ། །རྨིས་ལྟས་སུ། ཉི་མ་མང་པོ་ནམ་མཁའ་ལ་ཤར་བ་དང༌། རྒྱལ་ཁམས་འོད་ཀྱིས་ཁེངས་པ་དང༌༑ ཟླ་བ་ཐང་ལ་ལྷུང་བ་དང༌། རྡོ་རྗེ་སློབ་དཔོན་དང་རྟག་ཏུ་འཕྲད་ཅིང་འགྲོགས་པ་དང༌། དབང་བསྐུར་བ་དང༌། མཆོད་རྟེན་ལ་འཛེགས་པ་དང༌། རི་རབ་ལ་འཛེགས་པ་དང༌། རྔ་རྡུང་བ་དང༌། ཨཱ་ཙ་ར་མང་པོས་གཏམ་ཟེར་བ་དང༌། མོན་པ་ནག་པོ་འཁོལ་བ་དང༌། བནྡེའི་ཚུལ་དུ་བྱུང་བ་དང༌། སྔགས་པ་དང་མི་ནག་གཅེར་བུ་དར་ཐོགས་པ་དང༌། བུད་མེད་ནག་མོས་ཕྱག་བྱས་པ་དང༌། མ་དང་སྲིང་མོ་དང་མཛའ་མོས་འཚོ་བ་སྦྱོར་པ་དང༌། བྲག་ལས་མི་ལྷུང་བ་དང༌། ཆུ་ལ་མི་བྱིང་བ་དང༌། ནམ་མཁའ་ལ་འཕུར་བ་རྣམས་རྨིའོ། །རྟགས་འདི་རྣམས་ཡོངས་སུ་རྫོགས་པ་བྱུང་ན་རབ། ཕྱེད་ཙམ་རྫོགས་ན་འབྲིང༌། འགའ་བྱུང་ན་ཐ་མ་ཡིན་ནོ། བསྙེན་པ་ཐེམས་ནས་རྟགས་རབ་འབྲིང་ཐ་མ་གང་རྫོགས་ཀྱང་དངོས་གྲུབ་བླངས་ཏེ་ལས་ཀྱི་ཁ་སྦྱོར་བ་བྱས་ན་གང་བྱས་ཀྱང་འགྲུབ་པར་འགྱུར་པ་ཐེ་ཚོམ་མེད་དོ། །བསྙེན་རྟགས་རྣམས་བྱུང་བའི་དུས་ངེས་པའང༌།

གཤིན་རྗེའི་གཤེད་ཀྱི་བཤད་རྒྱུད་ཁྲི་དྲུག་སྟོང་པ་ལས། སྲོད་འཇིགས་རྟགས་བྱུང་དམ་སྲི་འདྲེ། །ཡིན་པས་མཚམས་བཅད་མནན་གཟིར་བྱ། །ནམ་ཕྱེད་ཐོ་རངས་རྟགས་བྱུང་ན། །ལྷ་ཡིན་མཆོད་འབུལ་དངོས་གྲུབ་བླང༌། །ཞེས་གསུངས་པས། ནམ་སྲོད་ལ་བྱུང་ན་བར་གཅོད་དང༌། གུང་དང་ཐོ་རངས་བྱུང་ན་བཟང་བ་ཡིན་ནོ། རྟགས་ཀྱི་ཡེ་གེ་ཞལ་གྱི་གདམས་པའོ། །ཞེས་པ་རྣམས་ནི་གཤིན་རྗེ་ཁ་ཐུན་གྱི་ཊཱི་ཀ་ཕན་བྱེད་སྙིང་གི་ཉི་མ་དང༌། རྟགས་ཡིག་སོགས་ལས་འབྱུང་སྟེ་ཡང་ཟློག་ཟླ་གསང་གཞི་བསྙེན་ལ་མེད་མི་རུང་ཟབ་གནད་སྙིང་དང་འདྲ་བ་ཡིན་པས། གཞན་རྣམས་ལ་ཟླ་གསང་གཞི་བསྙེན་གཞུང་དེ་ཉིད་སྟེར་ཡང་འདི་མི་སྟེར་བའི་བཀའ་རྒྱ་ཡོད་པས་ལོགས་སུ་ཁོལ་བུར་བྲིས་པ་ཡིན་ནོ། །དེ་ལྟར་གཞི་བསྙེན་གྱི་སྔོན་ན་བགྲང་ཕྲེང་བྱིན་རླབས་ལོགས་སུ་ཡོད་པ་ལྟར་བྱ། ཐུན་མཐར་གཏོར་བསྔོས་བསྟོད་པ་སོགས་བྱེད་ཁར་བཟླས་པའི་འཕྲོ་འཇོག་སྐབས་དང་བཟའ་བཏུང་བྱེད་པ་དང་བཤང་ལྕི་འདོར་བ་སོགས་བཟླས་པའི་འཕྲོ་གཅོད་ཁར་ཕྲེང་བ་རྫོགས་ནས་མདུད་འཛིན་རྩར་སླེབ་པར་བྱས་ལ་གྲུབ་པར་གྱུར་ཅིག །གྲུབ་བོ། གྲུབ་བོ། ཞེས་བཏགས་ལ་ལན་གསུམ་དང་རྟེན་འབྲེལ་སྙིང་པོ་ལན་གསུམ་བཟླས།་་་་་ནམ་མཁའ་མེད་པ་སོགས་ཚིག་བདུན་བར་ཡང་བརྗོད། མཆན། ནས་བྱ་བ་གང་ཡིན་དེ་ལ་འཇུག །ཡང་བཟའ་བཏུང་དང༌། བཤང་གཅི་འདོར་བ་དང༌། གཉིད་དང༌། གླལ་སྦྲིད་དང༌། སྣབས་ལུད་པ། འོག་རླུང་ཤོར་བ་རྣམས་ཀྱི་སྐབས་བཟླས་པའི་སྔགས་དེ་དག་བཟླས་པའི་གྲངས་སུ་མི་བགྲང༌། གཞན་ཡང་ཕྲེང་སྐོར་འཁོར་ནས་མདུད་འཛིན་རྩར་མ་སླེབ་པའི་བར་རྣམས་སུ་མི་དང་གཏམ་ཤོར་ན་སྔར་བཅད་ཟིན་ནས་ཕྲེང་བ་རྡོག་བཞི། གློ་ལུ་ན་ལྔ། གླལ་ན་གསུམ། སྦྲིད་ན་བཅུ། མཆིལ་སྣབས་ལུད་པ་སོགས་དོར་ན་གཅིག །འོག་རླུང་ལ་བདུན། གཉིད་ན་བཅོ་ལྔ་སོགས་གྲངས་སུ་མི་བརྩི་བར་སླར་ལྡོག་ལ་བགྲང༌། བཟའ་བཏུང་བྱེད་བཞིན་པ་དང༌། བཤང་གཅི་འདོར་བཞིན་པར་སྔགས་བཟླ་བ་གཏན་ནས་སྤང༌།

བཟའ་བཏུང་བྱས་པ་གཉིད་གླལ་སྦྲིད་པ་བྱུང་བ་བཤང་ལྕི་དང་འཆིལ་སྣབས་དོར་བ་འོག་རླུང་ཤོར་བ་རྣམས་ཀྱི་རྗེས་སུ་ཆབ་མ་བླང་བར་སྔགས་ལ་མི་འཇུག །གློ་ལུད་པ་ནས་གཉིད་ཀྱི་བར་དྲུག་པོ་ལ། ཕྲེང་རྡོག་གྲངས་ངེས་ཅན་སླར་ལྡོག་པ་ནི་ཞི་བསྙེན་དང་ཟླ་གསང་གཞི་བསྙེན་ཀྱི་བསྙེན་པ་དང༌། ཉེ་བསྙེན་དང༌། འཆི་བདག་བདུད་སྒྲུབ་རྣམས་ཀྱི་སྐབས་ཡིན་ལ་གཞི་བསྙེན་གྱི་སྒྲུབ་པ་ཆེན་པོའི་སྐབས་ནི། གླལ་དང་སྦྲིད་པ་དང་གཉིད་དང་རྐང་ལག་བརྐྱང་བསྐུམ་རྣམས་ཡེ་མ་ཤོར་བ་དང༌། འོག་རླུང་མཆིལ་སྣབས་ལུད་པ་གློ་ལུ་བ་རྣམས་བྱུང་ན་གོང་ལྟར་ཕྲེང་རྡོག་གྲངས་བཅད་སླར་ལྡོག་པར་བྱའོ༑ ༑གཞན་ཡང་བསྙེན་སྒྲུབ་སྤྱི་ལ་གཅེས་པའི་ཡིག་ཆུང་དུ་བཤད་པ་རྣམས་ཀྱང་སྐབས་སུ་གང་བབ་རིག་པས་དཔྱད་ནས་ཉམས་སུ་བླང་ངོ༌། །འདི་རྣམས་ནི་ཟླ་གསང་གཞི་བསྙེན་གྱི་དགོས་པ་གལ་པོ་ཆེ་རྣམས་ལོགས་སུ་གབ་སྦས་བགྱིས་པ་ཡིན་པས་དམ་ཚིག་ཐུབ་ངེས་ཀྱི་སློབ་མ་རེ་རེ་ཙམ་མ་གཏོགས་སུ་ལའང་མ་བྱིན་ཅིག །ཁ་ཐཾ། ཁ་ཐཾ། ཁ་ཐཾ། གམྦྷཱི་ར། རྗེ་ཆོས་ཀྱི་གྲགས་པས་མཛད་པའོ། །འདི་ཤིན་ཏུ་ཟབ་པས་གསང་ཞིང་སྦ་བ་གལ་ཆེའོ།། །།སརྦ་མངྒ་ལཾ།།