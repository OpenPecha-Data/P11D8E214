༄༅། །གཏུམ་མོ་ཡེ་ཤེས་རབ་འབར་གྱི་འཁྲུལ་འཁོར་བཞུགས་སོ།།

 །རྩ་བ་གསུམ་ལ་གུས་བཏུད་ནས། །གཏུམ་མོ་ཡེ་ཤེས་རབ་འབར་གྱི། །དྲོད་ཀྱི་འཁྲུལ་འཁོར་རྣམ་པ་དྲུག །གབ་པ་བརྗེད་འཇིགས་འདིར་བྲིའོ། །མེ་དྲོད་དབབ་དང་གསོ་དང་སྦར། །སྤེལ་དང་དགྲམ་དང་རྔུལ་སེལ་དྲུག །དང་པོ་དྲོད་དབབ་བྱ་བའི་ཕྱིར། །འཁོར་ལོ་ལྟ་བུར་བསྐོར་བ་ནི། །ཙོག་པུ་ལག་གཉིས་པུས་འཁྱུད་ལ། །ཁ་སྦྱོར་རླུང་དགང་ཕོ་བ་ནི། །གཡས་དང་གཡོན་སྐོར་དྲག་ཏུ་བསྐོར། །གཉིས་པ་མེ་དྲོད་གསོ་བའི་ཕྱིར། །མདའ་གཞུ་ལྟ་བུ་བགེངས་པ་ནི། །དཔུང་གཡས་དཔུང་གཡོན་ཕྱི་ཟུར་དགྱེད། །གཡས་གཡོན་ལག་གཉིས་ནང་དུ་བཅར། །སླར་ཡང་དེ་དག་གོ་བསྒྱུར་བའོ། །གསུམ་པ་མེ་དྲོད་སྦར་བའི་ཕྱིར། །རྡོ་རྗེ་ལྟ་བུར་སྟོད་སྨད་འཐེན། །སྐེད་ཉག་སྟོད་སྨད་སོ་སོར་འཐེན། །བཞི་པ་མེ་དྲོད་སྤེལ་བའི་ཕྱིར། །གཏུན་ཤིང་ལྟ་བུར་བརྡུང་བ་ནི། །འབེབས་ཆེན་འབེབས་ཆུང་བྱ་བ་ཡིན། །དེ་ལྟར་བཞི་པོ་ལུས་རླུང་གནད། །ཙོག་པུ་ལག་བསྡམས་རླུང་ཁ་སྦྱོར། །ལྔ་པ་མེ་དྲོད་དགྲམ་པའི་ཕྱིར། །གཡང་གཞི་ལྟ་བུར་སྤུགས་པ་ནི། །རླུང་གིས་ཧ་ཞེས་ཕྱིར་དབྱུང་ཞིང༌། །ལུས་གནད་སེམས་སྐྱིལ་ལུས་ཀུན་སྤུག །དྲུག་པ་ལུས་རྔུལ་སེལ་བའི་ཕྱིར། །ཐལ་ཞག་བྱུག་པའི་ཕྱག་རྒྱ་ནི། །རླུང་ནི་རང་སོ་ལུས་སེམས་སྐྱིལ། །ལག་པས་མགོ་ལུས་ཡན་ལག་ཀུན། །དྲག་ཏུ་འཕུར་ཞིང་མཉེ་བྱུག་བྱའོ། །དྲོད་དབབ་གསོ་ཚེ་གཏུམ་མོའི་མེ། །གསང་གནས་རྐང་སོར་བར་དུ་བསྒོམ། །སྦར་དང་སྤེལ་ཚེ་མེ་ལྕེ་ཡིས། །ལྟེ་སྙིང་མགྲིན་གཙུག་སོར་རྩེ་ཚུན། །ཁྱབ་དམིགས་དགྲམ་དང་རྔུལ་སེལ་ཚེ། །དམིགས་མེད་ངང་ནས་འཁྲུལ་འཁོར་བྱ། །ཞེས་པ་ཞལ་རྒྱུན་བརྗེད་འཇིགས་ནས། །ལྷ་སྲས་སྐྱེ་བ་དབུར་སྨྱོན་པས། །བྲིས་ཀྱི་སྣོད་མིན་རྣམས་ལ་གསང༌། །སྣོད་ལྡན་རེ་རེ་ཙམ་ལ་སྤེལ། །འགལ་ཆ་ཆོས་སྲུང་རྣམ་གསུམ་གྱིས།་་་༌། བཀའ་ཆད་གནམ་ལྕགས་ཐོག་ལྟར་ཕོབ། །༔ ་་་་་་་་་་་་་་་་་་་་་ ༔ ཞེས་པ་ནི་འཁྲུལ་འཁོར་དྲུག་པོ་ཡིན་ལ༔

།དེའི་འོག་ཏུ་ཡང་དམིགས་པ་དང་སྦྱར་འཁྲུལ་འཁོར་བྱ། ཞེས་པའང་འཁྲུལ་འཁོར་དྲུག་པོ་འདི་ག་ཡིན་ཞིང༌། དེ་ལའང་དང་པོ་བྱང་སེམས་དབབ། གཉིས་པ་དཀར་དམར་བསྲེ། གསུམ་པ་འདྲེན། བཞི་པ་གནས་སོ་སོར་དགང༌། ལྔ་པ་རླུང་དང་བསྲེ། དྲུག་པ་རྩ་མིག་ཐམས་ཅད་དུ་ཁྱབ་ཅིང་བཀྲམ་པར་བྱེད་པའི་ཕྱིར་ཡིན་པས། འཁྲུལ་འཁོར་དྲུག་པོ་དྲོད་དང་བདེ་བ་གཉིས་ཀ་ལ་མེད་མི་རུང་དུ་སྣང་བས་སོ།། །།མངྒ་ལཾ།། 