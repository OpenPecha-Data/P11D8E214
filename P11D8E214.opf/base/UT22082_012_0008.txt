༄༅། །བཤད་པའི་རྒྱུད་ཁྲི་དྲུག་སྟོང་པའི་དགོངས་པ་རྡོ་རྗེ་འཇིགས་བྱེད་ཀྱི་ལས་བྱང་བདུད་

བཞིའི་གཡུལ་ལས་རྣམ་པར་རྒྱལ་བ་ཞེས་བྱ་བ་བཞུགས་སོ།། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་གསང་ཡེ་ཤེས། འཇམ་དཔལ་གཤིན་རྗེའི་གཤེད་ནག་པོ་གསང་བ་དེ་ཁོ་ན་ཉིད་ཀྱི་སྙིང་པོ་འཁྲུལ་འཁོར་རིན་པོ་ཆེའི་རྒྱལ་མཚན་འཕྲུལ་གྱི་མེ་ལོང་ཁྲི་དྲུག་སྟོང་པ་ཞེས་བྱ་བ་རྒྱུད་ཀྱི་རྒྱལ་པོ་ཆེན་པོའི་ལེའུ་བརྒྱད་བརྒྱ་ལྔ་བཅུ་ང་བདུན་པ་ནས་བརྒྱད་བརྒྱ་གོ་ལྔའི་བར་གསུངས་པའི་རྡོ་རྗེ་འཇིགས་བྱེད་དཔའ་བོ་གཅིག་པའི་ལས་བྱང་བདུད་བཞིའི་གཡུལ་ལས་རྣམ་པར་རྒྱལ་བ་ཞེས་བྱ་བ། བླ་མ་དང་འཇམ་པའི་དབྱངས་ལ་ཕྱག་འཚལ་ལོ། །སྟོང་ཉིད་ཆོས་དབྱིངས་འགྱུར་བྲལ་ལས། །རྣམ་རོལ་རྡོ་རྗེའི་ཁྲོ་བོ་ཆེར། །གུས་བཏུད་དེ་ཉིད་སྒྲུབ་པའི་ཐབས། །རྒྱུད་དོན་ཇི་བཞིན་འདིར་བཤད་དོ། ། དེ་ལ་གསུམ། སྔོན་འགྲོ། དངོས་གཞི། རྗེས་སོ། །དང་པོ་སྔོན་འགྲོ་ནི། གནས་དང་སྒྲུབ་པ་ཡོ་བྱད་དང༌༑ ༑སྐྱབས་སེམས་བཀའ་བསྒོ་མཚམས་གཅོད་དང༌། །བྱིན་དབབ་དམ་བཅའ་ཚོགས་བསགས་པའོ། །དང་པོ་རྒྱུད་ཀྱི་ལེའུ་བརྒྱད་བརྒྱ་དོན་གཉིས་པར། དུར་ཁྲོད་ནག་སྟོང་མཚན་མ་གཅིག །ཆུ་འགྲམ་ཤིང་གཅིག་རི་ཡི་རྩེ། །གྲོང་ཁྱེར་ལྷ་ཁང་མ་མོའི་ཁྱིམ། །ཁང་སྟོང་བཞི་མདོ་འཐབ་མོའི་གནས། །བྱིན་ཆེ་བཀྲ་ཤིས་དབེན་གནས་སུ། །ཞེས་པ་རྣམས་གང་ཡང་རུང་བར་རོ། །གཉིས་པ་སྒྲུབ་པོ་དུས་གང་ལ་ཇི་ལྟར་ཞུགས་པ་ནི། དེ་ཉིད་ལས། ཤིན་ཏུ་མཉམ་བཞག་སྔགས་པ་ཡིས། །འབྱུང་བའི་ཚེས་ནི་བཅུ་བཞི་ལ། །མཚན་མོ་ཡར་ཕྱེད་མར་ཕྱེད་ལ། །གཅེར་བུ་སྐྲ་བསིལ་ཐལ་ཆེན་དང༌། །རྣམ་པར་སྣང་མཛད་ཚིལ་ཆེན་གྱིས༑ ༑ལུས་བྱུག་ཁྲག་ཆེན་ཐིག་ལེ་གདབ། །བདུད་རྩི་རྣམ་ལྔ་ཤ་ཆེན་བཟའ། །ཅང་ཏེའུ་དཀྲོལ་ཞིང་དུར་ཁྲོད་ཀྱི། །གནས་སུ་ཧ་ཧཱ་ཞེས་སུ་བརྗོད། །གར་སྟབས་བྱ་ཞིང་སྔགས་བཟླས་བསྒོམ། །ཞེས་པ་ལྟར་སྒྲུབ་གནས་སུ་འགྲོ། གསུམ་པ་ཡོ་བྱད་ནི། དེ་ཉིད་ལས། ཅེ་སྤྱང་སྟག་དོམ་གཅན་གཟན་ཚོགས། །རོ་ལ་འགྲད་ཅིང་བྱ་རོག་ཁྭ། །ཀཾ་ཀ་འུག་པ་ཤ་ཟ་ཁྲི། །རྣལ་འབྱོར་གཅེར་བུ་སྒྲུབ་པ་པོ། །སྐྲ་བཤིག་ཕྱག་རྒྱ་ལྔ་དང་ལྡན༑ ༑ཐོད་པས་མགུལ་བརྒྱན་ཧ་ཧཱ་རྒོད། །ཐོད་པ་ཅང་ཏེའུ་ཁ་ཊྭཱཾ་འཛིན། །བཅོམ་ལྡན་ཁྲོ་ལ་རྩེ་གཅིག་བལྟ། །དུར་ཁྲོད་གནས་དེར་འཇུག་པ་བྲི། །གཞན་གྱིས་མི་མཐོང་རབ་གནས་བྱའོ། །དཀྱིལ་འཁོར་རྫས་ཀྱིས་ལྷོ་ཕྱོགས་བཀྲམ། །གཞན་ཡང་ཞིང་ཆེན་ཞིང་ཆུང་གི། །འཕན་རིང་འཕན་ཕྲན་རྒྱུ་ཞགས་དང༌། །མི་རྐང་གླིང་བུ་ཐོད་པའི་རྔ། །དུར་ཁྲོད་ཀེང་རུས་རྫས་རྣམས་བཀྲམ། །ཁྲོ་རྒྱལ་རྡོ་རྗེ་འཇིགས་བྱེད་ཀྱི། །དམ་རྫས་མཆོད་རྫས་རྒྱན་རྫས་ཡིན། །ཞེས་པ་ལྟར་དང༌།

གཞན་ཡང་མཆོད་གཏོར་བྲ་ནག་གི་འབྲུ་ལྟ་བུ་འཁོར་གྲུ་གསུམ་བཅུ་ལ་ཨོང་སྐྱུས་བསྐོར་བ་དཀར་དམར་གྱིས་བརྒྱན་པ་དང༌། སྨན་རཀ་ཕྱི་ནང་གསང་བའི་མཆོད་རྫས་ཚོགས་པར་བཤམ། བྲིས་སྐུ་ལྷོ་ནས་བྱང་དུ་ཕྱོགས་པར་བཀྲམ་པའི་མདུན་དུ། སྒྲུབ་པོ་བྱང་ནས་ལྷོར་གདོང་ཕྱོགས་པས་སྟན་བདེ་བར་བསམ་གཏན་གྱི་ཡན་ལག་ལྔ་དང་ལྡན་པས་དུར་ཁྲོད་ཀྱི་ཆས་དང་ལྡན་པར་འདུག་གོ། །བཞི་པ་སྐྱབས་སེམས་ནི། རྫོགས་པའི་སངས་རྒྱས་དམ་ཆོས་དང༌། །ཚོགས་མཆོག་རྣམས་ལ་བདག་སྐྱབས་མཆི། །ཡོན་ཏན་རྒྱ་མཚོ་ཁྱོད་རྣམས་ལ། །བདག་གི་ལུས་ནི་དབུལ་བར་བགྱི། །སེམས་ཅན་རྣམས་ཀྱི་དོན་གྱི་ཕྱིར། །བྱང་ཆུབ་སེམས་དག་བདག་གིས་བསྐྱེད། །གང་གིས་བསོད་ནམས་ཉེར་བསགས་རྣམས། །རྫོགས་པའི་བྱང་ཆུབ་བདག་གིས་བསྔོ། །འགྲོ་འདི་ཀུན་ལ་ཕན་མཛད་ཕྱིར། །དཔལ་ལྡན་གཤིན་རྗེ་མཐར་བྱེད་གྱུར། ། ཅེས་གསུམ་བརྗོད། ལྔ་པ་བཀའ་བསྒོ་བ་ནི། བགེགས་ཀྱི་གཏོར་མར་ཆུ་ཆང་བྲན། ཨོཾ་ཧྲཱིཿཥྚཱི་བི་ཀྲྀ་ཏཱ་ན་ན་ཧཱུྂ་ཕཊ་ ཀྱིས་བསངས། སྭ་བྷཱ་ཝ ས་སྦྱངས། བྱིན་རླབས་སྤྱི་ལྟར་བྱས་ལ་སྦྱིན། ཧཱུྂ་༌། མ་རིག་ཉོན་མོངས་ལས་དབང་གིས། །ནག་པོ་གདུག་པ་སྲིད་གསུམ་བདུད༑ ༑བསྒྲལ་ཞིང་ལོག་རྟོག་རྣམས་སྦྱང་ཕྱིར། །སངས་རྒྱས་ཐམས་ཅད་ཁྲོ་བོ་མཛད། །དུས་གསུམ་སངས་རྒྱས་ཐམས་ཅད་ཀྱང༌། །ཁྲོ་རྒྱལ་གཤིན་རྗེའི་གཤེད་པོར་སྣང༌། །ང་ནི་སངས་རྒྱས་ཐམས་ཅད་ཀྱི། །ཡེ་ཤེས་ཡིན་ཏེ་ཐུགས་ལ་གནས། །ང་ནི་དུས་གསུམ་མངོན་པའི་ལྷ། །ང་ནི་བདེ་གཤེགས་ཀུན་གྱི་ཐུགས། །ང་ནི་ཁྲོ་རྒྱལ་ཀུན་གྱི་རྗེ། །ང་ནི་ཉོན་མོངས་བདུད་འདུལ་དཔལ། །ཡེ་ཤེས་སྐུ་ཉིད་རང་བྱུང་བ། །འདུལ་དཀའ་དྲག་པོ་འདུལ་བའི་ཕྱིར། །ཁྲོ་རྒྱལ་གཤིན་རྗེའི་གཤེད་པོར་མཛད། །གནོད་བྱེད་དམ་སྲི་བགེགས་ལོག་འདྲེན། །བར་གཅོད་ལོག་ལྟ་འབྱུང་པོ་རྣམས༑ ༑མཆོད་སྦྱིན་གཏོར་མ་འདི་ཁྱེར་ལ། །གནས་འདིར་མ་འདུག་གཞན་དུ་དེངས། །གལ་ཏེ་མི་འགྲོ་འདུག་གྱུར་ན། །སྐད་ཅིག་ཉིད་ལ་ཉམས་པར་བགྱིའོ། །ཨོཾ་ཧྲཱིཿཥྚཱི་བི་ཀྲྀ་ཏཱ་ན་ན་ཧཱུྂ་ཕཊ།

གནོད་བྱེད་དམ་སྲི་བགེགས་རིགས་འབྱུང་པོ་ཨུཙྪ་ཏ་ཡ་ཧཱུྂ་ཕཊ། ཅེས་པ་ཧཱུྂ་བཞི་སྔགས་ཀྱིས་བསྐྲད། དྲུག་པ་མཚམས་གཅོད་སྲུང་འཁོར་བསྒོམ་པ་ནི། ཧཱུྂ་༌། མཁའ་དཀྱིལ་ཉི་ཤར་གདལ་བ་བཞིན༑ ༑བདག་ཉིད་གཤེད་ཆེན་གར་གྱི་སྐུ། །ཐུགས་ཀྱི་སྙིང་པོ་རིང་དུ་བསྐུལ། །འོད་ཟེར་ལས་བྱུང་འབར་བའི་སྐུ། །སྣང་སྲིད་བདེ་འཆང་དེ་བཞིན་ཉིད། །སྤྲིན་བྲལ་རྔམ་སྒྲ་ཕྱོགས་བཅུར་གཡོ༑ ༑དེ་བསྐུལ་མེ་རི་མཚོན་ཆར་འཁྲིགས། །ཁྲོ་བོ་འབར་བཅས་གཏུམ་རྔམ་གཏམས། །སྟེང་ཡང་རྡོ་རྗེའི་གུར་ཁང་ལ། །གུར་ནང་རྡོ་རྗེའི་བླ་བྲེ་བྲིས། །འོག་ཀྱང་རྡོ་རྗེའི་ས་གཞི་ལ། །ཕྱོགས་མཚམས་རྡོ་རྗེའི་ར་གུར་འབར། །བར་མཚམས་རྡོ་རྗེ་མདའི་དྲ་བ། །ཕྱི་རོལ་ཡེ་ཤེས་མེ་འོད་འཕྲོ། །ལོག་འདྲེན་དམ་སྲི་རྡུལ་དུ་རློག །བསྐྲད་ཅིང་བར་མཚམས་ཕྱོགས་བཅུར་སྲུང༌། །ཆོས་རྣམས་སྟོང་ཞིང་རྟོག་དང་བྲལ། །དམིགས་མེད་རང་བྱུང་བྱང་ཆུབ་སེམས། །མཁའ་ལྟར་མཉམ་པ་ཆོས་ཀྱི་དབྱིངས། །སྐྱེ་འགག་བྲལ་བའི་ངང་ཉིད་ལས། །ཡོད་པ་མ་ཡིན་མེད་པ་མིན། །སྟོང་པ་ཉིད་ལས་ཆོ་འཕྲུལ་བྱུང༌། །དེ་ཉིད་ཡེ་ཤེས་རོལ་པའི་དབྱིངས། །སེམས་ཉིད་ངང་ལས་གཡོ་བ་མེད། །སེམས་ཉིད་རོལ་པ་སྣང་བ་ཡང༌། །སྤྲིན་དང་འཇའ་ཚོན་ཁུག་རླངས་བཞིན། །ཡེ་ཤེས་སྒྱུ་མའི་རང་བཞིན་ལས། །དངོས་པོ་སྐྱེ་བ་ཉིད་ཀྱིས་སྟོང༌། །ཆོས་རྣམས་ཐམས་ཅད་ཐིག་ལེར་འདུས། །ཐིག་ལེ་རོལ་པའི་བྱིན་རླབས་ལས། །སེམས་ཀྱི་རང་བཞིན་བརྟན་ཐོབ་ནས། །ཡེ་ཤེས་ཕྱག་རྒྱ་དྲོད་ལ་དབབ། །བགེགས་དང་ལོག་འདྲེན་མིང་ཡང་མེད། །མཚམས་གཅོད་སྲུང་འཁོར་གདོད་ནས་གྲུབ། །ཨོཾ་ཡ་མཱནྟ་ཀ་བཛྲ་རཀྵ་མ་ཧཱ་ཏི་ལ་ཀ་ཛྙཱ་ན་ཙཀྲ་ཝརྟི་ཨེ་ཧཱུྂ་བྷྲཱུཾ། ཞེས་བརྗོད། བདུན་པ་མཆོད་པ་རྣམས་བྱིན་བརླབ་ཅིང་བྱིན་དབབ་པ་ནི། ཤ་ཆེན་གུ་གུལ་དང་སྦྱར་བའི་སྤོས་སྲེག །རོལ་མོའི་སྒྲ་དང་བཅས་ཏེ། ཧཱུྂ་༌། ནམ་མཁའི་མཐའ་དང་མཉམ་པའི་དབྱིངས་ཉིད་ན། །བཅོམ་ལྡན་རྡོ་རྗེ་ཁྲོ་རྒྱལ་འཁོར་དང་བཅས༑ ༑རྒྱལ་བ་སྲས་བཅས་སྲུང་མ་དམ་ཚིག་ཅན། །མཁའ་འགྲོ་བླ་མའི་ཚོགས་ལ་ཕྱག་འཚལ་མཆོད། །བདག་ནི་རྒྱལ་སྲིད་མཐོ་རིས་ལོངས་སྤྱོད་དང༌། །འདོད་པའི་ཡོན་ཏན་སྒྲུབ་པ་མ་ལགས་ཏེ། །འགྲོ་ལ་སྙིང་བརྩེས་སངས་རྒྱས་བསྟན་པ་སྲུང༌། །བསྟན་པ་འཇིག་བྱེད་སྒྲོལ་བར་དོན་བརྩོན་པ། །ཡེ་ཤེས་སྒྲིབ་མེད་ཁྱེད་ཀྱིས་ས་ལེར་མཁྱེན། །བཅོམ་ལྡན་འཇམ་དཔལ་ཁྲོ་རྒྱལ་གཤིན་རྗེའི་གཤེད། །ཚེ་རབས་སྔོན་ནས་སྨོན་ལམ་འབྲེལ་བའི་ལྷ། །སྔོན་གྱི་ཐུགས་དམ་རྣལ་འབྱོར་བདག་དང་གཅིག

།སྔོན་ཚེ་ལྷ་མཆོག་ཁྱོད་ཉིད་བསྙེན་ཞིང་བསྒྲུབས། །ད་ལྟར་རྩེ་གཅིག་བདག་གི་ཡི་དམ་ལྷ། །ཐུགས་དམ་འབྲེལ་བའི་ལྷ་མཆོག་བདག་བསྒྲུབ་ན། །ཐུགས་རྗེ་རྩེ་གཅིག་རྒྱུན་གྱིས་བདག་ལ་དགོངས། །བདག་ལུས་དུམ་བུ་སྟོང་དུ་གཏུབ་གྱུར་ཀྱང༌། །ཡི་དམ་ལྷ་མཆོག་ཁྱོད་ཉིད་གཏན་མི་གཏོང༌། །མི་སྲིད་སྲིད་པའི་དགྲ་དང་བགེགས་བྱུང་ན། །ཁྲོ་རྒྱལ་མཐུ་ཆེན་ཁྱོད་ཀྱིས་མཐུ་སྩོལ་ཅིག །བཅོམ་ལྡན་དབང་ཆེན་ཁྱོད་ཀྱིས་དབང་སྐུར་ཅིག །ཐུགས་རྗེས་བདུད་འདུལ་གཤིན་རྗེའི་གཤེད་ཀྱི་ལྷ། །ཁྲོ་རྒྱལ་གཤིན་རྗེའི་གཤེད་ནི་འདིར་གཤེགས་ཤིག །གཤེགས་ནས་སྐུ་གསུང་ཐུགས་ཀྱི་དངོས་གྲུབ་སྩོལ། །དུས་ཀྱི་བསྐལ་པ་མེ་ཆུ་རླུང་འཁྲུགས་ཀྱང༌། །ཁྱོད་ཉིད་གཅིག་པུས་ཐམས་ཅད་ཞི་བར་མཛོད། །ནད་མཚོན་མུ་གེའི་བསྐལ་པ་འཇིག་མཛད་པ། །གཤིན་རྗེའི་གཤེད་ཆེན་ཁྲོ་རྒྱལ་འདིར་གཤེགས་ལ། །ཐུགས་རྗེའི་ཞལ་བཟང་བདག་ལ་བསྟན་དུ་གསོལ། །དཀོན་མཆོག་སྤོང་ཞིང་དམ་ཚིག་འབྲལ་མེད་པ། །ཐལ་བར་རློགས་ཤིག་ཁྲོ་རྒྱལ་གཤིན་རྗེའི་གཤེད། །ཨོཾ་ཨཱཿབཛྲ་ཨརྒྷཾ། པཱ་དྱཾ། པུཥྤེ། དྷཱུ་པེ། ཨཱ་ལོ་ཀེ། གནྡྷེ༑ ནཻ་ཝི་དྱེ། ཤཔད་པྲ་ཏཱིཙྪ་མ་ཧཱ་ཀྲོ་དྷ་ཛྙཱ་ན་ཨཱ་ཝེ་ཤ་ཡ་ཨ་ཨ་ཨཿ ཨོཾ་སརྦ་པཉྩ་ཨ་མྲྀ་ཏ་ཧཱུྂ་ཧྲཱིཿཋཱཿ ཨོཾ་མ་ཧཱ་རཀྟ་ཛྭ་ལ་མཎྜལ་ཧཱུྂ་ཧྲཱིཿཋཱཿ ཨོཾ་མ་ཧཱ་བ་ལིངྟ་ཏེ་ཛྭ་བ་ལིངྟ་བ་ལ་བ་ཏེ་གུ་ཧྱ་ས་མ་ཡ་ཧཱུྂ་ཧྲཱིཿཋཱཿ ཨོཾ་སརྦ་པཱུ་ཛ་མ་ཧཱ་ཀྲོ་དྷ་ཛྙཱ་ན་ཨཱ་ཝེ་ཤ་ཡ་ཨ་ཨ་ཨཿ ཞེས་སྔགས་རྣམས་ལན་གསུམ་བརྗོད། བརྒྱད་པ་དམ་བཅའ་བ་ནི། ཧོཿ བཅོམ་ལྡན་དཔལ་ཆེན་ཁྲོ་རྒྱལ་གཤིན་རྗེའི་གཤེད། །ཚེ་རབས་སྔོན་ནས་ལས་དང་ཐུགས་རྗེ་དང༌། །སྨོན་ལམ་རྒྱུན་གྱིས་རྣལ་འབྱོར་བདག་དང་འབྲེལ། །ཐུགས་དམ་འབྲེལ་བའི་ལྷ་མཆོག་གཤིན་རྗེའི་གཤེད། །སྲོག་ལ་བབ་ཀྱང་ལྷ་མཆོག་ཁྱོད་མི་གཏོང༌། །ཐུགས་རྗེ་རྩེ་གཅིག་རྒྱུན་གྱིས་བདག་ལ་དགོངས། །ལྷ་མཆོག་བདག་ལ་དབང་བསྐུར་བྱིན་གྱིས་རློབས། །སྐུ་གསུང་ཐུགས་ཀྱི་དངོས་གྲུབ་བསྩལ་དུ་གསོལ། །བྱམས་པའི་ཞལ་བཟང་བདག་ལ་བསྟན་དུ་གསོལ། །

ཞེས་བརྗོད། དགུ་པ་ཚོགས་བསག་པ་ནི། ཧཱུྂ་༌། བདག་ཉིད་ཁྲོ་རྒྱལ་སྐུར་གསལ་བའི། །སྙིང་གར་ཨ་ལས་ཉི་མའི་དལ། །དེའི་སྟེང་ཧཱུྂ་ལས་རྡོ་རྗེ་ཆེ། །ནག་པོ་རྩེ་དགུ་རྭ་གདེངས་པའི༑ ༑ལྟེ་བར་ཧཱུྂ་ཡིག་ནག་པོ་འབར། །དེ་ལས་འོད་ཟེར་རབ་འཕྲོས་པས། །བླ་མ་དཀོན་མཆོག་རིག་པའི་ལྷ། །རྡོ་རྗེ་འཇིགས་བྱེད་ལ་སོགས་པ། །མདུན་གྱི་ནམ་མཁར་སྤྱན་དྲངས་གྱུར། །ཆོས་དབྱིངས་འོག་མིན་ཕྱོགས་བཅུའི་ཞིང་ཁམས་ནས། །སྐྱེ་མེད་ཆོས་སྐུ་ལོངས་སྐུ་རྫོགས་པའི་སྐུ། །སྤྲུལ་སྐུ་ཆོས་ཉིད་དགེ་འདུན་སྲས་བཅས་ལ། །ལུས་ངག་ཡིད་གསུམ་དང་བས་ཕྱག་འཚལ་ལོ། །ཕྱི་ནང་གསང་བའི་མཆོད་སྤྲིན་རྒྱ་ཆེན་པོ། །དངོས་འབྱོར་ཡིད་ཀྱིས་རྣམ་སྤྲུལ་འཇིག་རྟེན་བཀང༌། །སྐུ་གསུམ་ལྷུན་རྫོགས་སངས་རྒྱས་ཐམས་ཅད་དང༌། །བྱང་ཆུབ་སེམས་སོགས་ཀུན་ལ་རྒྱས་པར་འབུལ། །འདོད་ཆགས་ལ་སོགས་ཉོན་མོངས་དབང་གིས་ནི། །ལུས་ངག་ཡིད་ཀྱིས་སྡིག་པ་ཅི་བགྱིས་པ། །ཐམས་ཅད་སྐུ་གསུམ་རྡོ་རྗེའི་བདེ་གཤེགས་དང༌༑ ༑བྱང་ཆུབ་སྤྱན་སྔར་མ་ལུས་བཤགས་པར་བགྱི། །ཕྱོགས་བཅུ་དུས་གསུམ་སངས་རྒྱས་ཐམས་ཅད་དང༌། །བྱང་ཆུབ་སེམས་དཔའ་དག་དང་འགྲོ་བ་ཡི། །རྒྱ་ཆེན་རབ་ཟབ་བསོད་ནམས་དགེ་བའི་ཚོགས། །དེ་དག་ཀུན་གྱི་རྗེས་སུ་བདག་ཡི་རང༌། །ཕྱོགས་བཅུའི་འཇིག་རྟེན་བསམ་ཡས་དཔག་མེད་ན། །སྐུ་གསུམ་རྫོགས་པའི་སངས་རྒྱས་ཇི་སྙེད་གཅིག །བཞུགས་ཤིང་མཉམ་བཞག་འགྲོ་འདུལ་དེ་དག་ལ། །ཆོས་ཀྱི་འཁོར་ལོ་བླ་མེད་བསྐོར་བར་བསྐུལ། །དུས་གསུམ་བདེ་གཤེགས་མྱ་ངན་འདའ་བཞེད་པ། །དེ་དག་ཀུན་ལ་བདག་གིས་ཐལ་སྦྱར་ཏེ། །འགྲོ་བའི་དོན་དུ་བསྐལ་པ་དཔག་མེད་དུ། །བཞུགས་ཤིང་ཐུགས་རྗེས་དོན་མཛད་གསོལ་བ་འདེབས། །སྐྱེ་མེད་ངང་ལས་ཡེ་ཤེས་སྐུར་སྟོན་ཅིང༌། །ཐུགས་རྗེ་ཆེན་པོས་ཀུན་ལ་ཁྱབ་མཛད་པའི། །དཔའ་བོ་བདུད་འདུལ་སངས་རྒྱས་ཐམས་ཅད་ལ། །བྱང་ཆུབ་བར་དུ་བདག་ནི་སྐྱབས་སུ་མཆི། །ཕྱག་འཚལ་མཆོད་དང་སྡིག་པ་བཤགས་ལ་སོགས། །དགེ་བ་གཞན་གྱི་དེ་དག་ཐམས་ཅད་ཀུན། །བླ་མེད་བྱང་ཆུབ་དམ་པ་ཐོབ་བྱའི་ཕྱིར། །བདག་གིས་ཡང་དག་ཡོངས་སུ་བསྔོ་བར་བགྱི། །

ཞེས་གསུམ་དང༌། བླ་མ་ཡི་དམ་གཤིན་རྗེའི་གཤེད། །དཔའ་བོ་མཁའ་འགྲོ་སྲུང་མར་བཅས། །མ་ལུས་བདག་ལ་དགོངས་སུ་གསོལ། །སེམས་ཅན་ཀུན་དོན་བསྒྲུབ་པའི་ཕྱིར། །བདག་གིས་བཛྲ་བྷཻ་ར་བ། །སྒོམ་དང་བཟླས་པར་བྱ་ལགས་ཀྱི། །དེ་ཡི་དངོས་གྲུབ་མ་ལུས་པ། །འབད་མེད་མྱུར་དུ་བསྩལ་དུ་གསོལ༑ ༑དེ་སྐད་གསོལ་བཏབ་ལྷ་བླ་མས། །རྗེས་སུ་གནང་བ་ལེགས་བསྩལ་ནས། །བཛྲ་མུཿ ཚོགས་ཞིང་རང་གནས་གཤེགས་པར་གྱུར། ། ཅེས་བརྗོད་ཅིང་བསྒོམ་མོ། གཉིས་པ་དངོས་གཞི་ལ། ཚད་མེད་བཞི་དང་ཏིང་འཛིན་གསུམ། །རྟེན་དང་ཞིང་ཁམས་གསུམ་དག་དང༌། །བརྟེན་པ་གཙོ་འཁོར་བསྐྱེད་སྤྱན་དྲངས། །དབང་བསྐུར་རྒྱས་གདབ་གནས་གསུམ་དང༌། །སྐྱེ་མཆེད་བྱིན་རླབས་བཞུགས་ཕྱག་འཚལ། །མཆོད་བསྟོད་རྫོགས་རིམ་མདུན་བསྐྱེད་སྒྲུབ། །འཛབ་བཟླ་རྟགས་མཐོང་དངོས་གྲུབ་བླང༌། །དང་པོ་ཚད་མེད་བཞི་ནི། ཧཱུྂ་༌། མཐའ་ཡས་སེམས་ཅན་མ་ལུས་པ། །སྡིག་སྤོང་དགེ་བ་རྣམ་པར་སྤྱོད། །སེམས་ཀྱི་རྒྱུད་བཅིངས་ཡོངས་སུ་དག །སྡུག་བསྔལ་རྒྱུ་འབྲས་དང་བྲལ་ཞིང༌། །བདེ་བའི་རྒྱུ་འབྲས་ཕྲད་པར་ལྡན། །དེ་ཉིད་མི་འབྲལ་རྒྱུན་བསྟེན་ཅིང༌། །ཐམས་ཅད་ཀུན་སྙོམས་ཆོས་བརྒྱད་བྲལ། ། གཉིས་པ་ཏིང་འཛིན་གསུམ་ནི། ཧཱུྂ་༌། གཟུང་དང་འཛིན་པའི་ཆོས་ཐམས་ཅད། །བདག་མེད་སྤྲོས་བྲལ་མ་བཅོས་ངང༌། །རང་བཞིན་རྣམ་དག་བྱང་ཆུབ་སེམས། །སྣང་སྟོང་འོད་གསལ་སྟོང་པ་ཉིད། །དེ་དག་མ་རྟོགས་སེམས་ཅན་རྣམས༑ ༑སྙིང་རྗེའི་ཡུལ་གྱུར་དེ་དོན་ཕྱིར། །རང་རིག་དྷཱིཿཡིག་དམར་སེར་ནི། །ཉི་མ་ཇི་བཞིན་ནམ་མཁར་གནས། ། གསུམ་པ་རྟེན་བསྐྱེད་པ་ནི། རཾ་ལས་ཉི་དཀྱིལ་འོད་འབར་སྟེང༌། །ཧཱུྂ་ལས་སྣ་ཚོགས་རྡོ་རྗེ་ཡི། །ལྟེ་བར་ཧཱུྂ་འོད་ཞུ་བ་ལས། །རྡོ་རྗེའི་ས་གཞི་ར་བ་གུར། །ཕྱི་རོལ་ཡེ་ཤེས་མེ་ཆེན་འབར། །དེ་ནང་དུར་ཁྲོད་རྔམ་པའི་ཞིང༌། །མི་དང་རྟ་ལ་སོགས་པའི་རོ། །རློན་དང་སྐམ་དང་རུལ་བ་དང༌། །གསར་རྙིང་སྟོད་སྨད་རངས་པ་དང༌། །རེངས་འཁུམ་བུབ་འགྱེལ་ལངས་དང་རྒྱུག

།ལྷུ་དུམ་མགོ་དང་ཕྱེད་ཚལ་དང༌། །ཀེང་རུས་བྲུལ་དང་ཚལ་པ་སོགས། །སྤུངས་དང་བཀྲམ་པའི་བར་མཚམས་ཀུན། །ཁྲག་ཞག་ཆུ་སེར་རྐང་ཀླད་དང༌། །ལྷ་བ་ནང་ཁྲོལ་སྐྲ་སེན་དང༌། །སྟག་གཟིག་དོམ་དྲེད་ཀཾ་ཀ་དང༌། །བྱ་གླག་རྒོད་དང་དུར་བྱ་དང༌། །བྱ་རོག་འུག་པ་ཅེ་སྤྱང་ཚོགས༑ ༑རོ་ལ་འདྲད་དང་གཤོག་པ་དང༌། །ཐུང་ཞིང་འགྱེད་དང་ལོངས་སྤྱོད་བྱེད། །མ་གཤིན་དྲེགས་པ་སྡེ་བརྒྱད་དང༌། །སྣང་སྲིད་ཕོ་མོ་ཀླུ་རྒྱུད་ཀྱིས། །བསྡུས་པའི་འབྱུང་པོ་དཔག་མེད་དང༌༑ ༑འཇིག་རྟེན་ཡི་དྭགས་སྲོག་ཟན་ཚོགས། །ཤ་ཟ་ཁྲག་འཐུང་རུས་ལ་འཆའ། །ལྡག་ཉོག་ལྟ་དགོད་ངུ་དང་རྒོད། །ཆོ་ངེ་ཁུ་འདེབས་བྲང་རྡུང་དང༌། །བཤུག་གླུ་ལེན་ཅིང་རྐན་སྒྲ་རྡེབ། །གར་བྱེད་འཁྲབ་དང་རྒྱུག་བྱེད་མཆོང༌། །སྣ་ཚོགས་ཆོ་འཕྲུལ་ཅིར་ཡང་སྟོན། །གཞན་ཡང་ཕྱོགས་སྐྱོང་ཞིང་སྐྱོང་ལྷ། །ཀླུ་དང་མཆོད་རྟེན་རི་ཤིང་མེ། །ཆུ་དང་གྲུབ་ཆེན་རྣལ་འབྱོར་སོགས། །བཀོད་པ་ཚད་ལས་འདས་པའི་དབུས། །ཐོད་པའི་གུར་ཁང་ཡངས་པའི་ནང༌། །དམར་སེར་བྷྲཱུཾ་ཡིག་ཡོངས་གྱུར་པ། །གནམ་ལྕགས་མཚོན་ཆའི་འཁོར་ལོ་ནི། །ཕྱོགས་མཚམས་བརྒྱད་དང་སྟེང་འོག་བཅུར། །རབ་འབར་རྩིབས་ལྡན་ལྟེ་བའི་དབུས། །ཡཾ་ལས་རླུང་དཀྱིལ་སྔོན་པོ་ནི། །རྡོ་རྗེ་རྒྱ་གྲམ་བ་དན་མཚན། །དེའི་སྟེང་ཨ་ལས་ཟླ་དཀྱིལ་སྟེང༌། ། བཞི་པ་ཞིང་ཁམས་གསུམ་དག་པ་ནི། ནམ་མཁའི་དྷཱིཿཡིག་དེར་བབ་པས། །རལ་གྲི་དྷཱིཿས་མཚན་ཡོངས་གྱུར་ལ། །འཇམ་པའི་རྡོ་རྗེ་གསེར་གྱི་མདོག །ཞི་ཚུལ་དར་དང་རིན་ཆེན་བརྒྱན། །ཨུཏྤལ་ལ་གནས་རལ་གྲི་དང༌། །གླེགས་བམ་འཛིན་པའི་ཐུགས་ཀ་རུ། །ཨ་ལས་ཉི་དཀྱིལ་དང་བཅས་ལས། །འོད་འཕྲོས་ཕྱོགས་བཅུའི་སངས་རྒྱས་དང༌། །བྱང་སེམས་ལྷ་མོ་ཁྲོ་བོར་བཅས། །སྤྱན་དྲངས་ཉིར་ཐིམ་རོ་གཅིག་གྱུར། །སྐུ་ཡི་ཞིང་ཁམས་དག་པའོ། །དེ་ལས་འོད་འཕྲོས་ཕྱོགས་ཀུན་ཏུ། །དཔག་ཚད་སྟོང་ཕྲག་འབུམ་ཁྱབ་སྤྲོས། །སྔགས་ཀྱི་བྱིན་རླབས་ཀུན་བསྡུས་ཏེ། །ཐིམ་པས་ཉི་དཀྱིལ་འཇམ་མགོན་བཅས། །འོད་ཞུ་ཧཱུྂ་ནག་འོད་ལྔ་འབར། །གསུང་གི་ཞིང་ཁམས་དག་པའོ། །དེ་ལས་འོད་འཕྲོས་ཕྱོགས་བཅུ་ཡི། །རྒྱལ་བ་སྲས་བཅས་ཞི་དང་ཁྲོ། །ཕྱག་མཚན་ཀུན་བསྡུས་ཧཱུྂ་ལ་ཐིམ། །ཡོངས་གྱུར་རྡོ་རྗེ་ནག་པོ་ནི། །རྩེ་དགུ་རྭ་གདེངས་འོད་ལྔ་འབར། །ལྟེ་བར་ཉི་དབུས་ཧཱུྂ་ནག་བརྗིད། །འོད་འཕྲོས་སངས་རྒྱས་ཞིང་ཡང་དག

།སེམས་ཅན་མ་ལུས་ཡོངས་སྨིན་བྱས༑ ༑ཐུགས་ཀྱི་ཞིང་ཁམས་དག་པའོ། །

ལྔ་པ་བརྟེན་པ་ལྷ་གཙོ་བོ་བསྐྱེད་པ་ནི། ཧཱུྂ་དང་རྡོ་རྗེ་ལས་སྤྲོས་པའི། །རྡོ་རྗེ་ཕྲ་མོའི་འོད་ཟེར་གྱིས། །སངས་རྒྱས་བྱང་སེམས་ཞི་ཁྲོའི་ལྷ། །ནམ་མཁར་ཏིལ་གྱི་གང་བུ་ལྟར། །གང་བ་ཉི་ཤར་གནས་རྣམས་ཀྱིས། །འགྲོ་ཀུན་སྨིན་སྦྱངས་བྱང་ཆུབ་བཀོད། །འདུས་ནས་དེ་དག་ཐམས་ཅད་ཀུན། །རྡོ་རྗེ་ཧཱུྂ་བཅས་ལ་ཐིམ་ཞིང༌། །དེ་དག་ཡོངས་སུ་གྱུར་པ་ལས༑ ༑བདག་ཉིད་རྡོ་རྗེ་ཁྲོ་བོའི་རྒྱལ། །ཤིན་ཏུ་མི་བཟད་གཤིན་རྗེའི་གཤེད། །རྡོ་རྗེ་འཇིགས་བྱེད་སྐུ་རུ་གྱུར། །རབ་ཏུ་ཁྲོ་ཞིང་རྔམ་པའི་གདོང༌། །དུས་མཐའི་མེ་ལྟར་རབ་ཏུ་འབར། །སྐུ་མདོག་མིག་སྨན་ལྟར་གནག་ཅིང༌། །ཞལ་དགུ་ཕྱག་ནི་སུམ་ཅུ་བཞི། །ཞབས་ནི་བཅུ་དྲུག་མཚན་མ་སྒྲེང༌། །རྩ་ཞལ་ཁྲོས་པ་མ་ཧེའི་གདོང༌། །རྭ་ཡི་གཡས་ཀྱི་ཞལ་གསུམ་ནི། སྔོ་དང་དམར་པོ་སེར་ཞིང་ཁྲོ། །གཡོན་གསུམ་དཀར་དུད་ནག་ཅིང་རྔམ། །སྟེང་ཞལ་རྭ་སྤྲག་ཞལ་དམར་པོ། །སྲིན་པོ་ཁྲོས་ཚུལ་ཁྲག་འཐུང་འཛག །དེ་སྟེང་འཇམ་དཔལ་ཞལ་སེར་ནག །འཛུམ་བཅས་ཡིད་ཙམ་ཁྲོས་པ་ཡི། །གཞོན་ནུ་ཟུར་ཕུད་ལྔ་དང་ལྡན། །ཀུན་ཀྱང་སྤྱན་གསུམ་མཆེ་བ་གཙིགས། །སྨ་ར་སྨིན་མ་གློག་ལྟར་འཁྱུག །ཤིན་ཏུ་གཏུམ་རྔམ་འཇིགས་ཚུལ་ཅན། །ཁྲོ་གཉེར་ལྗགས་འདྲིལ་ཤ་ཁྲག་དང༌། །རྐང་ཀླད་ཁུ་ཞག་ཟ་ཞིང་འཛག །ཧ་ཧཱ་ཕོ་མོའི་རྔམ་སྒྲ་སྒྲོག །ཕྱག་གཡས་དང་པོས་གྲི་གུག་དང༌། །གཡོན་པས་ཐོད་ཁྲག་ཐུགས་ཀར་འཛིན། །གཉིས་པ་གཉིས་ཀྱིས་གླང་ལྤགས་གྱོན། །གཡས་ཕྱག་བཅོ་བརྒྱད་སྟེང་ནས་རིམ། །མཚོན་ཆ་རྩེ་གཅིག་གཏུན་ཤིང་གྲི། །རྡོ་རྗེ་རྩེ་གཅིག་སྟ་རེ་མདུང༌། །མདའ་ཆེན་ལྕགས་ཀྱུ་དབྱུག་ཏོ་དང༌། །ཁ་ཊྭཱཾ་འཁོར་ལོ་རྡོ་རྗེ་དང༌། །ཐོ་བ་རལ་གྲི་ཅང་ཏེའུ་བསྣམས། །གཡོན་པ་བཅོ་ལྔ་སྟེང་རིམ་བཞིན། །ཚངས་མགོ་ཕུབ་རྐང་ཞགས་པ་དང༌། །ལག་པ་རྒྱུ་མ་གཞུ་ཐོད་ཚལ། །རོ་རས་གསལ་ཤིང་མེ་ཐབ་འབར། །དྲིལ་བུ་སྡིགས་མཛུབ་འཕན་རླུང་རས། །གཡས་ཞབས་བརྒྱད་བསྐུམ་མདུན་ནས་རིམ། །མི་དང་མ་ཧེ་གླང་བོང་བུ། །རྔ་མོང་ཁྱི་ལུག་ཝ་མནན་ཅིང༌། །གཡོན་ཞབས་བརྒྱད་བརྐྱང་མདུན་རིམ་བཞིན། །བྱ་རྒོད་འུག་པ་བྱ་རོག་དང༌། །ནེ་ཙོ་ཁྲ་དང་ཁྱུང་རི་སྐེགས། །བཞད་མནན་རལ་པ་དམར་སེར་ཚོགས། །གྱེན་བརྫེས་ཐོད་པ་ལྔ་ལྔས་བརྒྱན། །གཅེར་བུ་གསུས་ཁྱིམ་ཆེ་ལ་བརྗིད། །ཐོད་རློན་ཁྲག་འཛག་དོ་ཤལ་དང༌། །ཀེང་རུས་དུར་ཁྲོད་ཆས་བརྒྱད་འཆང༌། །ཡེ་ཤེས་འོད་ལྔའི་མེ་ཀློང་བསྒྱིངས། །ཧ་ཧཱ་ཕེཾ་གྱི་སྒྲ་བསྒྲགས་པས། །ཚངས་པ་བརྒྱ་བྱིན་དབང་ཕྱུག་དང༌། །ཁྱབ་འཇུག་གཞོན་ནུ་ཟ་བར་བྱེད། །ཁམས་གསུམ་དྲེགས་པ་གསོལ་མཛད་པའི། །འཇིགས་བྱེད་ཆེན་པོའང་འཇིགས་པར་བྱེད། །འཇིག་རྟེན་འདས་དང་འཇིག་རྟེན་པའི༑ ༑ལྷ་རྣམས་ཀུན་ལ་སྡིགས་མཛུབ་བསྒྲེངས། །གཤིན་རྗེ་འཇིགས་བྱེད་དྲེགས་པ་འཇོམས། །དུར་ཁྲོད་གནས་པའི་མ་མོ་དང༌། །མཁའ་འགྲོ་ལྷ་དང་གནོད་སྦྱིན་དང༌། །རོ་ལངས་གཏུམ་པོ་རྒོད་རྣམས་དང༌། །དྲེགས་པ་ཅན་ཀུན་བྲན་དུ་ཁོལ། །དུར་ཁྲོད་དཀྱིལ་འཁོར་དབུས་ན་བཞུགས། །

དྲུག་པ་འཁོར་སྤྲོ་བ་ནི། བདག་ཉིད་ཁྲོ་རྒྱལ་འཇིགས་བྱེད་ཀྱི། །ཐུགས་ནས་རང་རང་མདོག་ལྡན་ཧཱུྂ་ཡིག་བཅུ། །རབ་འབར་ཕྱོགས་བཅུའི་རྩིབས་ནང་སྤྲོས་པ་ལས། །རྡོ་རྗེ་དྲག་པོ་སྨུག་ནག་འཁོར་ལོ་ཤར། །རྡོ་རྗེ་སྙིང་པོ་སེར་ནག་རྡོ་རྗེ་ལྷོ། །རྡོ་རྗེ་རྒྱལ་པོ་དམར་ནག་བེ་ཅོན་ནུབ། །རྡོ་རྗེ་གཏུམ་པོ་ལྗང་ནག་རལ་གྲི་བྱང༌། །དེ་བཞིན་ཤར་ལྷོ་ལྷོ་ནུབ་ནུབ་བྱང་དང༌། །བྱང་ཤར་རྩིབས་ནང་གནས་པའི་ཁྲོ་བོ་ནི། །རྡོ་རྗེ་རྣོན་པོ་དཀར་པོ་ཁ་ཊྭཱཾ་འཛིན། །རྡོ་རྗེ་འབར་བ་དམར་སེར་མེ་དཔུང་ཐོགས༑ ༑རྡོ་རྗེ་འབེབས་པ་དམར་སྨུག་གསལ་ཤིང་འཛིན། །རྡོ་རྗེ་སྟོབས་ཆེན་མཐིང་སྐྱ་དགྲ་སྟ་ཕྱར། །སྟེང་རྩིབས་ཁྲོ་རྒྱལ་རྡོ་རྗེ་འཆང་ཆེན་ནི། །མཐིང་ནག་རྡོ་རྗེ་གསོར་ཤིང་འཕེན་པའི་སྟངས༑ ༑འོག་གི་རྩིབས་ལ་རྡོ་རྗེ་ནག་པོ་ནི། །ནག་པོ་རྡོ་རྗེ་རྒྱ་གྲམ་འགྱིང་བ་འཕྱར། །བཅུ་ག་གཡོན་པ་སྡིགས་མཛུབ་ཞགས་པ་འཛིན། །སྤྱན་གསུམ་མཆེ་གཙིགས་ཁྲོ་ཚུལ་བརྐྱང་བསྐུམ་ཞིང༌༑ ༑མེ་དཔུང་ཀློང་ན་མི་བཟད་འཇིགས་ཚུལ་བཞུགས། ། བདུན་པ་སྤྱན་དྲང་བ་ནི། ཤ་ཆེན་གུ་གུལ་དང་སྦྱར་བ་བསྲེག །རྐང་གླིང་ཐོད་རྔ་སོགས་དུར་ཁྲོད་ཀྱི་རོལ་མོའི་སྒྲ་དྲག་པོ་དང་བཅས་ཏེ། ཧཱུྂ་༌། ཆོས་ཀྱི་དབྱིངས་ཀྱི་ཕོ་བྲང་ནས། །ཆོས་སྐུའི་ངང་ལས་མ་གཡོས་ཀྱང༌། །གདུལ་བྱ་རྣམས་སྦྱང་མཐར་བསྒྲལ་ཕྱིར། །ཡེ་ཤེས་རོལ་པར་སྣང་བ་ཡི། །ཁྲོ་རྒྱལ་གཟུགས་སྐུར་བཞེངས་སུ་གསོལ༑ ༑ཧཱུྂ་༌། ཡེ་ཤེས་ཁྲོ་རྒྱལ་འབར་བའི་སྐུ། །ཐབས་དང་ཤེས་རབ་དཀྱིལ་འཁོར་ཚོགས། །ཐུགས་རྗེའི་ཐབས་ཀྱིས་སྤྱན་འདྲེན་ན། །དབྱིངས་ནས་སྐུ་སྐྱོད་གནས་འདིར་གཤེགས། །ཧཱུྂ་༌། ཆོས་ཀྱི་སྐུ་ལས་མ་གཡོས་ཀྱང༌། །རྔམ་བརྗིད་ཁྲོ་བོའི་རྒྱལ་པོར་སྤྲུལ། །གཤིན་རྗེ་གདུག་པ་འདུལ་བའི་ཕྱིར། །མ་ལུས་འཁོར་བཅས་གཤེགས་སུ་གསོལ། །ཨོཾ་ཤྲཱི་བཛྲ་བྷཻ་ར་བ་ས་པ་རི་ཝཱ་ར་བཛྲ་ས་མཱ་ཛཿ

ཨེ་ཧྱེ་ཧི། ཧཱུྂ་༌། དམ་ཚིག་པ་དང་ཡེ་ཤེས་པ། །གཉིས་འཛིན་འཁྲུལ་ངོར་སོ་སོར་སྣང༌། །དོན་དམ་དབྱིངས་སུ་ཡེ་ནས་གཅིག །གཉིས་སུ་མེད་པར་རོ་གཅིག་བསྟིམ། །ཛཿཧཱུྂ་བཾ་ཧོཿ བརྒྱད་པ་དབང་བསྐུར་རྒྱས་གདབ་ནི། ཧཱུྂ་༌། རང་གི་ཐུགས་ལས་འོད་འཕྲོས་པས། །རིགས་ལྔ་ཡབ་ཡུམ་མདུན་སྤྱན་དྲངས། །དེ་བཞིན་གཤེགས་པས་བདག་ལ་ནི། །དབང་བསྐུར་སྩོལ་ཞེས་གསོལ་བཏབ་པས། །བུམ་པས་དབང་བསྐུར་སྒྲིབ་པ་སྦྱངས། །ཆུ་ལྷག་གྱེན་འཁྱིལ་མཚོག་མའི་སྟེང༌། །རྣམ་སྣང་མདུན་དུ་རྡོར་སེམས་དང༌། །རྣ་ལྟག་གཡས་པར་རིན་ཆེན་འབྱུང༌། །ལྟག་པར་དཔག་མེད་རྣ་ལྟག་གཡོན། །དོན་གྲུབ་ཀྱིས་བརྒྱན་དབང་ལྷ་རྣམས། །རང་ལ་ཐིམ་པས་སྨིན་པར་བྱས། ། དགུ་པ་གནས་གསུམ་དང་སྐྱེ་མཆེད་བྱིན་བརླབ་པ་ནི། ཧཱུྂ་༌། རྡོ་རྗེ་འཇིགས་བྱེད་འཁོར་བཅས་ཀྱི། །དཔྲལ་མགྲིན་སྙིང་ག་ཨོཾ་ཨཱཿཧཱུྂ། །དཀར་དམར་མཐིང་ལས་འོད་འཕྲོས་པས། །འགྲོ་དྲུག་སྒོ་གསུམ་སྒྲིབ་པ་སྦྱངས། །རྒྱལ་བའི་སྐུ་གསུང་ཐུགས་རྡོ་རྗེའི། །དངོས་གྲུབ་གསུམ་བསྡུས་གནས་གསུམ་ཐིམ། །ལུས་ངག་ཡིད་གསུམ་སྐུ་གསུང་ཐུགས། །རྒྱན་གྱི་རྡོ་རྗེས་བྱིན་གྱིས་བརླབས། །དཔྲལ་བ་ལྟག་པ་མགྲིན་པར་ནི། །པདྨ་གར་དབང་སྙིང་གར་ནི། །མི་བསྐྱོད་ཀྱིས་མཚན་མིག་རྣ་བ༑ ༑སྣ་དང་ལྕེ་དང་ལུས་ཡིད་ལ། །ཀྵེཾ་ཏྲཱཾ་ཧྲཱིཿཛྲཱིཾ་མེ་དང་ནི། །ཐལིཾ་རྣམས་ལས་ས་སྙིང་དང༌། །སྤྱན་རས་གཟིགས་དང་རྡོ་རྗེ་བསྣམས། །བྱམས་པ་སྒྲིབ་སེལ་ཀུན་བཟང་རྣམས། །རང་རང་རྒྱན་དང་ཕྱག་མཚན་རྫོགས། །ཆུ་ཟླ་བཞིན་དུ་གསལ་བར་གྱུར། །ཨོཾ་མ་ཧཱ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཨོཾ་མ་ཧཱ་ཨཱ་དརྴ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཨོཾ་མ་ཧཱ་ས་མ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཨོཾ་མ་ཧཱ་པྲ་ཏི་པྲ་ཝེ་ཤ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཨོཾ་མ་ཧཱ་ཀྲྀ་ཏ་ཨ་ནུ་ཏ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཨོཾ་སརྦ་ཏ་ཐཱ་ག་ཏ་ཀཱ་ཡ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ།

ཨོཾ་སརྦ་ཏ་ཐཱ་ག་ཏ་ཝཱཀ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཨོཾ་སརྦ་ཏ་ཐཱ་ག་ཏ་ཙིཏྟ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། བཅུ་པ་བཞུགས་སུ་གསོལ་བ་ནི། ཧཱུྂ་༌། སངས་རྒྱས་ཁྲོ་རྒྱལ་གཤིན་རྗེའི་གཤེད། །ཡེ་ཤེས་རང་སྣང་དཀྱིལ་འཁོར་ལྷ། །སྒྲིབ་སྦྱོང་དངོས་གྲུབ་སྩོལ་བའི་ལྷ། །གནས་འདིར་བརྟན་པར་བཞུགས་སུ་གསོལ། །ཨོཾ་ཤྲཱི་བཛྲ་བྷཻ་ར་བ་ས་པ་རི་ཝཱ་ར་ཨཱ་ས་ན་ཏིཥྛནྟུ། བཅུ་གཅིག་པ་ཕྱག་འཚལ་བ་ནི། ཧཱུྂ་༌། སྐྱེ་མེད་ཆོས་སྐུ་དག་པ་ལ། །ཡེ་ཤེས་ཁྲོ་མཆོག་རྔམ་པའི་སྐུ། །གཟུགས་སྐུ་རོལ་པའི་དཀྱིལ་འཁོར་ལ། །སྒོ་གསུམ་དད་པས་ཕྱག་འཚལ་ལོ། །ཨོཾ་ཤྲཱི་བཛྲ་བྷཻ་ར་བ་ས་པ་རི་ཝཱ་རཱ་ཡ་ན་མ་ར་རོ་མི། བཅུ་གཉིས་པ་མཆོད་བ་ནི། ཧཱུྂ་༌། ཡེ་ཤེས་ཁྲོ་རྒྱལ་དཀྱིལ་འཁོར་ལ། །མཆོད་ཡོན་མེ་ཏོག་སྤོས་མར་མེ། །ལྷ་བཤོས་རོལ་མོ་བཅས་པ་འབུལ། །ཐུགས་རྗེས་བཞེས་ལ་དངོས་གྲུབ་སྩོལ། །ཨོཾ་ཤྲཱི་བཛྲ་བྷཻ་ར་བ་ས་པ་རི་ཝཱ་ར་ཨརྒྷཾ། པུཥྤེ། དྷཱུ་པེ། དཱི་པེ། གནྡྷེ། །ནཻ་ཝི་དྱེ། ཤཔད་པཱུ་ཛ་ཧོཿ ཧཱུྂ་༌། སྣང་སྲིད་ཀུན་བཟང་མཆོད་པའི་སྤྲིན། །གཟུགས་མཛེས་སྒྲ་སྙན་དྲི་ཞིམ་དང༌། །རོ་མཆོག་རེག་འཇམ་སྣ་ཚོགས་པ། །ཁྲོ་རྒྱལ་འབར་བའི་ཚོགས་ལ་འབུལ། །ཨོཾ་ཤྲཱི་བཛྲ་བྷཻ་ར་བ་ས་པ་རི་ཝཱ་ར་རཱུ་པ། ཤཔད། གནྡྷེ། ར་ས། སྤརྴེ་པཱུ་ཛ་ཧོཿ ཧཱུྂ་༌། དགྲ་བགེགས་དམ་སྲི་རབ་བསྒྲལ་བའི། །སྣང་མཛད་ཚིལ་ཆེན་བདུག་སྤོས་ཏེ། །བཀྲག་མདངས་ཡིད་འོང་མེ་ཏོག་ལ། །དྲོད་དང་ཚིལ་ཆེན་མར་མེ་ཉིད། །དྲི་ཆབ་དེ་ཉིད་ཤེས་བྱ་སྟེ། །རཀྟ་དེ་ཉིད་སྙིང་གི་ཁྲག །གཏོར་མ་ཤ་རུས་རྐང་ཚིལ་སོགས། །བདུད་རྩི་ཁུ་བ་ལ་སོགས་ལྔ། །དུར་ཁྲོད་ནང་མཆོད་ཆེན་པོ་སྟེ། །རྡོ་རྗེ་འཇིགས་བྱེད་ཚོགས་ལ་འབུལ། །ཨོཾ་ཤྲཱི་བཛྲ་བྷཻ་ར་བ་ས་པ་རི་ཝཱ་ར་ཨ་ནུ་རཱ་ག་པཱུ་ཛ་པྲ་ཏཱིཙྪ་སྭཱ་ཧཱ། ཧཱུྂ་༌། ཉོན་མོངས་དུག་ལྔ་རྣམ་རྟོག་ཚོགས། །གཟུང་འཛིན་དམ་སྲི་དགྲ་གདོན་བགེགས། །མཉམ་ཉིད་ངང་དུ་བསྒྲལ་བ་ཡི། །མཆོད་པ་གཤིན་རྗེའི་གཤེད་ལ་འབུལ། །ཨོཾ་ཤྲཱི་བཛྲ་བྷཻ་ར་བ་ས་པ་རི་ཝཱ་ར་རུ་ཏྲ་མ་ར་ཎ་པཱུ་ཛ་པྲ་ཏཱིཙྪ་སྭཱ་ཧཱ།

ཧཱུྂ་༌། སྣང་སྲིད་ཡེ་ཤེས་རང་ཤར་བའི། །ཕྱག་རྒྱ་དཀྱིལ་འཁོར་བསམ་མི་ཁྱབ། །མཛད་པ་ཕྲིན་ལས་འགྲུབ་པའི་རྟག །ཕྱག་རྒྱ་གར་གྱི་མཆོད་པ་འབུལ༑ ༑ཨོཾ་ཤྲཱི་བཛྲ་བྷཻ་ར་བ་ས་པ་རི་ཝཱ་ར་ནྲྀ་ཏྱཻ་པཱུ་ཛ་པྲ་ཏཱིཙྪ་སྭཱ་ཧཱ། ཧཱུྂ་༌། མཉམ་ཉིད་ངང་ལས་ནཱ་དའི་སྒྲ། །ཟིན་དང་མ་ཟིན་ཇི་སྙེད་པ། །གཞོམ་དུ་མེད་པ་སྙན་པའི་གདངས། །དྲུག་སྐྱེས་གླུ་དབྱངས་མཆོད་པར་འབུལ། །ཨོཾ་ཤྲཱི་བཛྲ་བྷཻ་ར་བ་ས་པ་རི་ཝཱ་ར་གཱི་ཏི་པཱུ་ཛ་པྲ་ཏཱིཙྪ་སྭཱ་ཧཱ། ཧཱུྂ་༌། སྣང་སྲིད་མཆོད་པའི་ལོངས་སྤྱོད་མཆོག །ཡེ་ཤེས་འདོད་ཡོན་སྣ་ཚོགས་སྣང༌། །ཕྱོགས་བཅུར་རབ་འབྱམས་རྣམ་དག་ཞིང༌། །རིན་ཆེན་གཞལ་ཡས་དཔག་བསམ་ཤིང༌། །འགྲོ་དྲུག་ལྷ་དང་ལྷ་མོའི་ཚོགས། །སྣང་སྲིད་ཀུན་བཟང་མཆོད་པའི་སྤྲིན། །ཡེ་ཤེས་ཁྲོ་རྒྱལ་ཚོགས་ལ་འབུལ། །སྐུ་གསུང་ཐུགས་ལ་མཆོད་པ་འབུལ། །ཨོཾ་ཤྲཱི་བཛྲ་བྷཻ་ར་བ་ས་པ་རི་ཝཱ་ར་སརྦ་པཱུ་ཛ་པྲ་ཏཱིཙྪ་སྭཱ་ཧཱ། ཧཱུྂ་༌། རང་བྱུང་རྣམ་དག་དུག་ལྔ་པོར། །ཡེ་ཤེས་ལྔ་རྫོགས་གྲུབ་པའི་སྨན༑ ༑བདུད་རྩི་དམ་རྫས་མཆོད་པ་འདི། །ཁྲོ་རྒྱལ་འབར་བའི་ཚོགས་ལ་འབུལ། །ཨོཾ་ཤྲཱི་བཛྲ་བྷཻ་ར་བ་ས་པ་རི་ཝཱ་ར་སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། ཞེས་ཐིགས་གཏོར་འབུལ་ཞིང་དངོས་གྲུབ་བླང་བ་ནི། ཧཱུྂ་༌། དཔལ་ཆེན་རྡོ་རྗེ་འཇིགས་བྱེད་ཆེ། །བདེ་ཆེན་གར་དབང་སྐུ་གསུང་ཐུགས། །མི་ཟད་རྒྱན་གྱི་འཁོར་ལོ་ཡི། །དབང་དང་དངོས་གྲུབ་དུས་འདིར་སྩོལ། །ཀཱ་ཡ་སིདྡྷི་ཨོཾ། ཝཱཀ་སིདྡྷི་ཨཱཿ ཙིཏྟ་སིདྡྷི་ཧཱུྂ། ཞེས་རང་གི་གནས་གསུམ་དུ་བདུད་རྩིས་ཐིག་ལེ་བྱ་ཞིང་མྱོང༌། ཧཱུྂ་༌། རཀྟ་དམར་ཆེན་སྦགས་པའི་བཅུད། །དོན་ཁྲག་དྭངས་མ་པདྨའི་ཁྲག །རྒྱུ་རྐྱེན་དྭངས་མ་རུ་དྷཱི་ར། །ཁྲོ་རྒྱལ་འབར་བའི་ཚོགས་ལ་འབུལ། །ཨོཾ་ཤྲཱི་བཛྲ་བྷཻ་ར་བ་ས་པ་རི་ཝཱ་ར་མ་ཧཱ་རཀྟ་ལ་ཁ་རཾ་ཁཱ་ཧི། ཧཱུྂ་༌། བདེ་བར་གཤེགས་སོ་གཤིན་རྗེའི་གཤེད། །རྒྱལ་བ་རྒྱ་མཚོ་བསམ་མི་ཁྱབ། །སྲིད་པའི་རྒྱ་མཚོ་མཐའ་ལས་འདས༑ ༑ཀུན་བཟང་མཆོད་སྤྲིན་རྒྱ་མཚོས་མཆོད། །སྟོང་གསུམ་དང་མཉམ་བྷནྡྷ་རུ། །འབྲུ་སྣ་ཤ་ཁྲག་རུས་ཀླད་རྐང༌། །ཞག་དང་ཆུ་སེར་ནང་ཁྲོལ་ཚོགས། །དཀར་དམར་མཛེས་པའི་རྒྱན་གྱིས་སྤྲས༑ ༑དམ་རྫས་རྨད་བྱུང་གཏོར་མ་འདི། །དཔལ་ཆེན་འཇིགས་བྱེད་ལྷ་ཚོགས་ལ། །མཆོད་པ་འབུལ་ལོ་བཞེས་སུ་གསོལ། །ཐུན་མོང་མཆོག་གི་དངོས་གྲུབ་སྩོལ། །ཨོཾ་ཤྲཱི་བཛྲ་བྷཻ་ར་བ་ས་པ་རི་ཝཱ་ར་ཨི་དཾ་བ་ལིངྟ་སརྦ་ཤ་ཏྲཱུཾ་མ་ཧཱ་རཀྟ།

གོ་རོ་ཙ་ན། ཙིཏྟ། ཀེཾ་ནི་རི་ཏི། བ་སུ་ཏ། གྲྀཧྞ་གྲྀཧྞ་པཱུ་ཛ་ས་མ་ཡ་སྭཱ་ཧཱ། བཅུ་གསུམ་པ་བསྟོད་པ་ནི། ཤ་ཆེན་གྱི་སྤོས་དང་བཅས་ཏེ། ཧཱུྂ་༌། འཕགས་མཆོག་ཁྲོ་རྒྱལ་རྡོ་རྗེ་འཇིགས་བྱེད་ནི། །སྐྱེ་མཆེད་རྣམ་དག་ཆོས་ཀྱི་དབྱིངས་ཉིད་ལས། །འགག་མེད་རང་བྱུང་ཆེན་པོའི་སྐུ་བཞེངས་ཤིག །བདུད་འདུལ་དཔལ་ཆེན་ཕྱག་རྒྱ་འདིར་སྟོན་ཅིག །སྐུ་མདོག་མཐིང་ནག་མི་འགྱུར་དྲག་པོར་མཛད། །དབུ་དགུ་གབ་པ་མཚོན་ཆ་ནད་དགུ་འབེབས། །དབུས་ཞལ་མ་ཧེའི་གདོང་ཁྲོས་ཁྲག་འཐུང་བ། །སྤྱི་གཙུག་ཁྲོ་འཇིགས་དམར་པོ་སྲིན་པོའི་ཞལ། །སྟེང་ཞལ་འཇམ་དཔལ་ཞལ་སེར་གཏུམ་ཁྲོ་འཇིགས། །རྭ་གཡས་ཞལ་གསུམ་སྔོ་དམར་སེར་པོ་ཁྲོ། །རྭ་གཡོན་ཞལ་གསུམ་དཀར་དང་དུད་ཁ་གནག །སྤྱན་གསུམ་མཆེ་གཙིགས་སྨ་ར་ཨག་ཚོམ་སེར། །སྨིན་མ་ཁྲོ་གཉེར་གློག་སྟོང་འོད་དུ་འཁྱུག །གཡས་ཞལ་གསུམ་ནས་ཧཱུྂ་སྒྲ་རྔམ་བསྒྲགས་པས། །སྟོང་གསུམ་དྲེགས་པ་མ་ལུས་བྲན་དུ་ཁོལ། །གཡོན་ཞལ་གསུམ་ནས་ཕཊ་སྒྲ་རྔམ་བསྒྲགས་པས། །གདུག་པའི་དགྲ་བགེགས་ཐལ་བར་རློག་པར་བྱེད། །དབུས་ཞལ་གསུམ་ནས་ཕེཾ་གྱི་སྒྲ་བསྒྲགས་པས། །དུར་ཁྲོད་མ་ཚོགས་ཐམས་ཅད་དབང་དུ་བསྡུས༑ ༑དབུས་ཞལ་མ་ཧེ་ཁྲོ་གཏུམ་བཞད་པ་ཡིས། །སྟོང་གསུམ་མ་ལུས་གཡོ་འགུལ་ལྡེག་པར་བྱེད། །ཕྱག་རྣམས་དང་པོས་ ་་་་་དང་པོ་གཉིས། གྲི་གུག་ཐོད་ཁྲག་བསྣམས། །ཕྱག་གཉིས་ ་་་་་གཉིས་པ་གཉིས་ཀྱིས། གླང་པོའི་པགས་རློན་འཛིན་ཅིང་མནབས། །གསུམ་པ་ ་་་་་གཉིས། མཚོན་རྩེ་གཅིག་པ་ཚངས་པའི་མགོ། །བཞི་པ་ ་་་་་གཉིས། གཏུན་ཤིང་རྡེག་ཅིང་གོ་ཕུབ་བསྣམས། །ལྔ་པ་ ་་་་་གཉིས། ཆུ་གྲི་དང་ནི་མི་ཡི་རྐང༌། །དྲུག་པ་ ་་་་་གཉིས། རྡོ་རྗེ་རྩེ་གཅིག་ཞགས་པ་བསྣམས། །བདུན་པ་ ་་་་་གཉིས། སྟ་རེ་དང་ནི་མིའི་ལག་པ། །བརྒྱད་པ་ ་་་་་གཉིས། མདུང་ཐུང་རྡོ་རྗེའི་ཞགས་པ་བསྣམས། །དགུ་པ་ ་་་་་གཉིས། མདའ་ཆེན་དང་ནི་རྡོ་རྗེའི་གཞུ། །བཅུ་པ་

་་་་་གཉིས། ལྕགས་ཀྱུ་དག་དང་ཐོད་ཚལ་བསྣམས། །བཅུ་གཅིག་ ་་་་་གཉིས། དབྱུག་ཏོ་དང་ནི་དུར་ཁྲོད་རས། །བཅུ་གཉིས་ ་་་་་གཉིས། ཁ་ཊྭཱཾ་ག་དང་གསལ་ཤིང་བསྣམས། །བཅུ་གསུམ་ ་་་་་གཉིས། འཁོར་ལོ་ཐོ་བ་མེ་དཔུང་འབར། །བཅུ་བཞི་ ་་་་་གཉིས། རྡོ་རྗེ་ཁ་གདངས་དྲིལ་བུ་འཁྲོལ། །བཅོ་ལྔ་ ་་་་་གཉིས། རྡོ་རྗེའི་ཐོ་བ་སྡིག་མཛུབ་བསྒྲེངས། །བཅུ་དྲུག་ ་་་་་གཉིས། རལ་གྲི་འབར་བ་འཕན་རྩེ་གསུམ། །བཅུ་བདུན་ ་་་་་གཉིས། ཅང་ཏེའུ་རླུང་བསྐྱོད་རས་བསྣམས་པ། །སྣ་ཚོགས་མཚོན་ཆ་གདུག་པ་ཀུན་འདུལ་ཞིང༌། །དགྲ་བགེགས་མ་ལུས་མྱུར་དུ་སྒྲོལ་བར་མཛོད། །བཅུ་དྲུག་ཞབས་ནི་བརྐྱང་བསྐུམ་ཚུལ་བཞུགས་པ། །ཞབས་ཀྱི་དང་པོས་མི་དང་བྱ་རྒོད་མནན། །གཉིས་པའི་ཞབས་ཀྱིས་མ་ཧེ་འུག་པ་མནན། །གསུམ་པའི་ཞབས་ཀྱིས་གླང་པོ་བྱ་རོག་མནན། །བཞི་པའི་ཞབས་ཀྱིས་བོང་བུ་ནེ་ཙོ་མནན། །ལྔ་པའི་ཞབས་ཀྱིས་རྔ་མོང་བྱ་ཁྲ་མནན། །དྲུག་པའི་ཞབས་ཀྱིས་ཁྱི་དང་ཁྱུང་ཆེན་མནན། །བདུན་པའི་ཞབས་ཀྱིས་ལུག་དང་རི་སྐེགས་མནན། །བརྒྱད་པའི་ཞབས་ཀྱིས་ཝ་དང་བཞད་མནན་པ། །འཇིག་རྟེན་བྱ་དང་དུད་འགྲོ་ཐམས་ཅད་གདན་དུ་མཛད། །ཕོ་མཚན་གྱེན་དུ་བསྒྲེངས་པས་འཇིག་རྟེན་གྱི། །བདུད་བཞི་ཟིལ་གནོན་མཁའ་འགྲོ་དབང་དུ་སྡུད། །གསང་བའི་རྡོ་རྗེས་མ་མོའི་རེ་འདོད་སྐོང༌། །གཅེར་བུ་མི་འགྱུར་དབྱར་གྱི་ཆར་སྤྲིན་འདྲ། །འཇིག་རྟེན་ལྷ་དང་གནོད་སྦྱིན་དྲེགས་པ་ཅན། །མགོ་བཅད་ཐོད་རློན་ཕྲེང་བས་དོ་ཤལ་མཛད། །ཐོད་པ་སྐམ་པོའི་ཕྲེང་བས་དབུ་བརྒྱན་ཅིང༌། །དུར་ཁྲོད་ཀེང་རུས་མང་པོའི་དོ་ཤལ་མཛད། །ཡེ་ཤེས་མེ་དཔུང་འབར་བས་སྲིད་གསུམ་སྲེག ༑རྡོ་རྗེའི་སྐུ་མཆོག་ཁྲོ་གཏུམ་རྔམ་པ་ཡིས། །བདུད་དང་མུ་སྟེགས་འཇིགས་བྱེད་འཇིགས་པར་བྱེད། །བདུད་ཀྱི་བདུད་སྡེ་བདུད་རྣམས་སྒྲོལ་མཛད་པ། །རྔམ་སྒྲ་ང་རོ་འབྲུག་སྟོང་ལྡིར་བ་ཡིས༑ ༑འཇིག་རྟེན་དྲེགས་པ་ཕོ་མོ་ཟིལ་གྱིས་གནོན། །བསྐལ་པའི་མེ་དཔུང་འབར་བའི་ཀློང་དཀྱིལ་ན། །ཤིན་ཏུ་མི་བཟད་གཏུམ་རྔམ་གར་སྟབས་བཞུགས། །ཚངས་པ་བརྒྱ་བྱིན་ཁྱབ་འཇུག་དབང་ཕྱུག་ཆེ། །ཁྲོ་བོའི་གད་རྒྱངས་བསྒྲགས་པས་སྙིང་ཁྲག་སྐྱུག

།མ་མོ་མཁའ་འགྲོ་བདུད་མོ་སྲིན་མོའི་ཚོགས། །དགྱེས་པའི་གད་མོས་དབང་སྡུད་བྲན་དུ་ཁོལ། །དུར་ཁྲོད་ཤ་ཟ་སྲིན་པོ་རོ་ལངས་དང༌། །ཅེ་སྤྱང་སྟག་དོམ་ཀཾ་ཀ་བྱ་གཅན་ཚོགས། །ཤ་ཟ་མ་ལུས་ཕོ་ཉ་སྤྲུལ་པར་འགྱེད། །ཀུན་ཀྱང་འཇིགས་པའི་ང་རོ་ཧ་ཧཱ་སྒྲོག །རྔམ་པའི་རྒྱལ་པོ་ཁྲག་འཐུང་གཤིན་རྗེའི་གཤེད། །རང་བྱུང་འགྱུར་མེད་ཐམས་ཅད་འཇོམས་མཛད་པ། །རྡོ་རྗེ་འཇིགས་བྱེད་སྐུ་ལ་ཕྱག་འཚལ་བསྟོད། །བསྟན་པ་བཤིག་རྣམས་ཐལ་བའི་རྡུལ་དུ་རློགས། །

ཞེས་བསྟོད། ཡི་དམ་གྱི་སྐུ་ལ་སེམས་མ་ཡེང་བར་གསལ་སྣང་ཡུན་རིང་དུ་འདོན། དེ་ལས་སྐྱོ་ན། ཨེ་མ། ཡེ་ཤེས་རང་འོད་མེ་རི་འབར། །མི་མཐུན་སྲུང་སྐྱོབ་རྡོ་རྗེའི་གུར། །རྣམ་རྟོག་དག་པ་དུར་ཁྲོད་འབར། །ལྟས་ངན་འཇོམས་པ་ཐོད་པའི་མཁར། །ཕྱི་སྣོད་རྣམ་དག་འཁོར་ལོ་ཆེ། །ལྟེ་བར་ཆོས་སྐུ་སྤྲོས་མེད་ཟླུམ། །རྩིབས་རྣམས་ཡེ་ཤེས་རོལ་པར་འཕྲོ། །བདུད་བཞི་ཉོན་མོངས་དུག་ལྔ་གཅོད། །ཀུན་འགྲུབ་ཆོས་ཀྱི་འཁོར་ལོ་འདིས། །བླ་མེད་བྱང་ཆུབ་ཡང་དག་ཐོབ། །སེམས་ཀྱི་སྣང་ཆ་གཤིན་རྗེའི་གཤེད། །སྟོང་པ་ཡེ་ཤེས་གཤིས་ལུགས་ཉིད། །གཏི་མུག་རྣམ་དག་མ་ཧེའི་ཞལ། །ཞེ་སྡང་དག་པས་མཚོན་ཆ་བསྣམས། །ཆགས་པ་མི་མངའ་མཚན་མ་བསྒྲེངས། །འཇམ་དཔལ་ཐུགས་ཀྱི་སྙིང་པོ་ལས། །སྤྲུལ་པའི་ཡེ་ཤེས་འོད་ཟེར་ཤར། །ཞིང་བཅུ་སྒྲོལ་ཞིང་རྣམ་རྟོག་སྦྱོང༌། །རིགས་ཅན་སེམས་དཔའ་ཆེན་པོ་སོགས། །འཁོར་ལོ་རྒྱལ་པོ་ཡུན་དུ་གནས། ། ཞེས་པ་དག་པ་དྲན་པར་བྱའོ། །བཅུ་བཞི་པ་རྫོགས་པའི་རིམ་པ་བསྒོམ་པ་ནི། ལྷ་སྐུ་འཇའ་ཚོན་ལྟ་བུ་ཡི། །ལྟེ་བར་ཧཱུྂ་ཡིག་འོད་དུ་འབར། །དེ་འོག་ཨོཾ་དམར་འོད་དུ་ཞུ། །མ་ཧེའི་ཞལ་གྱི་སྣ་བུག་ནས། །སྲོག་རྩོལ་ཐུར་སྡིག་འོག་རླུང་བསྡམ། །རླུང་དེ་ཡར་ལོག་ཡི་གེ་ནི། །གཉིས་ལ་ཐིམ་ཞིང་སླར་ཡང་རླུང༌། །ཡར་ལོག་མ་ཧེའི་སྣ་བུག་ནས། །དམར་ནག་འོད་དུ་ཕྱོགས་བཅུར་འཕྲོས། །སྣང་རྟེན་ཐམས་ཅད་གསལ་བར་བྱས། །འོད་ཟེར་ཚུར་འདུས་སྣ་བུག་ཞུགས། །ལྟེ་བའི་ཡི་གེ་གཉིས་ལ་ཐིམ། །ཡིག་གཉིས་གསལ་བར་སེམས་བཟུང་ངོ༌། །སླར་ཡང་ཧཱུྂ་གི་ནཱ་ད་ལ། །སེམས་བཟུང་སྣང་རྟེན་སྣ་ཚོགས་པ། །འོད་ཟེར་དམར་པོ་གཅིག་ཏུ་འབར། །དེ་བསྡུས་སྣང་བ་ཕྲ་རགས་ཀུན། །རང་ལ་བསྡུ་ཞིང་རང་ཉིད་ཀྱང༌། །གཡས་པའི་ཞལ་གསུམ་དག་ལ་ཐིམ། །གཡས་ཞལ་གསུམ་ནི་མ་ཧེ་ཡི། །སྣ་བུག་གཡས་ཞུགས་གཡོན་ཞལ་གསུམ། །སྣ་བུག་གཡོན་ཞུགས་སྐུ་ཐམས་ཅད། །ལྟེ་བའི་ཡི་གེ་གཉིས་ལ་ཐིམ། །ཡི་གེ་གཉིས་ཞུ་ཐིག་ལེ་ནི། །དམར་ནག་འོད་ཟེར་འབར་བར་གྱུར། །དེ་ཡང་ཇེ་ཕྲར་གྱུར་ནས་ཀྱང༌། །ཤིན་ཏུ་ཕྲ་ལ་སེམས་བཟུང་བ། །མ་ཡེང་ཡིད་ཡུལ་ཡུན་རིང་བསྒོམ། །སླར་ཡང་ཆུ་ནང་རྡོ་བསྐྱུར་བའི། །རིམ་པ་འཕེལ་བ་ཇི་བཞིན་དུ། །ཐིག་ལེ་ལས་མཆེད་ལྷ་ཡི་སྐུ། །སྔར་བཞིན་སྐད་ཅིག་རྫོགས་གསལ་གདབ། །

དེ་དག་རྫོགས་རིམ་བསྡུས་པ་སྟེ། །རྒྱས་པར་ལོགས་སུ་བྲིས་ལྟར་རྟོགས། །བཅོ་ལྔ་པ་མདུན་བསྐྱེད་གསལ་བཏབ་པ་ནི། ཧཱུྂ་༌། མཐའ་ཡས་སེམས་ཅན་མ་ལུས་པའི། ། ཞེས་ཚད་མེད་བཞི་བསྒོམས་ནས་བཟུང༌། བསྟན་པ་བཤིག་རྣམས་ཐལ་བའི་རྡུལ་དུ་རློགས། ། ཞེས་བསྟོད་པའི་བར་བདག་བསྐྱེད་ལྟར་ལ། རང་རིག་དྷཱིཿཡིག་དམར་སེར་ནི། ། ཞེས་པའི་ཚབ་ཏུ། དེ་དོན་ཕྱིར། །བདག་ཉིད་ལྷ་ཡི་ཐུགས་སྲོག་ལས། །དྷཱིཿཡིག་དམར་སེར་སྐར་མདའ་ལྟར། །མ་ཧེའི་ཤངས་ནས་རབ་འཕྲོས་པས། །ཉི་མ་ཇི་བཞིན་ནམ་མཁའ་ ཞེས་སྦྱར། །གཞན་ཡང་བདག་ཉིད་དང་རང་ཉིད་སོགས་ལ། མདུན་དུ་ཞེས་བསྒྱུར། དབང་ལྷ་རྣམས་རང་ལ་ཐིམ་པ་ ཞེས་པའི་མལ་དུ། དེ་ལ་ཐིམ་པས་སྨིན་པར་བྱས། ། ཞེས་སྦྱར་རོ། །བཅུ་དྲུག་འཛབ་བཟླ་བ་ནི། བདག་མདུན་ཐུགས་ཀར་ཉི་སྟེང་དུ། །ཡ་ཡིག་ནག་པོ་ཁོག་སྟོང་གི། །ནང་དུ་རྡོ་རྗེ་ནག་པོ་ནི། རྩེ་དགུ་རྭ་གདེངས་ལྟེ་བའི་དབུས། །ཉི་དཀྱིལ་ཧཱུྂ་ནག་འོད་ལྔ་འབར། །དེ་མཐར་དྲུག་པ་གཉིས་དང་བདུན། །བཅུ་པ་བཅུ་དྲུག་སོ་གཉིས་པའི། །སྔགས་ཀྱིས་བསྐོར་ཞིང་དེ་བཟླས་པས། །བདག་མདུན་སྔགས་ཕྲེང་རབ་སྤྲོས་པ། །མ་ཧེའི་ཞལ་ཐོན་མདུན་བསྐྱེད་ཀྱི། །མ་ཧེའི་ཞལ་ཞུགས་ཐུགས་ཀར་ཐིམ། །དངོས་གྲུབ་མཐུ་བསྡུས་བདག་ལ་བསྟིམ། །མདུན་བསྐྱེད་ཞལ་ནས་སྔགས་ཕྲེང་བྱུང༌། །བདག་ཉིད་མ་ཧེའི་ཞལ་དུ་ཞུགས། །མདུན་ཐུགས་སྔགས་ལས་སྔགས་འོད་འཕྲོས། །མདུན་བསྐྱེད་ལྷ་ཡི་ཐུགས་ཀར་ཞུགས། །ཐུགས་དམ་རྒྱུད་བསྐུལ་སྒོ་གསུམ་གྱི། །དངོས་གྲུབ་བསྡུས་ནས་བདག་ལ་བསྩལ། །མདུན་གྱི་འཇིགས་བྱེད་ཐུགས་ཀ་ནས། །འོད་འཕྲོས་བདག་གི་ཐུགས་ཀར་བསྟིམས། །བདག་གི་ལུས་ངག་ཡིད་སྒྲིབ་སྦྱངས། །སྐུ་གསུང་ཐུགས་ཀྱི་དངོས་གྲུབ་འདུས། །བདག་དང་ཁྲོ་རྒྱལ་གཉིས་མེད་གྱུར། །དེ་ལྟར་འཁོར་ལོ་ལྟར་བསྒོམ་མོ། །ཨོཾ་ཡ་མཱནྟ་ཀ་ཧཱུྂ། ཞེས་དང༌། ཨོཾ་ཀཱ་ལ་རཱུ་པ་ཧཱུྂ། ཞེས་དྲུག་པ་གཉིས་དང༌།

ཨོཾ་ཡ་མཱནྟ་ཀ་ཧཱུྂ་ཕཊ། ཅེས་བདུན་པ། ཨོཾ་ཧྲཱིཿཥྚཱི་བི་ཀྲྀ་ཏཱ་ན་ན་ཧཱུྂ་ཕཊ། ཅེས་བཅུ་པ། ཡ་མ་མེ་དཀྵེ། རཱ་ཙ་ས་དོ༑ རུ་ཎ་ཡོ་ནི། ར་ཡ་ཙ་ནི། ཞེས་བཅུ་བདུན་པ། ཡ་མ་རཱ་ཙ་ས་དོ་མེ་ཡ། ཡ་མེ་དོ་རུ་ཎ་ཡོ་ད་ཡ། ཡ་ད་ཡོ་ནི་ར་ཡ་ཀྵེ་ཡ། ཡ་ཀྵེ་ཡ་ཙ་ནི་ར་མ་ཡ། ཞེས་སོ་གཉིས་པ་བཟླའོ། །གྲངས་ཚད་ནི་རྒྱུད་ལས། གྲངས་ཀྱི་བསྙེན་པ་བྱེ་བ་ཆིག་འབུམ་གསུམ། ཞེས་པས། བྱེ་བ་གཅིག་དང་འབུམ་ཕྲག་གསུམ་བཟླ་བ་ཡིན། དུས་ནི་རྒྱུད་ལས། དུས་ནི་རླུང་ནག་འབྲུག་སྒྲ་འཚུབ་མ་གཡོས། ཞེས་དང༌། རྟགས་ནི་རྒྱུད་ལས། མཚན་མ་ཕྱི་ནང་གསང་བ་གསུམ་དུ་འབྱུང༌། །ཞེས་གསུངས་པས། འོག་ཏུ་འཆད་པ་ལྟར་རོ། །བདག་མདུན་ལྷན་ཅིག་ཏུ་བསྙེན་པ་བྱེད་པ་ནི་ལུགས་འདི་ཉིད་ཀྱི་ཁྱད་ཆོས་སོ། །འཁོར་གྱི་བསྙེན་པ་ནི། འཁོར་ལོ་རྩིབས་བཅུ་དྲག་འཁོར་བས། །དམ་སྲི་དགྲ་བགེགས་ཚར་བཅད་ཅིང༌། །ཐོག་སེར་མེ་ལྕེ་རབ་འཕྲོས་པས། །ལོག་འདྲེན་ཐལ་བའི་རྡུལ་དུ་རློག །ཉོན་མོངས་དུག་ལྔ་བདུད་བཞི་བཅོམ། །ཁྲོ་བཅུའི་ཞལ་ནས་སྔགས་སྒྲ་སྒྲོག །བྱད་སྟེམས་ངན་སྦྱོར་ཕྱིར་ལ་བཟློག །ཁོ་རང་གཤེད་དུ་བབ་པར་གྱུར། ། ཅེས་དམིགས་ནས། ཨོཾ་ཡ་མཱནྟ་ཀ་ཧཱུྂ། བཛྲ་བྷཻ་ར་བ་མ་ཧཱ་ཀྲོ་དྷ་རཱ་ཛཱ་ཡ། ཧྲཱིཿཥྚཱི་བི་ཀྲྀ་ཏཱ་ན་ན། ཡ་མ་ཡེ་དཀྵེ་རཱ་ཙ་ས་དོ་རུ་ཎ་ཡོ་ནི་ར་ཡ་ཙ་ནི། བཛྲ་ཨུ་གྲ་ཡ། བཛྲ་གརྦཧ། བཛྲ་རཱ་ཛ། བཛྲ་ཙནྟོ། བཛྲ་ཁརྒ། བཛྲ་ཛྭ་ལ། བཛྲ་བཥྜོ། བཛྲ་ས་མི། བཛྲ་ཀཱ་ལཱི། བཛྲ་དྷ་རོ། བཛྲ་མནྡྲ་པྲ་ཡེ་ག་མ་མ་སརྦ་བིགྷྣཱན་ད་ཧ་ད་ཧ། པ་ཙ་པ་ཙ། སྟྭཾ་བྷ་ཡ། སྟྭཾ་བྷ་ཡ། ནཱ་ཤ་ཡ། ནཱ་ཤ་ཡ། ཧ་ན་ཧ་ན། ཙཀྲ་ཙཀྲ་ཙརྟི། ཙཀྲ་ཝརྟི། པྲ་ཏྱཾ་གི་ར། པྲ་ཏྱཾ་གི་ར། མཱ་ར་ཡ། མཱ་ར་ཡ། བཛྲ་བྷཻ་ར་བ་མ་ཧཱ་ཀྲོ་དྷ་རཱ་ཛཱ་ཡ། བི་དྷྭཾ་ས་ཡ། བི་དྷྭཾ་ས་ཡ། བི་ཙུརྞ་ཡ། བི་ཙུརྞ་ཡ་ཧཱུྂ་ཧཱུྂ་ཕཊ་ཕཊ། ཅེས་ཅི་ནུས་བཟླས་ཏེ། ཁྲོ་བཅུ་སྔགས་དང་བཅས་པ་ནི་རྒྱུད་འདི་ཉིད་ཀྱི་འཇིགས་བྱེད་གསུངས་པའི་ཕྱིར་ཟློག་འཁོར་ལོའི་སྐབས་ཡིན་པས་ན།

རང་བཞིན་བསྙེན་སྒྲུབ་ཀྱི་ཚེ་ཐུན་གྱི་མགོ་མཇུག་ཏུ་ཉེར་གཅིག་ཡན་ཅི་ནུས་ཙམ་བཟླས་པས་ཆོག་ལ། རྨི་ལམ་མངོན་སུམ་གང་ལའང་ངན་པའི་རྟགས་མཐོང་ན་ཁྲོ་བཅུའི་དམིགས་པ་གསལ་བས་སྔགས་ཅི་མང་བཟླས་ན་ཟློག་པ་ཀུན་གྱི་མཆོག་ཏུ་འདུག་གོ། །བཅུ་བདུན་པ་རྟགས་ནི། དེ་ལྟར་མི་ཚིག་གིས་བར་མ་ཆོད་པར་རབ་ཀྱིས་སྔགས་དྲུག་ཀ་བྱེ་བ་རེ་དང༌། འབུམ་ཕྲག་གསུམ་རེ་བཟླ། དེ་མ་གྲུབ་ན་སྔགས་དྲུག་པོ་གང་རུང་ཞིག་ལ་བྱེ་བ་གཅིག་དང་འབུམ་གསུམ་ཐེམས་པར་བཟླས་རྗེས། དེའི་བཅུ་ཆའི་སྦྱིན་སྲེག་ཀྱང་བྱ། སྔགས་གཞན་རྣམས་ཇི་ཙམ་འགྲུབ་པ་བཟླས་པས་ཀྱང་རུང་སྟེ། རྒྱུད་ལས། བསྙེན་པ་གང་བསྐྱལ་སྔགས་ཀྱི་སྦྱིན་སྲེག་བྱ། །ཞེས་གསུངས་པའི་ཕྱིར་རོ། །འོན་ཀྱང་གྲངས་དུས་ཀྱི་བསྙེན་པ་ལས་རྟགས་ཀྱི་བསྙེན་པ་གཙོ་ཆེ་བས། རྟགས་མ་བྱུང་བར་དུ་ཉིན་མཚན་ཐུན་དྲུག་གམ། བཞིར་བཅད་དེ་མི་ཚིག་གིས་བར་མ་ཆོད་ཅིང་སེམས་མ་ཡེངས་པར་རྩེ་གཅིག་ཏུ་བཟླ། ཐུན་དང་པོར་སྐྱབས་སེམས་ནས་བཟླས་པའི་བར་ཆོ་ག་རྫོགས་པར་བྱ། ཐུན་ཕྱི་མ་རྣམས་ཀྱི་འགོར་དངོས་གཞི་ཚད་མེད་བཞི་ནས་བཟླས་པའི་བར་བྱ། ཐུན་མཐའ་རྣམས་སུ་འོག་ནས་འབྱུང་བ་ལྟར་ཐུན་གཏོར་རེ་འབུལ་ལོ། །རྟགས་ནི་རྒྱུད་ལས། ཡེ་ཤེས་ལས་ཀྱི་ལྷ་གྲུབ་པའི། །རྟགས་དང་ཉམས་ཀྱི་རིམ་པ་ནི། །དབང་ཐོབ་དམ་ཚིག་མཉམ་བཞག་སྔགས་བཟླས་པས། །རབ་ཀྱིས་ལྷ་ཡི་སྐུ་ཉིད་ནི། །རྡོ་རྗེ་འཇིགས་བྱེད་དངོས་སུ་མཐོང༌། །ཅི་འདོད་གསུང་ཞིང་བྱིན་གྱིས་བརླབས། །དེ་ལ་རྣལ་འབྱོར་སྒྲུབ་པ་པོས། །འཇིགས་པར་མི་བྱ་ཅི་འདོད་སློང༌། །གང་འདོད་ལས་རྣམས་འགྲུབ་པར་འགྱུར། །འབྲིང་གིས་གཟུགས་བརྙན་འཛུམ་དང་བཞད། །ལུང་སྟོན་རྨི་ལམ་མཐོང་བར་འགྱུར། །ཐ་མ་ཞུབ་ཅན་མོན་པ་དང༌། །མི་ནག་བྱ་ནག་མཆོད་རྟེན་སྔོ། །རླུང་ནག་འཚུབ་དང་འབྲུག་སྒྲ་སྒྲོག །སྣ་ཚོགས་མཚན་མ་མཐོང་བར་འགྱུར། །གཞན་ཡང་གོ་ཆས་ལུས་བརྒྱན་དང༌། །ལག་ན་མཚོན་ཆ་འབར་བ་དང༌། །སེང་གེ་ལ་སོགས་གཅན་གཟན་ཚོགས། །བདག་གི་དྲུང་འཁོར་ཕོ་ཉར་བྱེད། །སེམས་གསལ་ཡིད་བརྟན་སྲན་ཚུགས་ཤིང༌། །སྣང་སྲིད་ཕྱག་རྒྱར་འབར་ལ་སོགས། །སྣ་ཚོགས་མཚན་མ་འབྱུང་བར་འགྱུར། །དེ་དུས་དངོས་གྲུབ་བླང་བ་ནི། །ཞེས་གསུངས་པས།

རྟགས་རབ་འབྲིང་ཐ་མ་གང་ཡིན་ཡང་ལན་གསུམ་ཡན་ཆད་མཐོང་བའི་གདེང་ཐོབ་པ་ཞིག་ངེས་པར་དགོས་སོ། །བཅོ་བརྒྱད་པ་དངོས་གྲུབ་བླང་བ་ནི། ཤ་ལྔ་དང་བདུད་རྩི་ལྔ་དང་སྙིང་པོ་ལྔ་དང་བསྲེས་པའི་ཟླ་ཁྲོམ་དང༌། ཟླ་རྒྱས་དང༌། ཚེ་གལ་མཐུན་གསུམ། གཞན་ཡང་བཟའ་བཏུང་ལོངས་སྤྱོད་སྣ་ཚོགས་བསགས་པའི་ཕུད་རྣམས་ལྷ་ལ་འབུལ། དེ་རྗེས་དངོས་གྲུབ་ཀྱི་རྫས་རྣམས། ཨོཾ་ཨཱཿཧཱུྂ། ལན་གསུམ་བཟླས་པས་བྱིན་གྱིས་བརླབས། ཡེ་ཤེས་ལས་ཀྱི་ལྷ་རྣམས་ཀྱི། །སྙིང་པོས་བདུད་རྩིར་བྱིན་གྱིས་བརླབས། །བདག་གི་སྤྱི་མགྲིན་སྙིང་ག་རུ། །ཨོཾ་དཀར་ཨཱཿདམར་ཧཱུྂ་མཐིང་ལས། །འོད་འཕྲོས་ཕྱོགས་བཅུའི་རྒྱལ་དང་སྲས། །ཁྲོ་བོ་ཁྲོ་མོ་ཐམས་ཅད་དང༌། །རྡོ་རྗེ་འཇིགས་བྱེད་ཆེན་པོ་ཡི། །གནས་གསུམ་སྐུ་ལ་ཐིམ་གྱུར་པས། །ཕྱི་ནང་གསང་བའི་མཆོད་པ་འབུལ༑ ༑སྐུ་གསུང་ཐུགས་ཀྱི་དངོས་གྲུབ་སྩོལ། །འོད་ཟེར་རྣམ་གསུམ་ཚུར་འདུས་ཏེ། །བདག་གི་ལུས་གནས་གསུམ་དུ་ཐིམ། །ལུས་ངག་ཡིད་གསུམ་སྒྲིབ་པ་སྦྱངས། །སྐུ་གསུང་ཐུགས་ཀྱི་དངོས་གྲུབ་ཐོབ། །སྤྱི་བོའི་ཨོཾ་དཀར་འོད་ཞུ་བས། །ཁྲོ་བོ་དཀར་པོ་ཟླ་གདན་བཞུགས། །ཐུགས་ཀར་འཁོར་ལོ་རྩིབས་བརྒྱད་དཀར། །དེ་དབུས་སྙིང་པོ་ཨོཾ་དཀར་ལས། །མགྲིན་པའི་ཨཱཿདམར་འོད་ཞུ་བས། །ཁྲོ་བོ་དམར་པོ་པད་ལྡན་བཞུགས། །ཐུགས་ཀར་པད་དམར་འདབ་བརྒྱད་དབུས། །སྙིང་གར་ཨཱཿདམར་འོད་དུ་འབར། །སྙིང་གའི་ཧཱུྂ་མཐིང་འོད་ཞུ་བ། །ཁྲོ་བོ་མཐིང་ནག་ཉི་དཀྱིལ་བཞུགས། །ཐུགས་ཀར་རྡོ་རྗེ་མཐིང་ནག་རྭ། །གདེངས་པའི་ལྟེ་བར་ཧཱུྂ་ནག་འབར། །རྣལ་འབྱོར་ལུས་ངག་ཡིད་གསུམ་དང༌། །གཉིས་མེད་མཉམ་པ་ཆེན་པོར་གྱུར། །མཆོག་དང་ཐུན་མོང་དངོས་གྲུབ་རྣམས། །ཡང་དག་ངེས་པ་ཐོབ་གྱུར་ནས། །གང་བཅོལ་ལས་རྣམས་ཐོག་མེད་འགྲུབ། ། ཅེས་བསམ་བཞིན། ཨོཾ་ཡ་མཱནྟ་ཀ་ཧཱུྂ་མ་ཧཱ་ཀྲོ་དྷ་བཛྲ་བྷཻ་ར་བ་ཀཱ་ཡ་བཛྲ་སིདྡྷི་ཨོཾ། ཨོཾ་ཀཱ་ལ་རཱུ་པ་ཨཱཿམ་ཧཱ་ཀྲོ་དྷ་བཛྲ་བྷཻ་ར་བ་ཝཱཀ་བཛྲ་སིདྡྷི་ཨཱཿ

ཨོཾ་ཧྲཱིཿཥྚཱི་བི་ཀྲྀ་ཏཱ་ན་ན་ཧཱུྂ་མ་ཧཱ་ཀྲོ་དྷ་བཛྲ་བྷཻ་ར་བ་ཙིཏྟ་བཛྲ་སིདྡྷི་ཧཱུྂ་ས་མ་ཡ་ཧོཿ ཞེས་བཟླས་དབང་བླངས་དངོས་གྲུབ་ཀྱི་རྫས་རྣམས་ལོངས་སྤྱོད་དོ། །དངོས་གྲུབ་ཀྱི་ཆོ་ག་འདི་ནི་བསྙེན་སྒྲུབ་ཀྱི་ཚེ་མ་གཏོགས་རྒྱུན་དུ་དང་ལས་སྦྱོར་སྒྲུབ་པ་སོགས་ཀྱི་སྐབས་མི་དགོས་སོ། །གསུམ་པ་རྗེས་ནི། ཚོགས་རྫས་བྱིན་བརླབས་དང་པོ་འབུལ། །བར་པས་བསྐང་བཤགས་ཐ་མ་ནི། །གདབ་ལས་བྱ་ཞིང་ཚོགས་ལ་རོལ། །ལྷག་མ་བཏང་ཞིང་ཐུན་གཏོར་འཕང༌། །གཏོར་མནན་བཟོད་གསོལ་གཤེགས་བསྡུ་དང༌། །སྨོན་ལམ་ཤིས་བརྗོད་བྱ་རྣམས་སོ། །དང་པོ་ཚོགས་རྫས་བཟའ་བཏུང་གཡོས་སྦྱར་རྣམས། ཞིང་ཆེན་ནམ་གཅན་གཟན་ལྤགས་པའི་སྟེང་དུ་བཀྲམ་པར། མེ་རླུང་ཆུས་སྦྱངས་ཤིང༌། ཧཱུྂ་༌། རང་ཉིད་ལྷ་ཡི་ཐུགས་སྲོག་ལས། །རཾ་ཡཾ་ཁཾ་ལས་མེ་རླུང་ཆུ། །སྤྲོས་པས་ཚོགས་ཀྱི་དྲི་མ་རྣམས། །བསྲེགས་གཏོར་བཀྲུས་ཤིང་དག་པར་བྱས། །རཾ་ཡཾ་ཁཾ་ག་ཎ་ཙཀྲ་བི་ཤུདྡྷེ་ཧོཿ སླར་ཡང་བདག་གི་ཐུགས་ཀ་ནས། །ཨོཾ་ཨཱཿཧཱུྂ་དང་ཧ་ཧོཿཧྲཱིཿ དཀར་དམར་མཐིང་སྤྲོས་ཚོགས་རྫས་ལ། །ཐིམ་པས་སྣོད་བཅུད་བཅས་པ་རྣམས། །མཚན་ལྡན་ཐོད་པར་ཤ་ལྔ་དང༌༑ ༑བདུད་རྩི་ལྔ་ལྡན་ཡེ་ཤེས་ཀྱི། །བཟའ་བཏུང་འདོད་ཡོན་རྫས་སུ་གྱུར། །ཨོཾ་ཨཱཿཧཱུྂ་ཧ་ཧོཿཧྲཱིཿ ལན་གསུམ་བརྗོད། ཚོགས་ཕུད་དང་པོ་གཏོར་མར་འབུལ། སྨན་རཀ་བསྒྲོན་ལ། ཧཱུྂ་༌། ཆོས་དབྱིངས་དྲག་པོའི་ཞིང་ཁམས་ནས། །བཅོམ་ལྡན་རྡོ་རྗེ་འཇིགས་བྱེད་ཆེ། །རྒྱལ་བ་རྒྱ་མཚོ་ཞི་ཁྲོ་དང༌། །མཁའ་འགྲོ་དམ་ཅན་ཚོགས་ཀྱིས་བསྐོར། །ཡེ་ཤེས་ཚོགས་ལ་སྤྱན་འདྲེན་གཤེགས་སུ་གསོལ། །འདོད་ཡོན་ལོངས་སྤྱོད་ཚོགས་ཀྱི་རྫས། །བཟའ་བཏུང་ལོངས་སྤྱོད་སྣ་ཚོགས་པ། །འབུལ་ལོ་བཞེས་ཤིག་ཁ་རཾ་ཁཱ་ཧི། །སྐུ་གསུང་ཐུགས་ཀྱི་དངོས་གྲུབ་ནི། །མཆོག་ཐུན་འབྲས་བུ་བདག་ལ་སྩོལ། །ཨོཾ་ཤྲཱི་བཛྲ་བྷཻ་ར་བ་ས་པ་རི་ཝཱ་ར་ག་ཎ་ཙཀྲ་ཨི་མཾ་ཁ་ཁ་ཁཱ་ཧི་ཁཱ་ཧི།

བར་པ་བསྒྲོན་ལ་བསྐང་བཤགས་བྱ་སྟེ། ཧཱུྂ་༌། སྣང་སྲིད་རྩི་བཅུད་ཞལ་ཟས་ཚོགས། །ཤ་ཁྲག་སྣ་ཚོགས་འབྲུ་བཅུད་ཆང༌། །རོ་མཆོག་བརྒྱ་ལྡན་བཟའ་བཏུང་ཚོགས། །འདོད་ཡོན་ལྷ་མོས་མཛེས་པར་བརྒྱན། །སྟབས་བྱེད་གར་བསྒྱུར་གླུ་དབྱངས་ལེན། །སྣང་སྲིད་རྣམ་དག་མཆོད་པ་འདིས། །ཁྲོ་བོའི་རྒྱལ་པོ་གཤིན་རྗེའི་གཤེད། །རྡོ་རྗེ་འཇིགས་བྱེད་འཁོར་བཅས་ཀྱི། །ཐུགས་དམ་སྐོང་ཕྱིར་འབུལ་ལགས་ན། །བསྐངས་གྱུར་དབང་དང་དངོས་གྲུབ་སྩོལ། །ཨོཾ་ཤྲཱི་བཛྲ་བྷཻ་ར་བ་ས་པ་རི་ཝཱ་ར་ག་ཎ་ཙཀྲ་པཱུ་ཛ་མེ་གྷ་པྲ་ཏཱིཙྪ་ས་མ་ཡ་ཧཱུྂ། ཧོཿ བདག་ཅག་མ་རིག་དབང་གྱུར་ཅིང༌། །མི་ཤེས་བློ་དང་རབ་ལྡན་པས། །ཉམས་ཆག་འཁྲུལ་བས་ནོངས་བགྱིས་ཀུན། །ཁྲོ་རྒྱལ་འཁོར་བཅས་སྤྱན་སྔ་རུ༑ ༑གནོང་ཞིང་འགྱོད་པས་མཐོལ་ལོ་བཤགས། །ཚངས་པར་བཞེས་ལ་དངོས་གྲུབ་སྩོལ། །ཨོཾ་ཤྲཱི་བཛྲ་བྷཻ་ར་བ་ས་མ་ཡ། མ་ནུ་པཱ་ལ་ཡ། སོགས་ཡིག་བརྒྱ་ལན་གསུམ་བརྗོད། ཚོགས་ཐ་མ་ལ་ཟན་ལིང་ཨོང་སྐྱུ་ཤ་ཁྲག་གིས་སྦགས་པ་ཐོད་ངན་དུ་མགོ་རང་ལ་བསྟན་ཏེ་བཞག་པ་བསངས་སྦྱངས། སྟོང་པའི་ངང་ལས་མདུན་དུ་ཨེ་ལས་བྲུབ་ཁུང་ཟངས་ལྕགས་ཁྲོ་ཆུ་ལས་གྲུབ་པའི་ཁང་སྒྲོམ་ཟུར་གསུམ་བང་རིམ་དགུ་ལྡན་ཁ་ཁྱེར་ཡངས་ཤིང་གཏིང་ཟབ་པ། དུག་གསུམ་མེ་རླུང་ཁྲག་མཚོ་འབར་གཡོ་འཁྲུགས་པ། འཆི་བདག །ཤན་པ། ཡི་དྭགས། ཤ་ཟ་སྡེ་བརྒྱད་དུ་མ་འདུ་ཞིང༌། དགྲ་བགེགས་གསོད་གཅོད་ཀྱི་ལས་རྒྱུན་མི་འཆད་དུ་བྱེད་པའི་དྲག་པོའི་ཞིང་ཁམས། འཇིགས་ཤིང་སྐྱི་གཡའ་བ། མཐོང་བ་ཐོས་པ་ཙམ་གྱིས་ཀྱང་འདར་ཞིང་སྔངས་བར་བྱེད་པ། དེའི་ནང་དུ་ནྲྀ་ཏྲི་ལས་དགྲ་བགེགས་གནོད་བྱེད་ཞིང་བཅུ་བསྒྲལ་བའི་འོས་སུ་གྱུར་པ་དམིགས་བྱ་དེ་དང་དེ་དག་ཐམས་ཅད། ཉམས་ཆུང་བ། རིད་པ་རྐང་ལག་ལྕགས་སུ་བཅུག་ནས་མགོ་རང་ལ་ཕྱོགས་པ་གན་རྐྱལ་དུ་བསྒྱེལ་བའི་དུས་ཀྱི་ཞགས་པ་ནག་པོས་མགྲིན་པ་བཅིངས་པ། བུ་ག་དགུ་ནས་རྣག་ཁྲག་འཛག་ཅིང་ཁ་ནས་འོ་དོད་འབོད་པ།

སྲུང་སྐྱོབ་ཀྱི་ལྷ་དང་བྲལ་བ་ཞིག་ཏུ་གྱུར། བདེན་སྟོབས་གསུམ་སོགས་བརྗོད་ཅིང༌། ཧཱུྂ་༌། ང་ནི་རྡོ་རྗེ་འཇིགས་བྱེད་ཆེ། །ཁྲོས་པའི་ཐུགས་ལས་འོད་འཕྲོས་པས། །རིམ་པ་བདུན་གྱི་ས་འོག་ནས། །སྒོ་མེད་ལྕགས་མཁར་ནག་པོ་ནས། །འཆི་བདག་གཤིན་རྗེ་ནག་པོ་ནི། །གཅེར་བུ་མི་བཟད་འཇིགས་རྔམ་ཅན༑ ༑རལ་གྲི་སྡིགས་མཛུབ་མ་ཧེ་ཞོན། །སྐྲ་འཛིང་ཁ་གདངས་མཆེ་བ་གཙིགས། །མིག་གསུམ་སྨ་ར་ཁྲོ་གཉེར་ཅན། །སྐད་ཅིག་གིས་བཀུག་དེ་ཉིད་ལ། །མ་ཧེའི་གདོང་གིས་འདི་སྐད་ཅེས། །དཀོན་མཆོག་གསུམ་ལ་གནོད་བྱེད་པའི། །བླ་མར་སྨོད་ཅིང་བདག་ལ་སྡང༌། །བྱད་མ་རྦོད་གཏོང་བདག་ལ་སྡང༌། །དམིགས་པའི་དགྲ་བགེགས་གར་གནས་ཀྱང༌། །ཁུག་ཅིག་རྒྱོབ་ཅིག་སོད་ཅིག་ཅེས༑ ༑བསྒོས་པས་དེ་ཡི་ཕོ་ཉའི་ཚོགས། །ལྕགས་ཀྱུ་ཞགས་པ་ལྕགས་སྒྲོག་དྲིལ། །རྣམ་པ་སྣ་ཚོགས་ཤ་ཟན་ཚོགས། །བྱ་རྒོད་བྱ་རོག་འུག་པ་དང༌། །ཁྱུང་ཁྲ་ཀཾ་ཀ་ནེའུ་ལེ་དང༌། །ཤ་ཟ་གཅན་གཟན་སྟག་དོམ་བཅས། །ཝ་ཁྱི་ཅེ་སྤྱང་གདུག་པ་སྤྲོས། །དམིགས་བྱ་བཀུག་ཅིང་གཟུགས་ལ་བསྟིམས། །ལྷ་དང་ཕྲལ་ནས་བདུད་དང་སྤྲོད། །ཨོཾ་ཧྲཱིཿཥྚཱི༴ དགྲ་བགེགས་ཨཾ་ཀུ་ཤ་ཛཿ པཱ་ཤ་ཧཱུྂ། སྥོ་ཊ་བཾ། ཨཱ་ཝེ་ཤ་ཡ་ཧོཿ 

ཞེས་ཕོ་ཉ་བཀུག་ཅིང་གཟུགས་ལ་བསྟིམ། ཧཱུྂ་༌། ང་ནི་ཁྲོ་རྒྱལ་འཇིགས་ཆེན་པོ། །ཐུགས་ལས་སྤྲུལ་པའི་ཕོ་ཉ་ནི། །འཆི་བདག་དྲེགས་པའི་ཚོགས་རྣམས་ཀྱིས། །ཕུར་ཐུན་རྡོ་རྗེའི་མཚོན་ཆ་ཐོགས། །མེ་ལྕེ་ཐོག་སེར་ཚ་ཚ་འཕྲོ། །ནད་ཀྱི་རྐྱལ་པ་ཤ་ཟའི་ཚོགས། །ནམ་མཁའ་གང་བས་དགྲ་ལ་བཏིབས། །ཤ་ཟ་ཁྲག་འཐུང་རུས་པ་འཆའ༑ ༑རི་རབ་ཀྱིས་མནན་ས་འོག་ནུབ། །རྒྱ་མཚོའི་གཏིང་བཅུག་རྦ་ལ་གཡེང༌། །མེ་དཔུང་གིས་བསྲེགས་ཐལ་བར་བརླག །ལས་ཀྱི་རླུང་ནག་འཚུབ་མས་ཁྱེར། །སྲོག་གི་རྗེས་ཤུལ་མེད་པར་བྱས། །ཨོཾ་ཧྲཱིཿཥྚཱི༴ དགྲ་བགེགས་གནོད་བྱེད་སྟྭཾ་བྷ་ཡ་སྟཾ་བྷ་ཡ་མཱ་ར་ཡ་མཱ་ར་ཡ་ཧཱུྂ་ཧཱུྂ་ཕཊ་ཕཊ། མཱ་ར་ཡ་ཛཿ མཱ་ར་ཡ་ཕཊ། མཱ་ར་ཡ་ནན། ཞེས་ཐུན་བྲབ། ཕུར་བུ་གདབ། སླར་མི་བསད་པའི་མཚོན་ཆས་གཏུབ་ཅིང༌། ཧཱུྂ་༌། ང་ནི་སངས་རྒྱས་ཀུན་གྱི་སྐུ། །ང་ནི་ཁྲོ་བོ་ཀུན་གྱི་རྗེ། །ང་ནི་དུས་གསུམ་མངོན་པའི་ལྷ། །ང་ནི་སྲིད་གསུམ་སྙིང་རྗེའི་བདག །ང་ནི་ཁམས་གསུམ་སྒྲོལ་བའི་གིང༌། །ང་ནི་གཤིན་རྗེ་ཀུན་གྱི་གཤེད། །ང་ནི་མ་མོ་མཁའ་འགྲོའི་ཡབ། །ང་ནི་རང་བྱུང་རྡོ་རྗེའི་སྐུ། །ང་ནི་གདུལ་དཀའ་འདུལ་བའི་མཆོག །ང་ནི་ཚེ་སྲོག་ཀུན་གྱི་བདག །ཁམས་གསུམ་སྲོག་ལ་རང་དབང་བསྒྱུར༑ ༑བསྟན་པ་གཉན་པོ་འཇིག་བྱེད་པའི། །ལོག་ལྟ་དགྲ་བགེགས་ཐམས་ཅད་ཀུན། །བྱང་ཆུབ་སེམས་སུ་བསྒྲལ་བྱས་ཏེ། །ཤ་ཟས་རུས་འཆའ་ཁྲག་འཐུང་ངོ༌། །རྡོ་རྗེ་འཇིགས་བྱེད་ཁྲོས་པ་ཡི༑ ༑གནས་ལས་འོད་འཕྲོས་གཟས་པ་པོའི། །གནས་བཞིར་ཐིམ་པས་འཐོམ་པ་བཞི། །རང་རང་གནས་ནས་བསླངས་པ་ལ། །མ་ཧེའི་གདོང་གིས་བཀའ་བསྒོས་པས། །ཀླད་པའི་རྒྱ་བཤིག་རྩ་བཅད་དེ། །མགོ་འཁོར་ཀླད་ཁྲག་འཁྲུགས་ཤིང་སྤྱོས། །མགྲིན་རྩ་ཁ་ལྐུག་ངག་རྒྱུན་བཅད། །ལྟོ་བ་ཡིད་དཀྲུག་སྲིད་རྩ་བཅད། །སྙིང་སྲོག་རྩ་བཅད་ཤ་ཁྲག་ཚོགས། །བཅད་ཅིང་ཟོས་ཏེ་ཤུལ་མེད་བསད། །བདུད་བཞི་རང་གནད་ནང་ནས་བསྐུལ། །བསླང་ཞིང་གཤེད་ཕབ་རྡུལ་དུ་རློག

།ཨོཾ་ཨ་ཀྲོ་ཏེ་ཀ་ཡ་མཱནྟ་ཀ་ཧ་ན་མ་ཐ་བྷཉྫ་ཧཱུྂ་ཕཊ། རོ་ཙ་ན་མ་ར་ཏ་ཀ་པྲ་མ་ནི་ཐིབས་རྦད། ཧྲི་ཏེ་ནི་པ་པ་ཙ་ཧ་ན་རཀྟ་ཙ་ར་ནི་ཤག་རྦད། པི་ར་ཐུཾ་རིལ་རུ་ཐུཾ་མུརྫ་ནི་ཧུར་རྦད། ཙིཏྟ་ཚལ་པ་ནི་མཱ་ར་ཡ་ཀུ་རུ་ནི་རྦད། ཅེས་བསྒྲལ་ལ། ལིང་རོ་དང་ཚོགས་ཀྱི་ཤ་ཟན་དུམ་ཞིག་སྦྲགས་པ་གཏོར་མར་བསྒྲོན་ཞིང་སྨན་རཀ་བྲན་ལ། ཧཱུྂ་༌། རང་སེམས་མ་རིག་འཁྲུལ་པའི་བློས། །ང་དང་ང་ཡིར་འཛིན་པའི་དགྲ། །བསད་བྱ་གསོད་བྱེད་གསོད་པའི་ཐབས། །འཁོར་གསུམ་མི་དམིགས་ཀ་ནས་དག ༑ཀུན་རྫོབ་སྒྱུ་མའི་རྣམ་རོལ་དུ། །བསྟན་པ་འཇིག་ཅིང་སློབ་དཔོན་སྨོད། །བདག་ལ་སྡང་བའི་དགྲ་དང་བགེགས། །རྫས་སྔགས་ཕྱག་རྒྱ་ཏིང་འཛིན་གྱིས། །བསྒྲལ་བའི་ཕུང་པོ་མ་ལུས་པ༑ ༑དཔལ་ཆེན་འཇིགས་བྱེད་ཚོགས་ལ་འབུལ། །གཏི་མུག་ཤ་ལ་ཆེམས་ཆེམས་ཟོ། །འདོད་ཆགས་ཁྲག་ལ་ལྕིབ་ལྕིབ་འཐུངས། །ཞེ་སྡང་རུས་ལ་ཁྲུམ་ཁྲུམ་མུར། །ཀླད་པ་ཧབ་ཐོབ་སྦར་གྱིས་རོལ༑ ༑སྲོག་རྩ་དོན་སྣོད་རྔམས་ཤིང་འཇིབ། །ཕུང་ཁམས་སྐྱེ་མཆེད་ཚོགས་སུ་རོལ། །ག་ཎ་རཀྟ་ཨ་མྲྀ་ཏ། །དགྱེས་པར་རོལ་ལ་ཚིམ་པར་མཛོད། །གཟས་པའི་སྡིག་སྒྲིབ་ཀུན་བྱང་ནས། །རྣམ་ཤེས་བདེ་ཆེན་གནས་སུ་དྲོངས། །ཨོཾ་ཡ་མ་རཱ་ཛ་ས་པ་རི་ཝཱ་ར་ཨ་མུ་ཀཾ་ཤ་ཏྲཱུཾ་མ་ར་ཎ་མཾ་ས། རཀྟ། ཀེཾ་ནི་རི་ཏི། ཙིཏྟ། ཙཀྵུཿ ཛི་ཧྭ། ཀརྞ་ཀ། ནཱ་སཾ། གོ་རོ་ཙ་ན། བ་སུ་ཏ། བོ་དྷི་ཙིཏྟ། སྲོག་ཨཱཛྙཱ། ག་ཎ་ཙཀྲ། པཉྩ་ཨ་མྲྀ་ཏ། རུ་དྷཱི་ར་ཁ་ཁ་ཁཱ་ཧི་ཁཱ་ཧི། ། ཞེས་བསྟབ། སྐབས་འདིར་དྲག་པོའི་ལས་ཀྱི་སྒྲུབ་པ། དྲག་པོའི་སྦྱོར་བ། བསད་པའི་རབ་ཏུ་སྦྱོར་བ། དབང་དུ་བསྡུ་བ། དགུག་པ། ཐམས་ཅད་རྒྱས་པ། ཞི་བ། འབྱེད་པ། རེང་བ། བསྐྲད་པ། རབ་ཏུ་སྦྱོར་བའི་མན་ངག་འཁྲུལ་འཁོར། གནད་དགུ། དྲག་སྔགས། མན་ངག་གི་གནད་བདུན། མན་ངག་གི་རིམ་པ། སྦྱོར་བ་སྣ་ཚོགས་པ། རྟེན་འབྲེལ་ཡིད་བཞིན། ལོག་ནོན་དྲག་པོ་ལ་སོགས་པའི་ལས་རབ་འབྱམས་སྦྱིན་སྲེག་དང་འཁྲུལ་འཁོར།

རྫས་སྔགས་ཀྱི་སྒྲུབ་པ་ཇི་སྙེད་ཅིག་གསུངས་པ་རྣམས་གང་བྱེད་ཀྱང་རྒྱུད་དོན་ལྟར་མ་འཁྲུལ་བར་སྐབས་འདིར་བྱེད་དགོས་པ་ཡིན་ནོ། །ལྔ་པ་ནི་ཚོགས་རྣམས་སློབ་དཔོན་ནས་རིམ་པར་དྲངས་ཤིང༌། དཔོན་སློབ་ཀུན་གྱིས། ཨ་ལ་ལ་ཧོཿ མ་ཧཱ་སུ་ཁཾ། ཞེས་བརྗོད་པས་བག་མེད་སྤྱོད་པ་སྤངས་ཏེ་ལྷའི་ཏིང་ངེ་འཛིན་གྱི་ངང་ནས་ལོངས་སྤྱོད་དོ། །དྲུག་པ་ནི་དམ་ཚིག་གཅིག་པ་ཁོ་ནའི་ལྷག་མ་བསྡུས་ལ་ཆ་གསུམ་དུ་བྱས་ལ་རྡོ་རྗེ་སློབ་དཔོན་གྱིས་ཆང་གི་ཁ་ཕྲུ་བཏབ་པར། ཨོཾ་ཨ་ཀཱ་རོ་མུ་ཁཾ་ སོགས་ལན་གསུམ་གྱིས་བྱིན་གྱིས་བརླབས། ཧཱུྂ་༌། དང་པོ་ཕུད་ཀྱིས་མི་མཆོད་རྒྱུ། །དཔལ་ཆེན་འཇིགས་བྱེད་ཕུད་ཀྱི་བདག །བར་དུ་ཚོགས་ལ་མི་རོལ་རྒྱུ། །རྣལ་འབྱོར་མཆེད་ལྕམ་ཚོགས་ཀྱི་བདག །ཐ་མར་ལྷག་མ་མི་བཏང་རྒྱུ། །རྡོ་རྗེ་ཕོ་ཉ་ལྷག་ལ་དབང༌། །མཉམ་གསུམ་གཅིག་ཏུ་མི་བསྲེ་རྒྱུ། །ཆོས་ཀུན་གདོད་ནས་ངོ་བོ་གཅིག ། ཅེས་ཐ་མ་གཉིས་དབུས་སུ་དྲིལ། །དཔལ་འབར་བཙུགས་སྨན་རཀ་བྲན་ལ། ཧཱུྂ་༌། དཔལ་ཆེན་རྡོ་རྗེ་འཇིགས་བྱེད་ཀྱི། །བཀའ་ཉན་ཚོགས་ཀྱི་ལྷག་མའི་བདག །རྡོ་རྗེ་ཕྲ་མེན་ཕོ་ཉའི་ཚོགས། །མ་གཤིན་མཁའ་འགྲོ་གིང་དང་བདུད། །ཤ་ཟ་ཡི་དྭགས་སྡེ་བརྒྱད་ཚོགས། །འབྱུང་པོ་བྱེ་བ་ཕྲག་བརྒྱར་བཅས། །སྟོང་གསུམ་བསྐོར་ཞིང་རླུང་ལྟར་རྒྱུག །རྡོ་རྗེའི་རྐང་སྟབས་ལག་པའི་གར། །སྣ་ཚོགས་ཆོ་འཕྲུལ་ཅི་ཡང་སྟོན༑ ༑གླུ་བྲོ་མཆོང་རྒྱུག་འཕུར་ལྡིང་དང༌། གླུ་དང་བཤུག་པ་ཁུས་འདེབས་ཤིང༌། །རྒྱོབ་སོད་སྒྲ་དང་བརྡ་སྐད་སྒྱུར། །རྣལ་འབྱོར་ཉམས་གྱི་དྲོད་ཉུལ་ཞིང༌། །དཀྱིལ་འཁོར་སྒྲུབ་ཁང་སྟེང་དང་འོག ༑ཕྱོགས་མཚམས་རྒྱུ་ཞིང་སྐལ་ལྡན་ལ། །སྣ་ཚོགས་ཆོ་འཕྲུལ་ཅི་ཡང་སྟོན། །དངོས་གྲུབ་བྱིན་འབེབས་སྟོངས་གྲོགས་བྱེད། །སྐལ་མེད་ཉམས་པའི་ཚེ་སྲོག་འཕྲོག །ཤ་ཁྲག་ཚོགས་སུ་རྔམས་ཟས་བྱེད། །ལས་ལ་གྲུབ་པའི་ཕོ་ཉ་རྣམས། །དཔལ་ཆེན་འཇིགས་བྱེད་བཀའ་བྱུང་གི། །འབོད་དོ་ད་ལྟ་འདིར་གཤེགས་ལ། །བཀའ་ཡི་ཕ་འབབ་བཟའ་བཏུང་རྣམས། །ཁྱེར་ཞིག་ཟོ་ཞིག་ད་རོལ་ལ། །བཅོལ་བའི་ཕྲིན་ལས་འགྲུབ་པར་མཛོད། །ཨོཾ་ཨུཙྪིཥྚཱ་པ་ཏི་སརྦ་བྷུཉྫ་ཐ་པཱི་བ་ཐ་ཁ་ཁ་ཁཱ་ཧི་ཁཱ་ཧི།

ཞེས་ལྷག་མ་རྣམས་ཞག་སྦྲེལ་གྱི་སྒྲུབ་བསྙེན་སོགས་ཡིན་ན་དཀྱིལ་འཁོར་གྱི་ལྷོ་ཕྱོགས་ཀྱི་ཕྱི་རོལ་དུ་ཕུལ། ནུབ་ཐ་མ་ལ་དེ་དག་ཐམས་ཅད་ཕྱི་རོལ་གཙང་སར་འབུལ་ལོ། །བདུན་པ་ཐུན་མཐར་གཏོར་མ་གཏང་བ་ནི། གཏོར་མ་གྲུ་གསུམ་ཤ་ཁྲག་གིས་བརྒྱན་པར་མེ་འབར་གཙུགས་རཀྟ་བྲན། འགུགས་འདྲེན་གསུམ་སོགས་བྱས་མཐར་སྨན་རཀྟ་བྲན་ལ། རཾ་ཡཾ་ཁཾ། ཨོཾ་ཨཱཿཧཱུྂ་ཧ་ཧོཿཧྲཱིཿ གསུམ་གྱིས་བྱིན་གྱིས་བརླབས། ཨོཾ་བཛྲ་བྷཻ་ར་བ་ཨ་དྷི་པ་ཏི་ས་པ་རི་ཝཱ་ར་པཉྩ་ཨ་མྲྀ་ཏ། མ་ཧཱ་རཀྟ། མ་ཧཱ་བ་ལིངྟ། མཾ་ས། རུ་དྷཱི་ར། ཀེཾ་ནི་རི་ཏི་ཨི་དཾ་ཁ་ཁ་ཁཱ་ཧི་ཁཱ་ཧི། ཧ་ཧཱ། ཧི་ཧཱི། ཧོ་ཧཽ། ཕེཾ་ཕེཾ། ཕཊ་ཕཊ། ཅེས་བདུན་ནམ་ཉེར་གཅིག་གིས་ཕུལ་ལ། ཐུགས་དམ་བསྐུལ་བ་ནི། ཧཱུྂ་ཧཱུྂ་ཧཱུྂ་༌། ཆོས་དབྱིངས་རབ་འབྱམས་མཐའ་དབུས་བྲལ། །གཉིས་མེད་ཟུང་འཇུག་སྟོང་པའི་ངང༌༑ ༑མཁའ་ལྟར་རྣམ་དག་སྙིང་རྗེ་ཆེ། །འོད་གསལ་ཀློང་ཡང་ངང་ཉིད་ལས། །འཇའ་ཚོན་ཇི་བཞིན་སྒྱུ་མའི་སྐུ། །གདུག་པ་འདུལ་ཕྱིར་རབ་བཞེངས་པ། །གཤིན་རྗེའི་གཤེད་པོ་དྲག་གཏུམ་ཅན༑ ༑རྡོ་རྗེ་འཇིགས་བྱེད་འཇིགས་ཆེན་པོ། །སྐུ་ནི་རི་རབ་ལྟར་བརྗིད་ཅིང༌། །མུན་ལྟར་གནག་ལ་མི་གདུག་པ། །མ་ཧེའི་ཞལ་རྔམ་ཁམས་གསུམ་ཟ། །རྡོ་རྗེའི་རྭ་རྣོན་སྲིད་རྩེར་འབར། །སྲིན་པོའི་ཞལ་དམར་ཁྲག་འཛག་ཅིང༌། །ཁྲོ་ཞལ་རྣམས་ནི་ཁྲོ་འཁྲུགས་རྔམ། །ཡེ་ཤེས་སེམས་ཞལ་དོན་གཉིས་མཛད། །ཕྱག་རྣམས་མཚོན་ཆ་སྣ་ཚོགས་འཛིན། །ཞབས་ཀྱིས་ནད་གདོན་གནོན་ཅིང་གཟིར༑ ༑མཚན་མ་གྱེན་སྒྲེང་མ་རུངས་འཇིགས། །གར་དགུའི་ཉམས་ཀྱིས་སྟོང་གསུམ་ཁྱབ། །དུར་ཁྲོད་ཆས་ལྡན་དཔའ་བོ་ཆེ། །ཟློག་བྱེད་རྡོ་རྗེ་ཁྲོ་བཅུས་བསྐོར། །གནམ་ལྕགས་འཁོར་ལོ་འཁོར་ཞིང་འབར། །མེ་འོད་རྡོ་རྗེའི་ཐོག་སེར་འཕྲོ། །བྱད་ཕུར་རྦོད་གཏོང་གཞོབ་ཏུ་སྲེག །ཁྲོ་ཆེན་བཅུ་ཡི་འཁོར་གྱིས་བསྐོར། །མ་གཤིན་དྲེགས་ཚོགས་ཕོ་ཉར་བཅས༑ ༑ཁྱོད་ཀྱི་ཐུགས་དམ་གནད་ནས་བསྐུལ། །རང་བཞིན་གནས་ནས་སྐུ་བཞེངས་ལ། །འདིར་གཤེགས་བརྩེར་དགོངས་མཆོད་པའི་ཚོགས། །དམ་རྫས་འབར་བ་འདི་བཞེས་ལ། །སྔགས་འཆང་བདག་ལ་བྱིན་གྱིས་རློབས། །སྨིན་གྲོལ་དབང་དང་དངོས་གྲུབ་སྩོལ། །ནད་གདོན་བར་ཆད་མི་མཐུན་སོགས། །ཞི་ཞིང་མེད་པར་མཛད་དུ་གསོལ། །ཚེ་བསོད་དཔལ་འབྱོར་སྙན་གྲགས་རྒྱས༑ ༑ས་ལམ་སྤངས་རྟོགས་ཡོན་ཏན་ཀུན། །ཆེས་ཆེར་འཕེལ་ཞིང་རྒྱས་པར་མཛོད། །ཁམས་གསུམ་སྲིད་གསུམ་ལུས་ཅན་དང༌། །ལུས་མེད་བཅས་པའི་གདུལ་བྱ་རྣམས། །མོས་བཞིས་བདག་གི་དབང་དུ་བསྡུས། །ཕྱི་དགྲ་བསྟན་གནོད་ཞིང་བཅུའི་ཚོགས། །ཁུག་ཅིག་ཆིངས་ཤིག་གསོད་པ་དང༌། །དབྱེ་བསྐྲད་རེང་རྨོངས་མནན་པ་དང༌། །དྲག་པོའི་ལས་ཀྱིས་རྡུལ་དུ་རློག

།ནང་དགྲ་ལས་ཀྱི་རླུང་བཅུ་པོ། །རོ་རྐྱང་ལམ་དུ་ཉི་ཟླའི་འགྲོས། །རྣམ་པར་བཅིངས་ལ་དྲག་པོའི་ཞིང༌། །དྷཱུ་ཏིར་དམིགས་མེད་ངང་དུ་སོད། །དཀར་དམར་འདྲེས་པའི་མཐའ་བརྟུལ་ཅིག །གསང་དགྲ་ང་དང་ངར་འཛིན་བདུད། །རྣམ་རྟོག་ཉོན་མོངས་མ་རུངས་ཚོགས། །རྣམ་ཀུན་སྟོང་ཉིད་རྡོ་རྗེའི་ཚུལ། །འོད་གསལ་ཆེན་པོའི་མེས་བསྲེགས་ལ། །ཟུང་འཇུག་བདེ་ཆེན་མཐར་དབྱུང་ཞིང༌། །དུས་ལ་བབ་བོ་ལས་ཀུན་མཛོད། །ཨེ་མ། དཔལ་ཆེན་འཇིགས་བྱེད་སྤྱན་སྔ་རུ། །འཆི་བདག་ལས་ཀྱི་གཤིན་རྗེ་ནི། །མ་གཤིན་དྲེགས་པའི་ཚོགས་རྣམས་ཀྱིས། །རང་རྟགས་སྲོག་སྙིང་ཕུལ་བ་ནི༑ ༑བདག་ཅག་རང་ལས་སྒྲུབ་པར་གྱིས། །བསྟན་པ་སྲུང་དང་ཆོས་འཁོར་སྐྱོངས། །ལོག་པར་ལྟ་བའི་དགྲ་དང་བགེགས། །སྐད་ཅིག་ཡུད་ལ་བསྒྲལ་བར་གྱིས། །གལ་ཏེ་དཔའ་བོའི་སྤྱན་སྔ་རུ༑ ༑དམ་བཅས་བཞིན་དུ་མ་བགྱིས་ན། །བདག་ཅག་རྣམས་ཀྱི་མགོ་ལུས་སྙིང༌། །ཚལ་པ་བརྒྱར་འགས་སྲེག་པར་ཤོག །དེ་སྐད་བྲོ་བོར་དམ་བཅས་པ། །དུས་ལ་བབ་བོ་དྲན་གྱིས་ལ། །མ་གཡེལ་མ་བརྗེད་ལས་བསྒྲུབ་ཕྱིར། །དམ་ལས་མ་འདའ་གནས་འདིར་འདུས། །ཤ་ཁྲག་དམར་གྱི་གཏོར་མ་བཞེས། །སྔགས་འཆང་བདག་གིས་བཅོལ་བའི་དོན། །ཕྲིན་ལས་མ་ལུས་འགྲུབ་པར་མཛོད༑ ༑གལ་ཏེ་དམ་ལས་ཁྱོད་འདའ་ན། །སྔོན་གྱི་ཐ་ཚིག་དམོད་པའི་མཐུས། །རྡོ་རྗེ་འཇིགས་བྱེད་བཀའ་ཆད་ཀྱིས། །རྡོ་རྗེ་འབར་བའི་ཐོག་ཆེན་པོས། །ཉམས་པའི་ལུས་སེམས་ཐལ་བར་རློགས། །རྡོ་རྗེའི་དམྱལ་བར་སྡུག་བསྔལ་ལོ། །དེ་བས་བཅོལ་བའི་ལས་གྱིས་ཤིག ། ཅེས་གཏོར་མ་གཙང་སར་འབུལ། བརྒྱད་པ་མནན་ཅིང་རྟ་བྲོ་ནི། བདག་གི་ཐུགས་ཀའི་འོད་ཀྱིས་དགྲ་བགེགས་བཀུག་པ་མདུན་དུ་ས་གཞི་ཤགས་ཀྱིས་གས་པའི་ནང་དུ་བསྐྱུར་བས། ལྷོ་ཕྱོགས་གཤིན་རྗེའི་ཞིང་ཁམས་ལྕགས་མཁར་སྒོ་མེད་དུ་ཚུད་ཅིང༌། འཆི་བདག་གི་ལག་ཏུ་གཏད་པས་ཐར་བའི་དུས་མེད་པར ་བསམ། དེའི་སྟེང་དུ་གཏོར་གཞོང་ཁ་སྦུགས་པའི་སྟེང་དུ་རྡོ་རྗེའི་འགྲོས་དང་རྐང་སྟབས་བྱ་ཞིང༌།

ཧཱུྂ་ཧཱུྂ་༌། སྔོན་ཡང་རྡོ་རྗེ་འཇིགས་བྱེད་ཀྱིས། །འཆི་བདག་ཚོགས་རྣམས་འདུལ་བའི་ཕྱིར། །གཡས་གཡོན་ཞབས་ནི་བཅུ་དྲུག་གིས། །ལྕགས་མཁར་བཅུ་དྲུག་བརྫིས་ཤིང་མནན། །མཚན་མ་དམར་པོ་རབ་བརྗིད་པས། །དབུས་ཀྱི་ལྕགས་མཁར་མནན་ཅིང་གཟིར། །རྡོ་རྗེ་གར་གྱིས་འཆི་བདག་རྣམས༑ ༑དམ་ལ་བཏགས་ཤིང་བྲན་དུ་བཀོལ། །དེ་ལྟར་དེང་འདིར་དགྲ་དང་བགེགས། །ཀུན་ནས་ས་འོག་གཤིན་རྗེའི་ཡུལ། །ལྷོ་ཕྱོགས་ལྕགས་མཁར་ནང་དུ་བཅུག །ལས་ཀྱི་འཆི་བདག་ལག་ཏུ་གཏད། །སྟེང་ནས་སྔགས་འཆང་རྣལ་འབྱོར་པ། །འཇིགས་བྱེད་འབར་བའི་ཏིང་འཛིན་གྱིས། །ཐབས་མཆོག་རྡོ་རྗེའི་རྐང་སྟབས་བསྒྱུར། །ཤེས་རབ་གཞོམ་མེད་གླུ་དབྱངས་ལེན། །ཟུང་འཇུག་ལག་པའི་ཟློས་གར་ལས། །གཏི་མུག་ཉོན་མོངས་ལས་རླུང་དང༌། །ཞིང་བཅུ་དགྲ་གདོན་དམ་སྲི་བགེགས། །བདེ་བ་ཆེན་པོའི་དབྱིངས་སུ་བཀུག །བདེན་མེད་སྒྱུ་མའི་ངང་དུ་བསད། །འོད་གསལ་རྡོ་རྗེ་མེ་ཡིས་བསྲེགས། །ཟུང་འཇུག་སྟོང་ཉིད་ཀློང་དུ་མནན། །ནམ་ཡང་ལྡང་བར་མ་བྱེད་ཅིག །ཨོཾ་ཧྲཱིཿཥྚཱི་ སོགས། དགྲ་བགེགས་དམ་སྲི་གནོད་བྱེད་ཀཱ་ཡ་ཝཱཀ་ཙིཏྟ་སྟྭཾ་བྷ་ཡ་ཨོཾ་ཨཱཿཧཱུྂ་ལཾ་ནན། ཞེས་བརྗོད། གཏོར་གཞོང་ཆུས་བཤལ་སྨན་འབྲུས་བཀང༌། དགུ་པ་བཟོད་པར་གསོལ་བ་ནི། ཧོཿ བདག་ཅག་མ་རིག་འཁྲུལ་བའི་བློས། །ཡོ་བྱད་མ་ཚོགས་འབག་བཙོག་དང༌། །བསྐྱེད་རྫོགས་འཛབ་བཟླས་ནོར་འཁྲུལ་རྨོངས། །ལས་སྦྱོར་གནད་དང་མ་ལྡན་སོགས། །གང་ཡང་འཁྲུལ་བར་གྱུར་པ་རྣམས། །རྡོ་རྗེ་འཇིགས་བྱེད་ལྷ་ཚོགས་ལ། །བཟོད་པར་གསོལ་ལོ་ཚངས་པར་མཛོད། ། ཅེས་དང༌། ཡིག་བརྒྱ་བརྗོད། བཅུ་པ་གཤེགས་བསྡུ་ནི། ཧཱུྂ་༌། བདག་གི་ཐུགས་ལས་འོད་ཟེར་འཕྲོས། །མདུན་བསྐྱེད་རྟེན་དང་བརྟེན་པར་བཅས། །རང་ལ་བསྡུ་ཞིང་བདག་བསྐྱེད་ཀྱི། །སྲུང་འཁོར་འཁོར་ལོ་ཁྲོ་བཅུར་བཅས། །བདག་ལ་ཐིམ་ཞིང་བདག་ཉིད་བཅས། །འོད་ཞུ་མི་དམིགས་མཁའ་ལྟར་དག །སྟོང་ཉིད་ཁྱབ་གདལ་ཀློང་ཡངས་ངང༌། །སླར་ཡང་ཐུན་མཚམས་ལྷ་ཡི་སྐུ། །རྡོ་རྗེ་འཇིགས་བྱེད་མ་ཧེའི་གདོང༌། །ཞལ་གཅིག་ཕྱག་གཉིས་གྲི་ཐོད་འཛིན། །ཞབས་གཉིས་བརྐྱང་བསྐུམ་རྒྱན་ཆས་རྫོགས། །གནས་གསུམ་ཡི་གེས་མཚན་པར་གྱུར། །

བཅུ་གཅིག་པ་སྨོན་ལམ་གདབ་པ་ནི། ཧོཿ བདག་གིས་འགྲོ་དྲུག་བསྒྲལ་སླད་དུ། །དཔལ་ཆེན་རྡོ་རྗེ་འཇིགས་བྱེད་ཆེ། །བསྒོམས་དང་བཟླས་པའི་རྣམ་དཀར་དགེ། །མཐའ་ཡས་འགྲོ་བས་དུས་གསུམ་དུ། །དགེ་ཚོགས་བགྱིས་དང་བགྱིད་འགྱུར་དང༌། །བགྱིད་བཞིན་པ་དང་བགྱིད་སྩལ་དང༌། །གདོད་ནས་ཡོད་པའི་དགེ་ཚོགས་ཀུན། །གཅིག་བསྡུས་འགྲོ་ཀུན་གཤིན་རྗེའི་གཤེད། །ཐོབ་སླད་ཡོངས་སུ་བསྔོ་བགྱིད་ན། །དེ་འབྲས་གེགས་མེད་འགྲུབ་གྱུར་ཅིག ། བཅུ་གཉིས་པ་ཤིས་པ་བརྗོད་པ་ནི། ཧཱུྂ་༌། དུས་གསུམ་སངས་རྒྱས་ཀུན་གྱི་དངོས། །རྩ་བརྒྱུད་བླ་མ་བྱིན་རླབས་བདག །བྱིན་རླབས་མཆོག་དེའི་བདེ་ལེགས་ཀྱིས། །དུས་འདིར་བཀྲ་ཤིས་བདེ་ལེགས་ཤོག །ཞི་ཁྲོ་ཀུན་འདུས་འཇམ་པའི་དབྱངས། །རྡོ་རྗེ་འཇིགས་བྱེད་དངོས་གྲུབ་བདག །དངོས་གྲུབ་མཆོག་དེའི་བདེ་ལེགས་ཀྱིས། །དུས་འདིར་བཀྲ་ཤིས་བདེ་ལེགས་ཤོག །གནས་གསུམ་མཁའ་འགྲོ་ཀུན་གྱི་དངོས། །རྡོ་རྗེ་རོ་ལངས་ཕྲིན་ལས་བདག །ཕྲིན་ལས་མཆོག་དེའི་བདེ་ལེགས་ཀྱིས། །དུས་འདིར་བཀྲ་ཤིས་བདེ་ལེགས་ཤོག །དམ་ཅན་རྒྱ་མཚོ་ཀུན་འདུས་པ། །ལས་ཀྱི་གཤིན་རྗེ་མཐུ་སྟོབས་བདག །མཐུ་སྟོབས་མཆོག་དེའི་བདེ་ལེགས་ཀྱིས། །དུས་འདིར་བཀྲ་ཤིས་བདེ་ལེགས་ཤོག ། ཅེས་དང༌། གཞན་ཡང་ཤིས་བརྗོད་གང་འོས་བརྗོད་དོ། །སྨྲས་པ། གཤིན་རྗེའི་གཤེད་ཀྱི་བཤད་རྒྱུད་ཁྲི་དྲུག་སྟོང༌། །གང་དེར་གཤིན་རྗེའི་གཤེད་ཀུན་རབ་བཤད་པ། །དེ་དེའི་སྐབས་དོན་འཇིགས་མཛད་མ་ཧེའི་གདོང༌། །ཇི་བཞིན་བཤད་པའི་རྒྱུད་དོན་ཁོ་བོས་བཤད། །རྒྱལ་བ་ཀུན་གྱི་ཐུགས་རྗེའི་ཚོན་ཁྲི་ཕྲག །ཤེལ་གོང་གཅིག་པུར་ཤར་པ་འཇམ་པའི་དབྱངས། །སུག་པའི་ཨུཏྤལ་སྙིང་རྗེའི་རལ་གྲི་དེའི། །དཔལ་གཟིས་རྣམ་དཔྱོད་མིག་འབྱེད་ཁོ་བོ་ཙམ། །མ་ཧེའི་གདོང་རྒྱུད་མཁའ་འགྲོའི་གན་མཛོད་དུ། །གང་ཡོད་དུམ་བུ་རྟོགས་པ་བདུན་གསུམ་ཙམ། །བོད་དུ་མཆིས་པ་ཕྱི་འགྱུར་གྲགས་ཆེ་ཡང༌། །ར་གཉོས་སྐྱོ་སོགས་འགྱུར་བྱེད་རྗེས་འབྲང་གིས། །རྟོག་བརྟགས་རང་རང་ཁ་འཛིན་ཡ་མ་བརླས། །ཀུན་ནས་རྙོགས་པས་ཅལ་སྒྲོག་སྲིད་རྩེར་གླེང༌། །དེ་ལྟའི་ཚུལ་ལས་བྱེ་འབུམ་གྱིས་འཕགས་པའི། །སྔ་འགྱུར་རྒྱུད་དོན་རྙོག་མས་མ་གཏམས་པར༑ ༑དྲང་པོར་གང་གསུངས་གསོང་པོར་བཀྲལ་བ་འདི། །ལུགས་མང་ཀུན་ལས་རྒྱལ་མཚན་ཏོག་ལྟར་འབར། །འདི་དགེ་གཏུམ་པོའི་འོད་ཀྱི་སྣང་བ་ཡིས། །འགྲོ་བའི་མ་རིག་མུན་པ་གཏན་བཅོམ་ནས། །ཡེ་ཤེས་སྣང་བ་རྒྱས་པའི་རོལ་གར་ནི། །འཇམ་མགོན་ཉིད་དང་མཚུངས་པར་བདག་ཡིད་སྨོན། །ཞེས་གཤིན་རྗེའི་གཤེད་རྒྱུད་ཆེན་པོ་ཁྲི་དྲུག་སྟོང་པར་འཇིགས་བྱེད་གདོང་དྲུག་སོགས་མཐའ་དག་གསུངས་པ་ལས།

འདིར་འཇིགས་བྱེད་ཀྱི་སྐབས་ཀྱི་ལེའུ་འདིའི་དོན་རྣམས་ལེགས་པར་མཐོང་ཞིང་རྟོགས་ནས་གསོང་པོར་བྲིས་པ་འདིའང༌། དུས་མཐའི་དགེ་སློང་རྡོ་རྗེ་འཛིན་པ་འབྲི་གུང་པ་ཆོས་ཀྱི་གྲགས་པས། མེ་ཁྱི་ནག་པ་ཅན་གྱི་སྟོང་པ་དང་པོར། སྲ་བརྟན་རྡོ་རྗེའི་གནས་མཆོག་ཏུ་མགྱོགས་པར་སྦྱར་བའོ།། །།སརྦ་མངྒ་ལཾ།། 