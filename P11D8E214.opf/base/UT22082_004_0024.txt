༄༅། །རིང་བསྲེལ་ལྔའི་གཞུག་ཚུལ་ལག་ལེན་ཚོགས་གཉིས་རྒྱ་མཚོ་ཞེས་བྱ་བ་བཞུགས་སོ།།རིང་བསྲེལ་ལྔའི་གཞུག་ཚུལ་ལག་ལེན་ཚོགས་གཉིས་རྒྱ་མཚོ་ཞེས་བྱ་བ། །བླ་མ་དང་མགོན་པོ་འཇམ་པའི་དབྱངས་ལ་ཕྱག་འཚལ་ལོ། །ཚོགས་གཉིས་ཆུ་གཏེར་འཇིངས་ལས་ལེགས་འཁྲུངས་མཚམས་སྤྲིན་གཞོན་ནུས་འཁྱུད་པའི་སྐུ། །སྣ་ཚོགས་འོད་ཀྱི་ལྡིང་ཁང་འཛིན་ཅིང་མཚན་དཔེའི་མཛེས་རྒྱན་ཀུན་ནས་འཆང༌། །ཤེས་རབ་ཨུཏྤལ་ལྟར་སྔོའི་མཚོན་གྱིས་མི་ཤེས་དྲ་བ་རྩད་ནས་གཅོད། །སྟོང་ཕྲག་བརྒྱ་པའི་གླེགས་བམ་འཛིན་མཛད་འཇམ་མགོན་བླ་མས་བདག་སྐྱོངས་ཤིག །འདིར་གང་བརྗོད་པར་བྱ་བའི་དངོས་ནི་བདེ་བར་གཤེགས་པའི་སྐུ་དང་ཐུགས་ཀྱི་རྟེན་དག་གི་ནང་དུ་རིང་བསྲེལ་ལྔ་ཇི་ལྟར་གཞུག་པ་ཉིད་ཡིན་ནོ། །དེ་ལའང་རྟེན་ཚད་དང་ལྡན་པ་དགོས་ཚུལ། ཚད་མེད་ཀྱི་ཉེས་པ་སྐྱེད་པ་དག་གོ། །དང་པོ་ཚད་ཀྱི་རྣམ་པར་བཞག་པའང་གསུང་རབ་རིན་པོ་ཆེ་རྣམས་སུ་མང་དུ་གསུངས་ཀྱང་འདིར་ཡོངས་སུ་གྲགས་པ་ལ། །རྒྱལ་བའི་སྐུ་གཟུགས་ཀྱི་ཚད་ནི་གཉིས་ཏེ། སྤྲུལ་སྐུ་དང༌། ལོངས་སྐུའོ།། ༈ །དང་པོ་ནི། དུས་ཀྱི་འཁོར་ལོ་ལས། རྒྱལ་བའི་བདག་པོའི་གཙུག་ཏོར་ནས་ནི་མཛོད་སྤུའི་དབུས་སུ་ཕྱེད་དང་བཅས་པའི་ཉི་མའི་སོར་དུ་འགྱུར། །ཞེས་པ་ནས། མཛོད་སྤུ་གསང་བའི་ཆུ་སྐྱེས་དབུས་སུ་ཁུ་བའི་ཐིག་ལེ་མི་འགྱུར་བདེ་བ་སྐྱེད་བྱེད་གནས་པ་གང༌། །ཞེས་པའི་བར་གྱིས། སོར་མོ་བརྒྱ་དང་ཉེར་ལྔའི་ངེས་པ་གསུངས་ལ། སྡོམ་པ་འབྱུང་བར། ཞལ་ནི་བཅུ་གཉིས་ཆ་ཡིན་ནོ་སོགས་གསུངས་པ་ནི་སོར་མོ་བརྒྱ་དང་ཉི་ཤུ་པར་བཞེད་པའོ། །༈་་༌།གཉིས་པ་ལོངས་སྐུ་ལའང༌། ཇི་སྐད་དུ། ཟབ་མོ་རྡོ་རྗེ་ཅན་གྱི་ལྷ། ཆ་ནི་བཅུ་གཉིས་ཚད་ཡིན་ནོ། །ཞེས་སོགས་ཀྱིས་ངེས་པ་སྔ་མ་ལྟར་རོ། །འཁོར་ལོས་སྒྱུར་བའི་ཆ་ལུགས་ཅན་གྱི་ལོངས་སྐུ་རྣམས་ཀྱང་སངས་རྒྱས་ཇི་ལྟ་བ་ཉིད་དོ། །བྱང་ཆུབ་སེམས་དཔའ་རྣམས་ནི་བསླབ་བཏུས་ལས།

བྱང་ཆུབ་སེམས་དཔའ་རྣམས་ཀྱང་སོར་བཅུ་གཉིས་པའི་ཐལ་མོ་བཅུ་པ་ཉིད་དོ། །ཞེས་སོ། །ཁྲོ་བོ་རྣམས་ནི། སྡོམ་པ་ལས། ཁྲོ་བོ་ཁྲོ་མོ་དབང་ཕྱུག་མ། །ཞེས་པ་ནས། ཐལ་མོ་བཅུ་པར་རྣམ་པར་བྲི། །ཞེས་པའི་བར་རོ། །གཤིན་རྗེའི་གཤེད་སོགས་ནི། གཤིན་རྗེའི་གཤེད་ནག་པོའི་རྒྱུད་ལས། ཁྲོ་བོ་སྦོམ་ལ་ཐུང་བར་བཤད། །ཅེས་པ་ནས༑ ༑རིན་ཆེན་ཅོད་པན་སོར་དྲུག་གི། །ཞེས་པའི་བར་གྱིས་མཐོ་བརྒྱད་པར་གསུངས་སོ། །གཞན་ཡང་སྡོམ་འབྱུང་འགྲེལ་པར། ཐག་བཟང་རིས་སོགས་ཀྱང་མཐོ་བརྒྱད་པར་གསུངས་ཤིང༌། ཚོགས་བདག་ལ་སོགས་པ་ནི་ས་མུཙྪར་མཐོ་ལྔ་པར་གསུངས་སོ། །ཉན་རང་སོགས་མི་རྣམས་ནི། དུས་ཀྱི་འཁོར་ལོ་ལས། དེ་ཉིད་སེམས་ཅན་རྣམས་ཀྱི་ཁྲུ་བཞི་པ་སྟེ་མི་རྣམས་ཀྱི་སོར་མོ་དགུ་བཅུ་རྩ་དྲུག་གོ། །ཞེས་སོགས་གསུངས་ལ། བླ་མའི་སྐུ་རྣམས་ཀྱང་ཚད་འདིའི་ཁོངས་སུ་བསྡུའོ༑ ༑འོན་ཀྱང་བླ་མའི་སྐུའང་བླུན་པོའི་བློ་འདོད་ཀྱི་མཐོང་ཉམས་དང་རྨི་ལམ་སོགས་ལ་སྙད་པའི་སྐུ་མདོག་ཕྱག་མཚན་བཞུགས་ཚུལ་སོགས་སྤྲེའུ་དང༌། ཁྱི་རྒན་དང༌། ཤ་ཟ་ལྟ་བུའི་གྱ་མ་དོ་མི་བྱ་བར་མཚན་དཔེའི་རྣམ་པར་རྗེས་མཐུན་པ་ཉིད་བྱ་བ་ནི། མགོན་པོ་འབྲི་གུང་པས། ལྷ་ཐམས་ཅད་མཚན་དཔེའི་ཡོན་ཏན་དང་ལྡན་པར་བཤད་པ་ལྟར་ངེས་པའོ། །༈ །ཐུགས་རྟེན་གྱི་ཚད་ཀྱང་དྲི་མ་མེད་པའི་མདོའི་དགོངས་པ་དཔྱིས་ཕྱིན་པ་བུ་སྟོན་ཐམས་ཅད་མཁྱེན་པ་དང༌། བྲག་ནག་པ་དཔལ་ལྡན་ལེགས་དབང་དང་དཔལ་སྒང་ལོ་ཙཱ་བ་སོགས་མཁྱེན་པའི་སྤྱན་ལྡན་རྣམས་ཀྱིས་བཀྲལ་བ་ཆ་ཆེན་བཅུ་དྲུག་པོ་བཞི་བཞིར་ཕྱེ་བས་ཆ་ཕྲན་དྲུག་ཅུ་རྩ་བཞི་པ་ཉིད་ཚད་མར་གཟུང་གི། དེ་ལས་གཞན་པའི་རང་འདོད་ཀྱི་རྫུན་རིབ་ལེགས་བཤད་དུ་རློམ་པ་རྣམས་ནི་ཆུ་ཤིང་ལྟར་སྙིང་པོ་མེད་དོ། །ཚད་ལྡན་ལས་གཞན་པའི་ཚད་མེད་ཀྱི་རྟེན་ལ་རབ་གནས་མི་ཆགས་པའང༌། རབ་ཏུ་གནས་པའི་རྒྱུད་ལས། ཚད་ཀྱིས་ཚད་ལ་ཕབ་ཅིང་བཟང༌། །ཞེས་སོགས་གསུངས་སོ། །གཉིས་པ་ཚད་མེད་ཀྱིས་ཉེས་པ་སྐྱེད་པ་ནི།

སྡོམ་པ་འབྱུང་བར། ཀོས་ཀོ་མགྲིན་པ་བྱིན་པ་སྟེ། །གསུམ་པོ་རིང་ན་སྐྱོན་ཆེན་པོ། །ཞེས་པ་ནས༑ མཁས་པས་ལེགས་པར་བརྟག་པར་བྱ། །ཞེས་པའི་བར། ཉེས་པ་དཔག་ཏུ་མེད་པར་གསུངས་སོ། །དེ་ལྟར་ཚད་དང་ལྡན་པའི་རྟེན་བྲིས་འབུར་གང་ལའང་རིང་བསྲེལ་ལྔ་སོགས་ཚད་ལྡན་དུ་བཞུགས་པ་དག་ལ་ནི་ཇི་ལྟར་ཆུང་ཡང་བསོད་ནམས་ཀྱི་དངོས་པོ་གཞལ་དུ་མེད་པར་གསུངས་ལ། མངོན་པའི་ང་རྒྱལ་ཅན་དག་གིས་ཁེ་གྲགས་དོན་དུ་གཉེར་བས། རྟེན་རྒྱུ་དང་ཚད་སོགས་སྐྱེ་བོས་མངོན་སུམ་དུ་གྱུར་པ་རྣམས་རྒྱ་དཔངས་ཆེ་ཆེ་ལྟར་བགྱིས་ནས་རིང་བསྲེལ་གྱི་ཚོགས་རྣམས་ལྐོག་གྱུར་དུ་བསམས་ནས་གང་བྱུང་དེས་ཆོག་གིས་སླ་ཆོས་བྱས་པ་རྣམས་ལ་ནི་ཕན་ཡོན་ལྟ་ཞོག་ཉེས་པའི་རྒྱུར་འགྱུར་བ་ཁོ་ན་ཡིན་ཏེ། ཇི་སྐད་དུ། ཁང་བུ་བརྩེགས་པའི་མདོ་ལས། དེ་ནས་བཅོམ་ལྡན་འདས་ཀྱིས་དེ་བཞིན་གཤེགས་པའི་ཡོན་ཏན་བསྟན་པའི་ཕྱིར་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཁྱོད་ཀྱིས་འཛམ་བུའི་གླིང་གི་གླིང་མཐོང་ངམ། ཀྱེ་བཙུན་པ་མཐོང་ལགས་སོ། །ཀུན་དགའ་བོ་འཛམ་བུའི་གླིང་གི་གླིང་ནི་ཞེང་དུ་དཔག་ཚད་བདུན་སྟོང༌། མཆུར་ཡང་དཔག་ཚད་བདུན་སྟོང་སྟེ། བྱང་གི་ཞེང་ནི་ཆེ། ལྷོའི་ཞེང་ནི་ཤིང་རྟའི་དབྱིབས་སོ། །དེ་རིགས་ཀྱི་བུའམ་རིགས་ཀྱི་བུ་མོ་དད་པ་ཅན་ལ་ལས་རིན་པོ་ཆེ་སྣ་བདུན་གྱིས་བཀང་སྟེ། རྒྱུན་དུ་ཞུགས་པ་རྣམས་དང༌། ལན་གཅིག་ཕྱིར་འོང་བ་རྣམས་དང༌། ཕྱིར་མི་འོང་བ་རྣམས་དང༌། དགྲ་བཅོམ་པ་རྣམས་དང༌། རང་སངས་རྒྱས་རྣམས་དང༌། ཕྱོགས་བཞིའི་དགེ་སློང་གི་དགེ་འདུན་ལ་འབུལ་བར་བྱེད་པ་དང༌། གང་ཞིག་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡོངས་སུ་མྱ་ངན་ལས་འདས་པའི་མཆོད་རྟེན་འཇིམ་པ་ལས་སྐྱུ་རུ་ར་ཙམ་བྱེད་དུ་འཇུག །སྲོག་ཤིང་ཁབ་ཙམ་འཛུགས་སུ་འཇུག །གདུགས་ནི་རྒྱ་ཤུག་གི་ལོ་མ་ཙམ་འགེབས་སུ་འཇུག་ཅིང༌། སྐུ་གཟུགས་ནས་འབྲུ་ཙམ་བྱེད་དུ་འཇུག་ལ།

སྐུ་གདུང་ཡུངས་ཀར་གྱི་འབྲུ་ཙམ་འཇུག་པར་བྱེད་ན། ཀུན་དགའ་བོ་འདི་ཉིད་དེ་བས་བསོད་ནམས་ཤིན་ཏུ་མང་བར་ང་སྨྲའོ། །ཀུན་དགའ་བོ་འཛམ་བུའི་གླིང་གི་གླིང་ལྟ་ཡང་ཞོག་གི། ཀུན་དགའ་བོ་ཤར་གྱི་ལུས་འཕགས་ཞེས་བྱ་བའི་གླིང་ཞེང་དུའང་དཔག་ཚད་བརྒྱད་སྟོང༌། །མཆུར་ཡང་དཔག་ཚད་བརྒྱད་སྟོང་ཀུན་ནས་ཟླ་བ་ཁམ་པ་ལྟ་བུ་ཞིག་ཡོད་དེ། །དེ་རིགས་ཀྱི་བུའམ་སོགས་ནས། ང་སྨྲའོ་ཞེས་པའི་བར་སྦྱར། ཀུན་དགའ་བོ་འཛམ་བུའི་གླིང་གི་གླིང་ལྟ་ཡང་ཞོག །ཤར་གྱི་ལུས་འཕགས་ཀྱི་གླིང་ལྟ་ཡང་ཞོག་གི། ཀུན་དགའ་བོ་ནུབ་ཀྱི་བ་ལང་སྤྱོད་ཅེས་བྱ་བའི་གླིང་ཞེང་དུ་དཔག་ཚད་དགུ་སྟོང༌། མཆུར་ཡང་དཔག་ཚད་དགུ་སྟོང་པ་ཀུན་ནས་ཟླ་བ་ཉ་བ་ལྟ་བུ་ཞིག་ཡོད་དེ། དེ་རིགས་ཀྱི་བུའམ་ནས་ང་སྨྲའོ། ཀུན་དགའ་བོ་འཛམ་བུའི་གླིང་གི་གླིང་ལྟ་ཡང་ཞོག །ཤར་གྱི་ལུས་འཕགས་ཆེན་པོའི་གླིང་ལྟ་ཡང་ཞོག །ནུབ་ཀྱི་བ་ལང་སྤྱོད་ཀྱི་གླིང་ལྟ་ཡང་ཞོག་གི། ཀུན་དགའ་བོ་བྱང་གི་སྒྲ་མི་སྙན་ཞེས་བྱ་བའི་གླིང་ཞེང་དུ་དཔག་ཚད་ཁྲི། མཆུར་ཡང་དཔག་ཚད་ཁྲི་པ་ཀུན་ནས་གྲུ་བཞི་པ་ཞིག་ཡོད་དེ། དེ་རིགས་ཀྱི་བུའམ་ནས་ང་སྨྲའོ། །ཀུན་དགའ་བོ་འཛམ་བུའི་གླིང་གི་གླིང་ལྟ་ཡང་ཞོག །ཤར་གྱི་ལུས་འཕགས་ཀྱི་གླིང་ལྟ་ཡང་ཞོག །ནུབ་ཀྱི་བ་ལང་སྤྱོད་ཀྱི་གླིང་ལྟ་ཡང་ཞོག །བྱང་གི་སྒྲ་མི་སྙན་གྱི་གླིང་ལྟ་ཡང་ཞོག་གི། ཀུན་དགའ་པོ་ལྷ་རྣམས་ཀྱི་དབང་པོ་བརྒྱ་བྱིན་གྱི་ཁང་བཟང་རྣམ་པར་རྒྱལ་བ་ཞེས་བྱ་བ་ཡོད་དེ། དེ་རིགས་ཀྱི་བུའམ་ནས་ང་སྨྲའོ། ཀུན་དགའ་བོ་འཛམ་བུའི་གླིང་གི་གླིང་ལྟ་ཡང་ཞོག །ཤར་གྱི་ལུས་འཕགས་ཀྱི་གླིང་ལྟ་ཡང་ཞོག །ནུབ་ཀྱི་བ་ལང་སྤྱོད་ཀྱི་གླིང་ལྟ་ཡང་ཞོག །བྱང་གི་སྒྲ་མི་སྙན་གྱི་གླིང་ལྟ་ཡང་ཞོག །ལྷ་རྣམས་ཀྱི་དབང་པོ་བརྒྱ་བྱིན་གྱི་ཁང་བཟང་རྣམ་པར་རྒྱལ་བ་ལྟ་ཡང་ཞོག་གི། ཀུན་དགའ་བོ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཡོད་དེ།

དེ་རིགས་ཀྱི་བུའམ་ནས་ང་སྨྲའོ། །དེ་ཅིའི་ཕྱིར་ཞེ་ན། ཀུན་དགའ་བོ་འདི་ལྟར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ནི་སྦྱིན་པ་དཔག་ཏུ་མེད་པ། ཚུལ་ཁྲིམས་དཔག་ཏུ་མེད་པ། བཟོད་པ་དཔག་ཏུ་མེད་པ། བརྩོན་འགྲུས་དཔག་ཏུ་མེད་པ། བསམ་གཏན་དཔག་ཏུ་མེད་པ། ཤེས་རབ་དཔག་ཏུ་མེད་པ། བྱམས་པ་དང་བཏང་སྙོམས་ཀྱི་བར་དཔག་ཏུ་མེད་དེ། ཀུན་དགའ་བོ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ནི་ཡོན་ཏན་དཔག་ཏུ་མེད་པ་དང་ལྡན་པའི་ཕྱིར། ཞེས་རྒྱ་ཆེར་གསུངས་ལ། གཞན་ཡང་རྟེན་འབྲེལ་སྙིང་པོའི་མདོ་དང༌། ཤེས་པས་ཐམས་ཅད་མཐར་ཕྱིན་པར་འགྲུབ་པའི་མཆོད་རྟེན་ཞེས་བྱ་བའི་གཟུངས་ལ་སོགས་པ་དཔག་ཏུ་མེད་པ་ནས་ཀྱང་རྟེན་གྱི་རྒྱུ་དང་རྒྱ་དཔངས་བས། ནང་དུ་རིང་བསྲེལ་གྱི་ཚོགས་བཞུགས་པ་ཁོ་ན་གལ་ཆེ་བར་གསུངས་པའི་ཕྱིར་རོ། ༈ །དེ་ལྟར་ཕན་ཡོན་རྣམ་པ་དུ་མ་དང་ལྡན་པའི་རིང་བསྲེལ་གྱི་ཚོགས་གཞུག་ཚུལ་ལའང༌། རིང་བསྲེལ་ལྔ་ནི། ཆོས་ཀྱི་སྐུའི་རིང་བསྲེལ། ཡུངས་འབྲུ་ལྟ་བུའི་རིང་བསྲེལ། ཆོས་ཀྱི་རིང་བསྲེལ། སྐུ་གདུང་གི་རིང་བསྲེལ། སྐུ་བལ་གྱི་རིང་བསྲེལ་རྣམས་སོ། ༈ །དེ་དག་གི་ཆོས་ཀྱི་སྐུའི་རིང་བསྲེལ་ནི། རྣམ་པ་བརྡར་བཏགས་པའི་ཆོས་སྐུའི་རྟེན་བདེ་བར་གཤེགས་པའི་མཆོད་རྟེན་བརྒྱད་དང་སཱཙྪ་ལྟ་བུ་ཡིན་ལ། ནང་དུ་བཞུགས་པའི་ཆོས་སྐུའི་རིང་བསྲེལ་ནི། ཨོཾནམོབྷགཝཏེཤཱཀྱམུནཱཡེ། ཏཐཱགཏཱཡཨརྷཏེསམྱཀྶཾབུདྡྷཱཡ། ཏདྱཐཱ། ཨོཾམུནིམུནིམཧཱམུནཡེསྭཱཧཱ། ཞེས་དང༌། གཞན་ཡང་གཙུག་ཏོར་རྣམ་རྒྱལ། གཙུག་ཏོར་དྲི་མེད། གསང་བ་རིང་བསྲེལ། བྱང་ཆུབ་སྙིང་པོའི་རྒྱན་འབུམ། རྟེན་འབྲེལ་སྙིང་པོ་རྣམས་ཡིན་ནོ། ༈ །ཡུངས་འབྲུ་ལྟ་བུའི་རིང་བསྲེལ་ནི། འཕགས་པ་གསུམ་སོགས་གང་ཟག་ཁྱད་པར་ཅན་གྱི་གདུང་ལས་བྱུང་བ་སྟེ། དེ་ཡང་ཁ་དོག་དྭངས་ཤིང་སྲན་མའི་རྡོག་པོ་ཙམ་ཡན་ཆད་ལ་གདུང་ཞེས་དང༌། དེ་བས་ཆུང་བ་རྣམས་ལ་རིང་བསྲེལ་ཞེས་བྱ་ལ༑

གསང་སྔགས་རྙིང་མའི་སྐུ་གདུང་འབར་བའི་རྒྱུད་སོགས་ལ་ནི། ཤ་རཱི་རམ། བ་རི་རམ། ཆུ་རི་རམ། ཉ་རི་རམ། པཉྩ་རམ། ཞེས་ལྔར་དབྱེ་བའང་ཁ་དོག་གི་དབྱེ་བ་ཙམ་དུ་ཟད་པའི་ཕྱིར། དེ་ལྟར་གདུང་དང་རིང་བསྲེལ་ཐམས་ཅད་ཡུངས་འབྲུ་ལྟ་བུའི་རིང་བསྲེལ་གྱི་ཁོངས་སུ་བསྡུའོ། ༈ །ཆོས་ཀྱི་རིང་བསྲེལ་ནི། གསང་ཆེན་རྡོ་རྗེ་ཐེག་པ་མཆོག་ནས་གསུངས་པའི་སྔགས་རྣམས་དང༌། མཚན་ཉིད་ཕ་རོལ་ཏུ་ཕྱིན་པ་མདོ་སྡེའི་ཐེག་པ་ནས་གསུངས་པའི་གཟུངས་ཀྱི་ཚོགས་ཇི་སྙེད་པ་དང༌། གཞན་ཡང་རྒྱལ་བའི་བཀའ་དང་དེ་དག་གི་དགོངས་འགྲེལ་ཚད་མར་གྱུར་པ་རྣམས་ཆོས་ཀྱི་རིང་བསྲེལ་ཞེས་བྱའོ། ༈ །སྐུ་གདུང་གི་རིང་བསྲེལ་ནི། རྩ་བའི་བླ་མ་སོགས་གང་ཟག་མཆོག་སངས་རྒྱས་དང་བྱང་ཆུབ་སེམས་དཔའ་ཉན་རང་གི་ཚོགས་དང་བཅས་པའི་སྐུ་གདུང་ངམ། དེ་ལས་བྱུང་བའི་སྐུ་གསུང་ཐུགས་ཀྱི་རྟེན་ནམ། དེ་དག་གི་ཆ་ཤས་ཤ་ཁྲག་རུས་པའི་ཚོགས་ལ་སོགས་པ་རྣམས་ནི་སྐུ་གདུང་གི་རིང་བསྲེལ་ཞེས་བྱའོ༑ ༈ །སྐུ་བལ་གྱི་རིང་བསྲེལ་ནི། བཤད་མ་ཐག་པའི་གང་ཟག་དེ་རྣམས་ཀྱི་དབུ་སྐྲ་དང༌། ཕྱག་ཞབས་ཀྱི་སེན་མོ་དང༌། ན་བཟའ་ལ་སོགས་པ་མདོར་ན་སྐུ་དང་འབྲེལ་བའི་བྱིན་རླབས་ཀྱི་ཚོགས་ཇི་སྙེད་པ་ལ་སྐུ་བལ་གྱི་རིང་བསྲེལ་ཞེས་བཤད་དོ། ༈ །ད་ནི་སྐུ་དང་ཐུགས་ཀྱི་རྟེན་གང་ལའང་རིང་བསྲེལ་ལྔ་གཞུག་པའི་ཚུལ་ལ་གཉིས། ཉེར་བསྡོགས་བྱ་བ་དང༌། འཇུག་ཚུལ་དངོས་སོ། །དང་པོ་ཉེར་བསྡོགས་བྱ་བ་ནི། རྡོ་རྗེ་འཆང་ནས་རྩ་བའི་བླ་མའི་བར་གྱི་མཚན་འབུམ་རྣམས་དང༌། གཞན་ཡང་པཎྜི་ཏ་རྣམས་དང་གྲུབ་ཐོབ་ཆེན་པོ་རྣམས་དང༌། ལོ་ཙཱ་བ་ཆེན་པོ་རྣམས་དང༌། གཞན་ཡང་མདོ་སྔགས་དབང་བསྐུར་ཁྲིད་ལུང་མན་ངག་དང་བཅས་པའི་བརྒྱུད་པའི་བླ་མ་དམ་པ་རྣམས་ཀྱི་མཚན་འབུམ། གསེར་དངུལ་ལ་སོགས་བརྟན་གཡོ་ཞུ་བ་དང་མི་ཞུ་བའི་ཁམས་ལས་གྲུབ་པའི་རིན་པོ་ཆེ་རྣམས་ཀྱི་ཁུ་བ། དྲི་བཟང་པོའི་ཆུ་དང་སྦྱར་བས་རབ་ལཉྩ་དང་ཝརྟུའི་རྣམ་པ།

དེ་མ་བྱུང་ཡང་ཡི་གེ་དབུ་ཅན་ཉིད་དུ་བྲིས་ཏེ། དེ་དག་ཀྱང་མཚན་རེ་རེ་ཡི་གེ་འབྲུ་གསུམ་གྱི་བར་དུ་བཅུག་པ་འདོད་གསོལ་དང་བཅས་པ་ལེགས་པར་སྦྱར་བ་སཾསྐྲྀཏའི་སྐད་དུ་འབྲི་སྟེ། རྡོ་རྗེ་འཆང་ལྟ་བུ་ལ། ཨོཾཨཱཿགུརུབཛྲདྷྲྀཀམཧཱམུདྲསིདྡྷིཕལཧཱུྂ། ཞེས་པ་ལྟ་བུ་དང༌། དེ་བཞིན་དུ་མཚན་དང་སྦྱར་བའང་ལེགས་སྦྱར་མི་ཤེས་ན། རྫོགས་པའི་སངས་རྒྱས་རྡོ་རྗེ་འཆང་ཆེན་པོ་ལ་ཕྱག་འཚལ་ཞིང་སྐྱབས་སུ་མཆིའོ་ཕྱག་རྒྱ་ཆེན་པོ་མཆོག་གི་དངོས་གྲུབ་སྩལ་དུ་གསོལ། ཞེས་པ་ལྟ་བུ་འབྲིའོ། །དེ་ནས་འབྲི་བའི་རྒྱུ་སྔ་མ་ཁོ་ན་ལྟ་བུས་རང་གི་ཡི་དམ་ལྷག་པའི་ལྷ་གང་ཡིན་གྱི་ཕྲེང་སྔགས་རྩ་སྔགས་སྙིང་པོ་ཉེ་སྙིང་ས་བོན་ལ་སོགས་པ་རྣམས་དང༌། གཞན་ཡང་གཙུག་ཏོར་རྣམ་རྒྱལ། དྲི་མེད། གསང་བ་རིང་བསྲེལ། བྱང་ཆུབ་རྒྱན་འབུམ། རྟེན་འབྲེལ་སྙིང་པོ། དུས་ཀྱི་འཁོར་ལོ་ནས་བཟུང་བྱ་རྒྱུད་ཡན་གྱི་རྒྱུད་སྡེ་རྒྱ་མཚོའི་སྔགས་ཇི་སྙེད་པ་དང༌། མདོ་སྡེ་རྣམས་ནས་གསུངས་པའི་གཟུངས་ཀྱི་ཚོགས་རྣམས་དང༌། དམ་པ་ཡེ་ཤེས་ཆོས་སྐྱོང་བའི་སྲུང་མ་རྣམས་ཀྱི་སྔགས་དང༌། དཔལ་མགོན་བདུན་ཅུ་གནོད་སྦྱིན་ནོར་ལྷའི་ཚོགས་དང་བཅས་པ་ཇི་སྙེད་པའི་སྔགས་རྣམས་ལེགས་པར་བྲིས་ནས་ཆད་ལྷག་ལ་སོགས་པ་བརྟགས་ཤིང་དཔྱད་ནས་ཤིན་ཏུ་དག་པར་བགྱིས་པ་དང༌། རྟེན་ཆེན་པོ་གཟུངས་ཀྱིས་མི་གང་བ་ཡོད་ན། རྒྱུད་དང་མདོ་སྡེ་བཀའ་བསྟན་བཅོས་ཡང་དག་པའི་གླེགས་བམ་རྣམས་ཀྱང་ཚང་ཞིང་མི་འཁྲུགས་པ་ཞུས་དག་ལེགས་པར་བགྱིས་པ་ལ་སོགས་པ་རྣམས་སོ། ༈ །གཞན་ཡང་བླ་མ་དག་གི་གདུང་རུས་ལ་སོགས་པ་གཞུག་ནའང་དེ་དག་ཞིབ་ཏུ་བརྡུངས་པ། འཇིམ་པ་དྲི་བཟང་པོ་དང་བཅས་པས་སཱའཙྪ་བཏབ་ཅིང་སཱཙྪ་རེ་རེའི་ནང་དུའང་སྲོག་ཤིང་རྟེན་འབྲེལ་སྙིང་པོ་ཅན་རྩེ་མོར་གདུགས་དང་བཅས་པ་གྲངས་རྟེན་གྱི་ནང་དུུ་ཤོང་ཚོད་དུ་བྱ། དེ་རྣམས་ལ་དཀར་རྩི་གསོལ། ༈ །གཤིན་པོ་ཕལ་པའི་དོན་ཡིན་ན་རུས་ཆོག་བྱས་ལ་སཱཙྪ་སྔ་མ་ལྟར་བཏབ་པ་ཁོ་ན་སྒྲིབ་པའི་གཉེན་པོར་འགྱུར་ཞིང༌།

གཤིན་པོའི་རུས་བུ་ཅུང་ཟད་གཟུངས་འབྲི་བའི་སྣག་ཚར་བསྲེས་ན་སྒྲིབ་སྦྱོང་གི་གཉེན་པོ་དཔྱིས་ཕྱིན་པར་འགྱུར་རོ། ༈ །གཞན་ཡང་བླ་མའི་དགོངས་རྫོགས་ནང་རྟེན་ལྟ་བུ་ལ་གདུང་རིལ་པོར་བཞག་པའང་བླུན་དད་མ་གཏོགས་ཅུང་ཟད་མི་ལེགས་ལ། དེ་བཞིན་དུ་གདུང་རུས་ཡིན་ནའང་སཱཙྪ་བྱས་པ་ཉིད་ལེགས་ཀྱི། གདུང་རུས་ཁོ་ན་འཇུག་པ་ནི་དོན་ལ་མི་གནས་ཤིང༌། གཤིན་པོ་ཕལ་པའི་རུས་བུ་དངོས་སུ་བཅུག་ན་གཤིན་པོ་དེ་ལ་ཤིན་ཏུ་གནོད་པར་གསུངས་ལ། འགའ་ཞིག་གིས་གཤིན་དོན་ཡིན་ན་དེའི་རུས་བུ་རྟེན་གྱི་ཞབས་དགག་གི་འོག་ཟངས་ཞབས་ཀྱི་ནང་དུ་འཇུག་པར་འདོད་པ་ནི་གཤིན་པོ་ལ་དེ་ཤིན་ཏུ་གནོད་པའི་ལས་ཡིན་པས་རྣམ་པར་འཁྱམས་སོ། ༈ །གཞན་ཡང་བླ་མ་རྣམས་ཀྱི་སྐུ་བལ་གྱི་རིང་བསྲེལ་རྣམས་ཀྱང་རང་ཉིད་དད་པ་དང་ཞེན་པ་རྒྱུ་མཚན་དུ་བྱས་ནས། བླ་མ་ཕན་ཚུན་ཐུགས་མི་མཐུན་པ་གཉིས་ཀྱི་གདུང་དང་སྐུ་བལ་ལ་སོགས་རྟེན་གཅིག་ཏུ་བཅུག་ན་རྟེན་དེ་སེལ་གྱི་ཕུང་པོར་འགྱུར་བར་གསུངས་པས། དེ་འདྲ་བ་དག་ལ་གཅིག་བཅུག་ཅིང་གཅིག་མི་གཞུག་པ་ཁོ་ན་ཉིད་ལེགས་ལ། བརྒྱུད་པའི་རིམ་པ་ཡང་དམ་ཉམས་དང་འདྲེས་ཁྱེར་སོགས་མ་དག་པའི་དཔྱད་གཞི་གླེང་སློང་ཡོད་པ་རྣམས་མི་གཞུག་གོ། །གཞན་ཡང་བླ་མའི་ན་བཟའ་སོགས་ཀྱང་དར་གོས་རས་སོགས་ལ་བྱས་པ་གཞུག་གི། བལ་ལ་བྱས་པ་ནི་རིང་པོར་ལོན་ནས་རང་བཞིན་གྱི་སྲིན་བུ་བརྫུས་ཏེ་སྐྱེས་ནས་གཟུངས་གཞུག་གཞན་རྣམས་ལའང་གནོད་པ་བྱེད་པའི་ཕྱིར་མི་གཞུག་གོ། །བླ་མའི་ཕྱའུའི་དུམ་བུ་ཙམ་མ་གཏོགས་དངོས་ཚང་བ་མི་གཞུག་སྟེ། བཀའ་གདམས་ཀྱི་བསྟན་པ་དར་ལ་ཡུན་ཐུང་བ་ནི་བླ་མར་མོས་གུས་ཀྱི་དབང་གིས་ཕྱའུ་མང་པོ་རྟེན་གྱི་ནང་དུ་བཅུག་པས་ཉེས་སོ་ཞེས་པའང་གླེང་བས་སོ། ༈ །དེ་ལྟར་རིང་བསྲེལ་ལྔ་པོ་ལེགས་པར་ཚོགས་ནས་དྲི་བཟང་པོའི་ཆུས་བྱུག་ཅིང༌། གཟུངས་རྣམས་དྲིལ་ལུགས་གང་ལྟར་བྱས་ཀྱང་རུང་སྟེ་འཁོར་ལོ་ལྟ་བུ་འཁོར་བས་ལས་བསྒྲུབ་དགོས་ན་གནད་ཤིན་ཏུ་ཆེ་ཡང༌།

འདིར་ནང་གཞུག་ཙམ་ཡིན་པའི་ཕྱིར་མགོ་སྒྲིལ་མཇུག་སྒྲིལ་དང་སྔགས་ཕྱི་ནང་དུ་དྲིལ་ཡང་རུང་ལ། འོན་ཀྱང་ལག་ལེན་སྔགས་ཡིག་ཞལ་ནང་དུ་བསྟན། དྲིལ་ལུགས་མགོ་ནས་སྒྲིལ་ན་རྩ་རིག་སྦྲུལ་འཁྱིལ་བ་ལྟ་བུ་ཞེས་པ་རིག་པས་གྲུབ་ལ། མཇུག་ནས་སྒྲིལ་ཡང་ཐོག་མར་ཞལ་ཕྱེ་ན་དབུ་སྔོན་ལ་འོང་བའི་ཕྱིར་ཀློག་པའི་རིག་པས་གྲུབ་པས་དེ་གཉིས་གང་བདེ་བྱར་རུང་ངོ༌། །གང་ལྟར་བྱེད་ཀྱང་ཤིན་ཏུ་དམ་པར་བསྒྲིལ། སྔར་ལས་མ་སོང་བའི་ཟ་འོག་ལ་སོགས་པའི་སྲད་བུས་འཇའ་ཚོན་ལྟར་དཀྲི། དབུ་ངོས་སུ་ཞལ་བྱང་དང་བཅས་པ་གཟུངས་རྣམས་སོ་སོར་དྲིལ་བ་བཞག །གསུང་རབ་རྣམས་གླེགས་ཤིང་དང་གླེགས་ཐག་དོར་ནས་དར་རས་གཙང་མའི་ན་བཟའ་དང་དྲི་བཟང་གི་ཕུར་མ་དང་བཅས་པ་ལེགས་པར་མ་འཆོལ་བར་ཚོན་སྐུད་ཀྱིས་དཀྲི། འོན་ཀྱང་གསུང་རབ་བཞུགས་པ་རྣམས་གླེགས་བམ་གྱི་རྣམ་པ་ལྟ་བུ་མ་གཏོགས་གཟུངས་ལྟར་སྒྲིལ་མི་དགོས། གཞན་པའི་གདུང་དང་རིང་བསྲེལ་གྱི་ཚོགས་རྣམས་ཀྱང་སོ་སོའི་རིགས་མཐུན་བསྡོམས་པར་དྲི་བཟང་དང་བཅས་པ་ན་བཟའ་གསར་པས་དྲིལ་ནས་ཅ་ག་ཐོན་པར་བྱའོ། །ནང་གཞུག་གི་གཟུངས་རྣམས་དྲིལ་ཟིན་ནས་རབ་གནས་རྒྱས་པ་ཞིག་གྲུབ་ན་ལེགས་ཤིང༌། རྒྱས་པ་མ་གྲུབ་ཀྱང་བསྡུས་པ་ཞིག་ཅིས་ཀྱང་བྱ། གཞན་སྐུ་གསུང་ཐུགས་རྟེན་ནང་གཞུག་ཏུ་གཞུག་རྒྱུ་རྣམས་ལའང་རབ་གནས་བསྡུས་པ་ཙམ་བསྐྱར་བ་ཤིན་ཏུ་གལ་ཆེའོ། །དེ་ནས་གནོད་སྦྱིན་ཡབ་ཡུམ་གྱི་འཁོར་ལོ་ནི། རྟེན་ཆེན་པོ་རྣམས་ལ་པདྨ་འདབ་བརྒྱད་ཀྱི་དབུས་དང་ཕྱོགས་མཚམས་རྣམས་སུ་གནོད་སྦྱིན་ཡབ་ཡུམ་རིན་པོ་ཆེ་ལས་བྱས་པའི་བྲིས་འབུར་གང་འདོད་ཀྱི་གཟུགས་སོ་སོའི་སྙིང་ཁར་སྔགས་ཚིག་བྲིས་ནས་གནས་མ་འཆོལ་བར་འགོད་པ་དང༌། འགའ་ཞིག་པདྨ་འདབ་བརྒྱད་གཉིས་ཀྱི་ནང་དུ་ལྷའི་གཟུགས་བྲིས་པའི་སྙིང་ཁར་སྔགས་ཚིག་འབྲི་བ་དང༌། གཞན་ཡང་འཁོར་ལོ་ལ་བརྟེན་ཀྱང་ཡུམ་སྟེང་དུ་བྱེད་པ་དང༌། ཡབ་ཡུམ་གྱི་སྔགས་མགོ་རྟེན་གྱི་མདུན་དུ་སྟོན་པ་དང༌།

ཕྱོགས་མཚམས་ཀྱི་སྔགས་དབུ་རུབ་ཏུ་བྱེད་པ་སོགས་ལག་ལེན་མི་འདྲ་བ་མང་དག་ཅིག་མཆིས་པ་དང༌། ཡང་ཕྱོགས་མཚམས་ཀྱི་སྔགས་རྣམས་ཕྱོགས་གཡས་སྐོར་ཉིད་དུ་བྲིས་པས་ཞལ་སྦྱར་ཚེ་ཡབ་ཡུམ་གནས་འཆོལ་ན་ཤིན་ཏུ་ནོངས་པར་འགྱུར་བ་དང༌། གཞན་ཡང་འཁོར་ལོ་འབྲི་བ་འཕྱུག་ན་ཉེས་པ་བསྐྱེད་པ་དཔག་ཏུ་མེད་དེ། དེང་སང་བླུན་པོ་གྲགས་པའི་རྗེས་སུ་འབྲངས་པས་རྟེན་བཞེངས་ནས་གནོད་སྦྱིན་འཁོར་ལོ་སོགས་གདན་རྣམས་རང་གིས་མི་ཤེས་བཞིན་དུ་ཤེས་པར་རློམ་ཞིང༌། མཁས་པ་གཞན་ལ་བཅོལ་ན་ཁེ་གྲགས་ཉམས་ཀྱི་དོགས་པ་དང༌། རང་གིས་མི་ཤེས་པའི་འཚང་དེ་གསལ་པོར་མཐོང་གི་དོགས་ནས་མི་ཤེས་བཞིན་དུ་ནན་གྱིས་འབད་པས་བདག་གཞན་གཉིས་ཕུང་འདི་ཕྱི་ཐམས་ཅད་སྡུག་བསྔལ་ལ་སྦྱོར་བ་རྣམས་ལྟ་ཞོག །གནོད་སྦྱིན་འཁོར་ལོ་འབྲི་བའི་གནད་མ་འཕྱུག་ཀྱང་གཞུག་ཚུལ་མཐོ་དམན་ཁ་ཕྱོགས་ཙམ་ནོར་བས་ཀྱང་ཡོན་བདག་ལ་ཉེས་པ་སྣ་ཚོགས་འབྱུང་བ་རང་རེས་ཀྱང་ལན་འགའ་ཡར་གཞན་གྱིས་དེ་ལྟར་བྱས་པ་མངོན་སུམ་གྱི་གནས་སུ་མཐོང་བའི་ཕྱིར། ཐོག་མར་ལག་ལེན་རྣམ་པར་དག་པས་བྲི་བའི་རིམ་པ་ནི། དར་གོས་སམ་རས་སེར་པོའམ་ཤོག་བུ་དྲི་མ་བུག་རྡོལ་མེད་པ་ལ། གཟའ་སྐར་བཟང་ཞིང་ཤིས་པའི་ཉིན་འཁོར་ལོ་མུ་ཁྱུད་བཞི་པ། གཉིས་བསྐོར་བའི་མུ་ཁྱུད་དང་པོ་གཉིས་ལྟེ་བ་དང་མཉམ་པའི་འདབ་བརྒྱད་མཉམ་གསུམ་ཅན་དུ་བྲིས། ཡུམ་འཁོར་གྱི་ལྟེ་བར། ཨོཾ་་་་་བཀྲ་ཤིས་བཱསུདྷརིཎྱཻམམདྷནཾདེཧིདེཧིསྭཱཧཱ།་་་་་ནོར་འཛིན་མ་བདག་ལ་ནོར་སྩོལ་ཅིག་སྩོལ་ཅིག་གཞི་ཚུག །དེ་བཞིན་དུ་མམ་ནས་སྭཱཧཱའི་བར་ཡབ་ཡུམ་ཐམས་ཅད་ལ་སྦྱར་ཏེ། མདུན་ནས་བརྩམས་སྔགས་མགོ་ཕྱིར་བསྟན་ཆོས་སྐོར་དུ། ཤར་གྱི་འདབ་མར། ཨོཾཙནྡྲཀཱནྟཱཡཻམམདྷནཾདེཧིདེཧིསྭཱཧཱ།་་་་་ཟླ་བ་ཆུ་ཤེར་མ་བདག་ལ་ནོར་སྩོལ་ཅིག་སྩོལ་ཅིག་གཞི་ཚུག །ལྷོར། ཨོཾདཏྟཱཡཻམམདྷནཾདེཧིདེཧིསྭཱཧཱ།་་་་་བྱིན་མ་བདག་ལ་ནོར་སྩོལ་ཅིག་སྩོལ་ཅིག་གཞི་ཚུག

།ནུབ་ཏུ། ཨོཾསུདཏྟཱཡཻམམདྷནཾདེཧིདེཧིསྭཱཧཱ།་་་་་རབ་བྱིན་མའམ་བཟང་བྱིན་མ་བདག་ལ་ནོར་སྩོལ་ཅིག་སྩོལ་ཅིག་གཞི་ཚུག །བྱང་དུ། ཨོཾཨཱརྻཱཡཻམམདྷནཾདེཧིདེཧིསྭཱཧཱ།་་་་་འཕགས་མ་བདག་ལ་ནོར་སྩོལ་ཅིག་སྩོལ་ཅིག་གཞི་ཚུག །ཤར་ལྷོར། ཨོཾསུབྷདྲིཡཻམམདྷནཾདེཧིདེཧིསྭཱཧཱ།་་་་་ཤིན་ཏུ་བཟང་མོ་བདག་ལ་ནོར་སྩོལ་ཅིག་སྩོལ་ཅིག་གཞི་ཚུག །ལྷོ་ནུབ་ཏུ། ཨོཾོགུཔྟཱཡཻམམདྷནཾདེཧིདེཧིསྭཱཧཱ།་་་་་སྦས་མ་བདག་ལ་ནོར་སྩོལ་ཅིག་སྩོལ་ཅིག་གཞི་ཚུག །ནུབ་བྱང་དུ། ཨོཾདེབྱཻམམདྷནཾདེཧིདེཧིསྭཱཧཱ།་་་་་ལྷ་མོ་བདག་ལ་ནོར་སྩོལ་ཅིག་སྩོལ་ཅིག་གཞི་ཚུག །བྱང་ཤར་དུ། ཨོཾསྭརསྭཏྱཻམམདྷནཾདེཧིདེཧིསྭཱཧཱ།་་་་་དབྱངས་ཅན་མ་བདག་ལ་ནོར་སྩོལ་ཅིག་སྩོལ་ཅིག་གཞི་ཚུག །ཡང་ན། མམ་ནས་དེ་ཧིའི་བར་གྱི་འདོད་གསོལ་གྱི་ཚབ་ཏུ། སརྦལཀྵེབྷཱུཏིསམྤདོདེཧིམིསརྦསཏྭནཉྩ། ཞེས་པ་སྭཱ་ཧཱ་རྣམས་ཀྱི་གོང་དུ་བཅུག་ཀྱང་ཉན་ནོ། །ཡབ་འཁོར་གྱི་ལྟེ་བར། ཨོཾཛཾབྷལཛལེནྡྲཡམམདྷནཾདེཧིདེཧིསྭཱཧཱ།་་་་་གནོད་གནས་སམ་རྨུགས་འཛིན་ཆུའི་དབང་པོ་བདག་ལ་ནོར་སྩོལ་ཅིག་སྩོལ་ཅིག་གཞི་ཚུག །མདུན་ཤར་དུ། ཨོཾམཎིབྷདྲཱཡམམདྷནཾདེཧིདེཧིསྭཱཧཱ།་་་་་ནོར་བུ་བཟང་པོ་བདག་ལ་ནོར་སྩོལ་ཅིག་སྩོལ་ཅིག་གཞི་ཚུག །བོན་སྐོར་དུ་ལྷོར། ཨོཾཔཱུརྞབྷདྲཱཡམམདྷནཾདེཧིདེཧིསྭཱཧཱ།་་་་་གང་བ་བཟང་པོ་བདག་ལ་ནོར་སྩོལ་ཅིག་སྩོལ་ཅིག་གཞི་ཚུག །ནུབ་ཏུ༑ ཨོཾདྷནདཱཡམམདྷནཾདེཧིདེཧིསྭཱཧཱ།་་་་་ནོར་སྦྱིན་བདག་ལ་ནོར་སྩོལ་ཅིག་སྩོལ་ཅིག་གཞི་ཚུག །བྱང་དུ༌། ཨོཾབཻཤྲམཎཡེམམདྷནཾདེཧིདེཧིསྭཱཧཱ།་་་་་རྣམ་ཐོས་སྲས་བདག་ལ་ནོར་སྩོལ་ཅིག་སྩོལ་ཅིག་གཞི་ཚུག །ཤར་ལྷོར། ཨོཾཀིལིམཱལིནེམམདྷནཾདེཧིདེཧིསྭཱཧཱ།་་་་་རོལ་པའི་ཕྲེང་བ་བདག་ལ་ནོར་སྩོལ་ཅིག་སྩོལ་ཅིག་གཞི་ཚུག །ལྷོ་ནུབ་ཏུ། ཨོཾཔིཙིཀུཎྜལིནིམམདྷནཾདེཧིདེཧིསྭཱཧཱ།་་་་་འཇམ་པོ་འཁྱིལ་པ་བདག་ལ་ནོར་སྩོལ་ཅིག་སྩོལ་ཅིག་གཞི་ཚུག

།ནུབ་བྱང་དུ། ཨོཾམུཁེནྡྲཱཡམམདྷནཾདེཧིདེཧིསྭཱཧཱ།་་་་་གདོང་གི་དབང་པོ་བདག་ལ་ནོར་སྩོལ་ཅིག་སྩོལ་ཅིག་གཞི་ཚུག །བྱང་ཤར་དུ། ཨོཾཙརེནྡྲཱཡམམདྷནཾདེཧིདེཧིསྭཱཧཱ།་་་་་སྤྱོད་པའི་དབང་པོ་བདག་ལ་ནོར་སྩོལ་ཅིག་སྩོལ་ཅིག་གཞི་ཚུག །ཞེས་པ་རྣམས་འདོད་གསོལ་དང་བཅས་པ་བྲི། ༈ །ཡུམ་འཁོར་གྱི་ཤར་མདུན་ནས་ཆོས་སྐོར་མགོ་ཕྱིར་བསྟན་དུ། མུ་ཁྱུད་གཉིས་པ་ལ་རྟེན་འབྲེལ་སྙིང་པོ༑ གསུམ་པ་ལ་དབྱངས་གསལ། ཡབ་འཁོར་གྱི་ཤར་མདུན་ནས་མགོ་ནང་བསྟན་བོན་སྐོར་དུ། མུ་ཁྱུད་གཉིས་པ་ལ་རྟེན་འབྲེལ་སྙིང་པོ། གསུམ་པ་ལ་དབྱངས་གསལ། འཁོར་ལོ་གཉིས་ཀའི་མུ་ཁྱུད་བཞི་པ་ལ་རྡོ་རྗེའི་ཕྲེང་བ་དང༌། ཕྱི་རོལ་ཏུ་ཡུམ་ལ་མེ་རི་ཆོས་སྐོར་ཡབ་ལ་མེ་རི་བོན་སྐོར་དུ་འབར་བ་བྲི། གཙོ་བོའི་སྔགས་གཉིས་ཀྱི་དབུ་ནུབ་ཏུ་བསྟན་པ་ཡིན་ནོ། །རྟེན་ཆུང་བ་ལ་འཁོར་ལོ་དེ་ཙམ་མི་ཤོང་ན་ལྟེ་བ་འདབ་བརྒྱད་སྔགས་དང་བཅས་པ་བྲི། ཕྱིའི་མུ་ཁྱུད་རྣམས་དོར། དེ་ཙམ་ཡང་མི་ཤོང་བ་ཤིན་ཏུ་ཆུང་བ་ལ་ཛཾ་དགུ་བྂ་དགུ་ཙམ་ཡང་རུང་བས་སོ།། ༈ །གནོད་སྦྱིན་དགྱེས་པའི་འཁོར་ལོ་ནི། སྣ་ཚོགས་པདྨ་འདབ་བརྒྱད་ཀྱི་ལྟེ་བར་སྔགས་མགོ་རྒྱབ་ཏུ་བསྟན་པའི་ཞལ་བཞི་པའི་སྔགས་ཨོཾསུམྦྷནི་སོགས་དང༌༑ མདུན་ཤར་གྱི་འདབ་མར་པདྨ། ཆོས་སྐོར་གྱི་ལྷོར་འཁོར་ལོ། ནུབ་ཏུ་གདུགས། བྱང་དུ་བུམ་པ། ཤར་ལྷོར་རྒྱལ་མཚན། ལྷོ་ནུབ་ཏུ་དཔལ་བེའུ། ནུབ་བྱང་དུ་གསེར་ཉ། བྱང་ཤར་དུ་དུང་རྣམས་མགོ་ཕྱིར་བསྟན་བྲི། ༈ །ཞབས་སྡོམ་གྱི་འཁོར་ལོ་ནི། སྣ་ཚོགས་རྡོ་རྗེ་ཕྱོགས་མདོག་གི་ལྟེ་བར་སུ་པྲ་ཏིཥྛ་བྲིས་པ་དག་གོ། །ཞིབ་ཏུ་ནི་དཔེའུ་རིས་ལས་རྟོགས་པར་བྱའོ༑ ༑དེ་ལྟར་འཁོར་ལོ་རྣམས་ལེགས་པར་བྲིས་ཟིན་ནས་དྲི་བཟང་གིས་བྱུག་ཅིང་ཚོན་གྱིས་ལེགས་པར་ཁ་བསྒྱུར་ལ། ཡབ་ཡུམ་གྱི་འཁོར་ལོ་གཟའ་སྐར་བཟང་པོར་རིན་པོ་ཆེའི་སྣོད་འབྲུ་སྨན་དར་ཟབ་རིན་པོ་ཆེས་བཀང་བའི་སྟེང་དུ་འཁོར་ལོ་གཉིས་སོ་སོར་བཤམ།

དཀར་གཏོར་གཉིས་དང་ཆུ་གཉིས་ཉེར་སྤྱོད་ལྔ་རོལ་མོ་བཤམ། འཁོར་ལོ་གུ་གུལ་ཁྲོ་བོའི་སྔགས་བཟླས་པས་བདུག ༑ཡུངས་ཀར་གྱིས་བྲབ། བགེགས་བསྐྲད། རང་ལྷར་གསལ་བའི་ལས་སྔགས་ཀྱིས་འཁོར་ལོ་བསངས། སྭ་བྷཱ་ཝས་སྦྱངས། སྟོང་པའི་ངང་ལས་རྡོ་རྗེའི་ས་གཞི་ར་བ་དྲ་བ་གུར་བླ་བྲེ་མདའི་དྲ་བ་ཡེ་ཤེས་ཀྱི་མེ་འབར་བའི་བསྲུང་བའི་འཁོར་ལོའི་དབུས་སུ། འཁོར་ལོ་གཉིས་རིན་པོ་ཆེ་སྣ་ཚོགས་ལས་གྲུབ་པའི་སྣ་ཚོགས་པདྨ་འདབ་མ་བརྒྱད་པ། ལྟེ་བ་གེ་སར་མུ་ཁྱུད་གོང་རས་དང་བཅས་པ་སེར་པོ་ཁ་དོག་དྭངས་ཤིང་འོད་ཟེར་འཕྲོ་བ་གཉིས་ལས། ཡབ་འཁོར་གྱི་ལྟེ་བ་དང་འདབ་མ་རྣམས་ལ་ཟླ་བའི་དཀྱིལ་འཁོར་ཉ་གང་བ་རེ་རེའི་གདན་དང༌། ཡུམ་འཁོར་གྱི་ལྟེ་བ་དང་འདབ་མ་རྣམས་ལ་ཉི་མའི་དཀྱིལ་འཁོར་འོད་འབར་བ་རེ་རེའི་གདན་དང་བཅས་པ་གཉིས་ལས། ཡུམ་འཁོར་གྱི་ལྟེ་བ་དང་འདབ་མ་བརྒྱད་ལ་བཾ་ལས་འབྲས་ཀྱི་སྙེ་མ་བཾ་སེར་པོས་མཚན་པ་དགུ་དང༌། ཡབ་འཁོར་གྱི་ལྟེ་བ་དང་འདབ་མ་བརྒྱད་ལ་ཛཾ་སེར་ལས་ཤིང་ཏོག་བི་ཛ་པཱུ་ར་ཀ་སེར་པོ་ཛཾ་སེར་པོས་མཚན་པ་དགུ་སྟེ། དེ་རྣམས་ལ་འོད་ཟེར་འཕྲོས། སངས་རྒྱས་ཐམས་ཅད་ལ་མཉེས་པའི་མཆོད་པ་ཕུུལ། སེམས་ཅན་ཐམས་ཅད་ཀྱི་དབུལ་ཕོང་གི་སྡུག་བསྔལ་བསལ། ཚུར་འདུས་ས་བོན་ཕྱག་མཚན་དང་བཅས་པ་ལ་ཐིམ། ཡོངས་སུ་གྱུར་པ་ལས། ཡུམ་འཁོར་གྱི་ལྟེ་བར་ནོར་རྒྱུན་མ་ཛམྦུ་ནཱ་དའི་ཁ་དོག་ལྟ་བུ། ཕྱག་གཡས་ཤིང་ཐོག་བི་ཛ་པཱུ་ར་ཀ་དང་བཅས་པའི་མཆོག་སྦྱིན། གཡོན་ཐུགས་ཀར་འབྲས་ཀྱི་སྙེ་མ་བསྣམས་པ། བུད་མེད་སྒྱུ་མའི་ང་རྒྱལ་གྱིས་འགྱིང་བ། འདབ་མ་གཡས་སྐོར་གྱི་ཤར་དུ་ཟླ་འོད་མ། ལྷོར་བྱིན་མ། ནུབ་ཏུ་རབ་བྱིན་མ། བྱང་དུ་འཕགས་མ། ཤར་ལྷོར་རབ་ཏུ་བཟང་མོ། ལྷོ་ནུབ་ཏུ་སྦས་མ། ནུབ་བྱང་དུ་མཛེས་མ། བྱང་ཤར་དུ་དབྱངས་ཅན་མ་རྣམས་སྐུ་མདོག་དང་ཕྱག་མཚན་གཙོ་མོ་ལྟ་བུ། གཙོ་འཁོར་རྣམས་ཞབས་གཉིས་སྐྱིལ་ཀྲུང་ཕྱེད་པས་རིན་པོ་ཆེ་འབར་བའི་ཚོགས་སྐྱུག་པའི་པདྨའི་གཏེར་མནན་པ།

ཡབ་འཁོར་གྱི་ལྟེ་བར་ཛཾ་བྷ་ལ་གསེར་བཙོ་མ་ལྟ་བུ། ཕྱག་གཡས་ཤིང་ཐོག་བི་ཛ་པཱུ་ར་ཀ་དང་བཅས་པའི་མཆོག་སྦྱིན་དང༌། གཡོན་རིན་པོ་ཆེ་སྣ་ཚོགས་སྐྱུག་པའི་ནེའུ་ལེ་འཛིན་པ། ཨུཏྤལའི་ཕྲེང་བའི་དོ་ཤལ་ཅན་འདབ་མ་བརྒྱད་ལ་གཡོན་སྐོར་དུ་རིམ་པ་བཞིན། ཤར་དུ་ནོར་བུ་བཟང་པོ། ལྷོར་གང་བ་བཟང་པོ། ནུབ་ཏུ་ནོར་སྦྱིན། བྱང་དུ་རྣམ་ཐོས་སྲས། ཤར་ལྷོར་རོལ་པའི་ཕྲེང་བ། ལྷོ་ནུབ་ཏུ་འཇམ་པོ་འཁྱིལ་པ། ནུབ་བྱང་དུ་གདོང་གི་དབང་པོ། བྱང་ཤར་དུ་སྤྱོད་པའི་དབང་པོ་རྣམས་སྐུ་མདོག་དང་ཕྱག་མཚན་ཛཾ་བྷ་ལ་ལྟ་བུ། ཞབས་རྣམས་ཀྱིས་དུང་གི་ཚོགས་དང་པདྨའི་ཚོགས་ཀྱི་གདོང་གི་གཏེར་མནན་པ། ཡབ་ཡུམ་གཙོ་འཁོར་ཐམས་ཅད་ཀྱང་རིན་པོ་ཆེའི་ཅོད་པན་དང༌། རྒྱན་ཕྲེང་སྣ་ཚོགས་དང༌། དར་སྣ་ཚོགས་པའི་ན་བཟའ་དང་ཅོན་པན་གྱིས་མཛེས་པ་ལྷ་ཐམས་ཅད་ཀྱི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོས་མཚན་པ་རྣམས་ལས་འོད་འཕྲོས་པས་རང་བཞིན་གྱི་གནས་ནས་བསྒོམས་པ་དང་འདྲ་བའི་ཡེ་ཤེས་པའི་ཚོགས་རྣམས་ཕེཾ། བཛྲ་ས་མཱ་ཛཿ ཛཿཧཱུྂ་བཾ་ཧོཿ གཉིས་སུ་མེད་པར་ཐིམ་པར་གྱུར། སླར་ཡང་རང་གི་ཐུགས་ཀའི་ས་བོན་གྱི་འོད་ཀྱིས་དབང་གི་ལྷ་རྣམས་སྤྱན་དྲངས། ཨོཾ་པཉྩ་ཀུ་ལ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། ནས། ཤཔདའི་བར་གྱིས་མཆོད། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ༑ ཞེས་གསོལ་བ་བཏབ་པས་དབང་གི་ལྷས་བུམ་པ་བདུད་རྩིས་གང་བ་བསྣམས་ནས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། ཞེས་དབང་བསྐུར་སྐུ་གང་དྲི་མ་དག་ཆུ་ལྷག་མ་གྱེན་དུ་འཁྱིལ་བ་ལས་གཙོ་བོ་ཡབ་ཡུམ་ལ་རིན་འབྱུང༌། འཁོར་སོ་སོར་ཡབ་ཡུམ་སོ་སོས་དབུ་བརྒྱན། དབང་ལྷ་རྣམས་རང་ལ་བསྟིམས། ཨོཾ་བཱ་སུ་དྷ་རི་ཎྱཻ་ཛཾ་བྷ་ལ་ཛ་ལེནྡྲ་ཡ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། ནས། ཤཔདའི་བར་སྦྱར་བས་མཆོད། གཏོར་མ་གཉིས་བྱིན་རླབས་སྤྱི་འགྲོ་ལྟར་བྱས་ལ།

ཡབ་ཡུམ་གཙོ་འཁོར་རྣམས་ཀྱིས་སྔགས་སོ་སོའི་མཇུག་ཏུ། ཨི་མཾ་བ་ལིཾ་ཁ་ཁ་ཁཱ་ཧི་ཁཱ་ཧི། བཏགས་པ་ཡབ་ཡུམ་གཉིས་ལ་ཉེར་གཅིག་རེ། འཁོར་རྣམས་ལ་གསུམ་རེས་དབུལ། མཆོད་སྦྱིན་གཏོར་མ་འདི་སྣོམས་ལ། ནས། ཡིད་ལ་འདོད་པ་ཀུན་འགྲུབ་མཛོད་ཀྱི་བར་བྱ། ལྷ་མོ་གང་གིས་ཡིད་ལ་དྲན་ཙམ་གྱིས། །ཕུན་ཚོགས་རིན་ཆེན་ནོར་དང་འབྲུ་རྣམས་དང༌། །རྐང་བཞི་ཕྱུགས་ཀྱི་དངོས་གྲུབ་སྟེར་མཛད་མ། །བསམ་འཕེལ་ནོར་རྒྱུན་སྟེར་ལ་ཕྱག་འཚལ་བསྟོད། །ནོར་གྱི་དབང་ཕྱུག་རིན་ཆེན་གཏེར་མངའ་ཞིང༌། །གནོད་སྦྱིན་ནོར་འཆང་མང་པོ་ཀུན་གྱི་རྗེ། །བྱང་ཕྱོགས་སྐྱོང་བའི་མགོན་པོ་ཛཾ་བྷ་ལ། །དངོས་གྲུབ་མཆོག་སྩོལ་མཛད་ལ་ཕྱག་འཚལ་བསྟོད། །སེར་སྣའི་ལས་ཀྱི་མེ་ཡིས་གདུང་བ་རྣམས། །སྐྱེ་དང་སྐྱེ་བར་ཁྱོད་ལ་སྐྱབས་སུ་མཆི། །རིན་ཆེན་བདུད་རྩིའི་གཏེར་གྱི་ཆར་རྒྱུན་གྱིས། །སེམས་ཅན་དབུལ་བའི་སྡུག་བསྔལ་ཞི་བར་མཛོད། །ཅེས་བསྟོད་ནས། ཡབ་ཡུམ་གྱི་སྔགས་བརྒྱ་སྟོང་སོགས་དང༌། འཁོར་གྱི་སྔགས་རྣམས་ཉེར་གཅིག་སོགས་ཅི་འགྲུབ་བཟླ། དེ་ནས་ལྟེ་བ་དང་ཕྱོགས་མཚམས་སུ་མར་དཀར་དང་ཤ་ཀ་རའི་ལྡེ་གུས་བྱུགས་ལ། ཡབ་ཡུམ་གཙོ་འཁོར་རྣམས་ཕྱོགས་མི་འཆོལ་བར་ཞལ་སྦྱར་ནས། ལྷ་ཡབ་ཡུམ་རྣམས་རྗེས་སུ་ཆགས་པའི་བདེ་བ་སྙོམས་འཇུག་ལ་ལོངས་སྤྱོད་པར་བསམ་ཞིང༌། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་ཅིང་འཁོར་ལོ་ཞལ་སྦྱར། དར་སྐུད་སེར་པོས་རྒྱ་གྲམ་དུ་དཀྲི་ཞིང་སོ་སོའི་ཁ་བྱང་དང་གཞུག་ཚུལ་མན་ངག་ལག་ལེན་མཐོང་རྒྱུད་ལྟར་ཁ་བྱང་བཏབ། དར་སེར་པོས་དྲིལ་ནས་དབེན་པར་བཞག །༈ །དེ་ནས་སྲོག་ཤིང་ཞི་བ་རྣམས་ལ། བྱང་ཆུབ་ལྗོན་ཤིང་ངམ། ཙནྡན་ནམ། ཤུག་པ་དྲི་ཞིམ་པོ་ལས་བྱས་པ། དྲག་པོ་རྣམས་ལ། ཚེར་མ་ཅན་གྱི་ཤིང་ངམ། རོ་བསྲེགས་པའི་འགལ་དུམ་མམ། དུར་ཁྲོད་ཀྱི་ཤིང་ལས་བྱས་པ། དེ་རྣམས་གང་ཡིན་ཡང་རུལ་འཁྱོག །གས་གྲུམ། འབུས་ཟོས་སོགས་ཀྱི་སྐྱོན་མེད་ཅིང་རྩ་རྩེ་མ་ལོག་པ་ཅུང་ཟད་གྲུ་བཞིར་བྱས་པ།

དེའང་སྐུའི་གཙུག་ཏོར་ནས་པད་གདན་གྱི་བར་དང༌། མཆོད་རྟེན་ལ་ཏོག་ནས་རྨང་དགེའི་བར་དུ་སླེབས་པ་དྲི་བཟང་གིས་བྱུགས་པའི་མདུན་ངོས་སུ། སྤྱི་བོར་ཧཾ་མན་ངག་ལྟར་བྲིས་པ། དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྂ། ལྟེ་བར་ཧོཿ གསང་བར་ཀྵ་རྣམས་དང༌། ཕྱོགས་བཞིར་ཨོཾབཛྲཨཱཡུཥེསྭཱཧཱ། ཨོཾསརྦབིདྱཱསྭཱཧཱ། ཨོཾསུཔྲཏིཥྛབཛྲེསྭཱཧཱ། རྣམས་ཚར་རེ་རེ་བྲིས། སྲོག་ཤིང་གི་དབུས་ཐུགས་ཀར་སྒྲིབ་སེལ་གྱི་སྔགས་ནི། ནམོབྷགཝཏཱཾནབྣཔཏཱིནཱཾསམྱཀྶཾབུདྡྷཀོཊིནིཡུཏཤཏསཧསྲཱཎཾགངྒཱནདཱིབཱལུཀཱསམཱནཱཾནམཿསརྦནིབརནིབིསྐཾབྷིནིབོདྷིསཏྭཱཡཨོཾཏུརུཏུརུ་་་་་་་སརྦཨཱཝརཎབིཤོདྷནིསརྦཏཐཱགཏ ཨཡུརྦལཱནིབིཔུལེནིརྨལེསརྦསིདྡྷིནམཿཀྲྀཏེབྷརབྷརསརྦསཏྭཨཝལོཀིནིཨོཾསརྦནིབརཎབིསྐཾབྷིནིམམསརྦཔཱཔཾབིཤོདྷནིསྭཱཧཱ། སྲོག་ཤིང་གི་དབུས་སུ་གཞུག་རྒྱུ་དྲི་མེད་འོད་ཀྱི་མཆོད་རྟེན་ཡོ་བྱད་བྱིན་རླབས་ནི། ཨོཾསརྦཏཐཱགཏམལབིཤོདྷནིགནྡྷབིལེསནབརེཔྲཏིསཾསྐཱརཏཐཱགཏེདྷཱཏུདྷརེདྷརདྷརསནྡྷརསནྡྷརསརྦཏཐཱགཏཨདྷིཥྛཱནཨདྷིཥྛིཏེསྭཱཧཱ། ཨོཾབཛྲཨཱཡུཥེསྭཱཧཱ། སྲོག་ཤིང་གི་ཕྱོགས་བཞིར་གཞུག་རྒྱུ་དྲི་མེད་འོད་ཀྱི་སྔགས་དགུ་བཅུ་རྩ་དགུ་པ་ནི། ཨོཾསརྦཏཐཱགཏབིཔུལཡཥྚིམཎིཀནཀརཱཛབིབྷུཥིཏཡཥྚིདྷུརུདྷུརུསམནྟབིལོཀིཏེསརསར་་་་་་་་སརྦཔཱཔཾབིཤོདྷནིབོདྷནིསཾབོདྷནིཔྲཝརཡཥྚིབརེམ ཎིདྷྭཛེསུུརུཙིརམམཤུདྡྷེཧཱུྂཧཱུྂསྭཱཧཱ། སྲོག་ཤིང་གི་དབུས་འཕང་ལོར་གཞུག་རྒྱུ་དྲི་མེད་འོད་ཀྱི་མཆོད་པ་དང་སྐོར་བའི་སྔགས་ནི། ནམོནབྣབཏཱིནཱཾཏཐཱགཏགཾགཱནདཱིབཱལུཀསམཱནཱཾཀོཊིནིཡུཏ ཤཏསཧསྲཱཎཾཨོཾཔཱུརེཎིཔཱུརེཙཱལནིཙལེམོརིཀུརིཙལབཱིརསྭཱཧཱ། སྲོག་ཤིང་གི་རྩེ་མོར་གཞུག་རྒྱུ་རྣམ་རྒྱལ་གྱི་སྔགས་ནི། ཨོཾབྷྲཱུཾསྭཱཧཱ། སྙིང་ཁར། ཨོཾཨམྲྀཏཱཡུརྡདེསྭཱཧཱ། མགོ་བོར་རིག་པ་ཆེན་མོའི་སྔགས་ནི། ཨོཾསརྦབིདྱཱསྭཱཧཱ། སྲོག་ཤིང་གི་རྩ་བར་གཞུག་རྒྱུ་དྲི་མེད་འོད་ཀྱི་སྙིང་པོ་ནི།

ནམཿསསྟསསྟཱནཱཾསམྱཀྶཾབུདྡྷཀོཊཱིནཱཾཔརིཤུདྡྷམནསིཨབྷྱཿཙིཏྟེཔྲཏིཥྛཏཱནཱཾ ནམོབྷགཝཏེཨམྲྀཏཨཡུཿསྱཏཐཱགཏསྱཨོཾསརྦཏཐཱགཏཱཿཤུདྡྷེཨཡུཿབིཤོདྡྷནིསཾཧརསཾཧརཎསཾཧརསཾཧརསརྦཏཐཱགཏབཱིརྻབལཾནཔྲཏིསཾཧརཨཡུཿསཱརསཱརསརྦཏཐཱགཏསམཡབོདྷིབོདྷིབུདྡྷྱབུདྡྷྱབོདྷིཡབོདྷིཡསརྦསཏྭཱནཱཾ་་་་སརྦཔཱཔཱཾབརཎབིཤུདྡྷེབིགཏམལཱམིལབྷཡེསུབུདྡྷེབུདྡྷེཧུརུཧུརུསྭཱཧཱ། ཨོཾསུཔྲཏིཥྛབཛྲེསྭཱཧཱ། དེ་ནས་གནས་ཡིག་རྒྱས་པར་བྲི་བ་ནི། གཙུག་ཏོར་ལ། ཨོཾནམོབཛྲདྷརཡཧཱུྂནམོབུདྡྷཱཡནམོདྷརྨཱཡནམཿསཾགྷཱཡཨོཾནམཿསམནྟབུདྡྷཱནཱཾཨཔྲཏིཧཏཧཱུྂཧཱུྂཕཊ། མཛོད་སྤུ་ལ། ཨོཾཧེཧེཏིཥྛཏིཥྛབནྡྷབནྡྷདྷརཡདྷརཡནིརུནྡྷནིརུནྡྷསེམསཅནཀུནགྱི སྡུགབསྔལཀུནདངརྣམགཡེངཀུནཨུརྞམཎིསྭཱཧཱ། སྤྱན་གཉིས་ལ། ཨོཾམཎིདྷརིཧཱུྂཕཊ། སྙན་གཉིས་ལ། ཨོཾདྲུཾདྲུཾསྭཱཧཱ། ཤངས་ལ། ཨོཾརྦརྡཤྲསྭཱཧཱ། ཨོཾདྷིསྭཱཧཱ། ཨོཾསརྦཏཐཱགཏོཥྞཱིཥབརྞམུདྲཱནིསརྦཏཐཱགཏེདྷརྨདྷཱཏུབིབྷུཥིཏཱདྷིཥྛཏེཧུརུཧུརུཧཱུྂཧཱུྂསྭཱཧཱ། ཨོཾོཾཧཱུྂཏྲཱཾཧྲཱིཿཨཱཿ མཱུཾལཱཾམཱའཾཔཱཾཏཱཾ། ཞལ་ལ། ཨོཾསརྦཨསམཡསྭཱཧཱ། ལྐོག་མར། ཨོཾསདྷེབྷྱེསྭཱཧཱ། མགུལ་ལ༑ ཨོཾཨཱརོལིཀཧཱུྂ། ལྟེ་བར། ཨོཾཧོབཛྲཨབསྭཱཧཱ། གཙུག་ཏོར་ལ། ནམཿསརྦབུདྡྷེབྷྱཿཨོཾནམཿསམནྟབུདྡྷཱནཱཾཧཱུྂཧཱུྂ། ཀླད་པར། ཨོཾསྟེཡདྡྷིསརྦཏཐཱགཏཧྲྀདཡགརྦཧེཛགདྷརྨདྷཱཏུགརྦཧེསཾཧརཨཡུཿ སཾཤོདྷཡཔཱཔཾསརྦཏཐཱགཏཧྲྀདཡསམནྟཏཐཱགཏོཥྞཱིཥབིམལེབིབུདྡྷེསྭཱཧཱ། དཔྲལ་བར། བཛྲཧོཧཱུྂཕཊ། སྤྱན་གཉིས་ལ། ཨོཾརུརུཏིཥྛསིདྡྷིལོཙནིསརྦཨརྠསཱདྷནིསྭཱཧཱ། མཛོད་སྤུར། ཨོཾཨཱཧཱུྂཧྲཱིཿཨོཾབཛྲཧོཧཱུྂཕཊ། སྨིན་མ་གཉིས་ལ། བཛྲཧརིསྭཱཧཱ། རྣ་བ་གཉིས་ལ། བཛྲཧོདྷསྭཱཧཱ། སྣ་ལ། བཛྲདྭིབྱགཏེཡེསྭཱཧཱ། མཆུ་ལ། བཛྲཧོཧཱུྂསྭཱཧཱ། ལྕེ་ལ། བཛྲཧོཏིསྭཱཧཱ། མཇིང་པ་ལ། བཛྲཧརསྭཱཧཱ། མགྲིན་པ་ལ། བཛྲཧོརིསྭཱཧཱ། སྙིང་ལ། བཛྲརོཔསྭཱཧཱ། མཆན་ཁུང་གཉིས་ལ། བཛྲཧོདཏསྭཱཧཱ། རྩིབ་ལོགས་གཡས་ལ། བཛྲཧོབཾཏསྭཱཧཱ། རྩིབ་ལོགས་གཡོན་ལ།

བཛྲཧོབཾབིསྭཱཧཱ། རྐེད་པར། བཛྲཤུཤུཡེསྭཱཧཱ། གསང་གནས་སུ། བཛྲཧོཨབཾསྭཱཧཱ། ཞབས་གཉིས་ལ། བཛྲཧོཔཡེསྭཱཧཱ། སྐུ་བྱིངས་ལ། ཨོཾབཛྲཨཡུཿཥེསྭཱཧཱ། བྱིན་པ་གཡས་ལ། ཨོཾབཛྲགརྦཧེསྭཱཧཱ། བྱིན་པ་གཡོན་ལ། ཨོཾསརྦབཾཏྱསྭཱཧཱ། ལྟེ་བར། ཨོཾཧོབཛྲཨབསྭཱཧཱ། ཞེས་པ་རྣམས་གནས་ཡིག་སྤྱིར་གྲགས་ཆེ་བ་རྣམས་བྲིས་པ་ཡིན་ལ། གཞན་ཡང་སྐྱེ་མཆེད་བྱིན་རླབས་ནི། མིག་གཉིས་ལ་ཀྵིཾ་རེ་རེ། རྣ་བ་གཉིས་ལ་ཛྲིཾ་རེ་རེ། སྣ་ལ་ཁཾ། ལྕེ་ལ་གཾ། རྐང་པ་གཉིས་བཾ་རེ་རེ། མཚན་མའི་རྡོ་རྗེ་ལ་ཧཱུྂ། སྤྱི་གཙུག་ཏུ་ཧཾ། །དཔྲལ་བར་འཁོར་ལོའི་ལྟེ་བར་ཨོཾ། མགྲིན་པར་པདྨའི་ལྟེ་བར་ཨཱཿ། སྙིང་གར་ཉི་མའི་དབུས་སུ་ཧཱུྂ་དང༌། པདྨའི་ལྟེ་བར་རཾ་རྣམས་བྲིའོ། །གཞན་ཡང་ཟབ་མོ་རྡོ་རྗེའི་ཐེག་པ་རྣམས་ནས་གསུངས་པའི་སྐྱེ་མཆེད་བྱིན་རླབས་རྒྱས་པ་རྣམས་ནི། ༈ །དཔལ་དུས་ཀྱི་འཁོར་ལོ་ནས། གཙུག་ཏོར་དང་སྤྱི་བོར། ཨོཾ་་ཧྲཱྀཾཤིཁཱཡཻབཽཥཊ། སྨིན་མཚམས་དང་དཔྲལ་བར། ཨོཾཧཱུྂ་སིརསེསྭཱཧཱ། མིག་གཉིས་ལ། ཨོཾ་ཧྲཱཾནེཏྲཱཡཝཥཊ། མགྲིན་པར། ཨོཾཧཱུྂགྲཱིཝཱཡསྭཱཧཱ། ཐུགས་ཀར། ཨོཾ་་ཧྲཱྀཾཧྲྀདཡཱཡནམཿ ལྟེ་བར། ཨོཾ་་ཧྲཱྀཾནབྷཱིནམོཧོཿ ཡན་ལག་ཐམས་ཅད་ལ། ཨོཾ་་ཧྲཱྀཾཀབཙཱཡཧཱུྂ། ཞེས་པ་རྣམས་སོ།། ༈ །ཡང་འཁོར་ལོ་སྡོམ་པ་ནས། གཙུག་ཏོར་དང་སྤྱི་བོར། ཧཾསྭཱཧཱཧུ། སྨིན་མཚམས་དང་དཔྲལ་བར། ནམཧིཧྲིཾཧྲཱིཾ། ཐུགས་ཀར། ཨོཾཧཧཾཡཾ། ཡན་ལག་ཐམས་ཅད་ལ། ཕཊཧཾ། ཕྲག་པ་གཉིས་ལ། བཽཥཊཧེ། ཞེས་རྣམས་སོ། །ཕག་མོ་ནས། གཙུག་ཏོར་དང་དཔྲལ་བར། ཧུཾཧཱུྂ། ཞལ་ལ། ཧྲཱིཾམཾ། ལྟེ་བར། ཨོཾབཾ། ཞེས་པ་རྣམས་སོ། ༈ །ཡང་དགྱེས་པ་རྡོ་རྗེ་ནས། སྨིན་མཚམས་དང་དཔྲལ་བར་ཨིཾ། མིག་གཉིས་ལ་མཾ། རྣ་བ་ལ་དྭྀ། ཞལ་ལ། ནམཿསརྦཏཐཱགཏེབྷྱཿསརྦམུཁེབྷྱོབཛྲཨཱནན སྭཱཧཱ། ཐུགས་ཀར་ཨཱཿརྣམས་སོ། །ཡང་གསང་འདུས་ནས། སྨིན་མཚམས་དང་དཔྲལ་བར་ཀཾ། མིག་གཉིས་ལ་ཀྵིཾ། རྣ་བ་ལ་ཛྲིཾ། སྣ་ལ་ཁཾ། ལྗགས་ལ་གཾ་རྣམས་སོ།། ༈ །ཡང་སྤྱོད་རྒྱུད་རྣམས་ནས། གཙུག་ཏོར་དང་སྤྱི་བོར།

ནམཿསརྦཏཐཱགཏེབྷྱཿསརྦམུཁེབྷྱཿསརྦཐཱཁཾཛཾ། སྨིན་མཚམས་དང་དཔྲལ་བར། ནམཿསརྦཏཐཱགཏེབྷྱཿསརྦཏཐཱཁཏྲིསྭཱཧཱ། ནམཿསརྦ ཏཐཱགཏེབྷྱཿསརྦམུཁེབྷྱཿསརྦཐཱམཾ། མཛོད་སྤུར། ནམཿསརྦཏཐཱགཏེབྷྱཿཏཐཱགཏཤཔརིཔཱུརཙིནྟམཎིརཱཛབཛྲཧཱུྂསྭཱཧཱ། སྣ་ལ་མཾ། ལྗགས་ལ། ནམཿསརྦཏཐཱགཏེབྷྱཿསརྦམུཁེབྷྱཿ སརྦཏཐཱགཏསཏྱདྷརྨཔྲཏིཥྛཏེབཛྲཱཾགབུདྡྷཔརསྭསྟིབཡཱུཧཱལཾཀརགརྦཧབཛྲཛིཧྭཧཱུྂབྷགཝཏཱིསརྦསཏྭསནྟོཥཎཀརིསྭཱཧཱ། ཚེམས་ལ། ནམཿསམནྟབུདྡྷཱནཱཾཏཐཱགཏམཧཱ དཾཥྚསཱརསཱགྲཔཾཔྲ བྷཱཀསརྦཏཐཱགཏབིཥཡཨོཾབྷབསྭཱཧཱ། མགྲིན་པར། ནམཿསམནྟབུདྡྷཱནཱཾཧིཧསྭཱཧཱ། ཐུགས་ཀར། ནམཿསརྦཏཐཱགཏེབྷྱཿ སརྦམུཁེབྷྱཿསརྦཐཱབིཔུལབཛྲཙནྜསྭཱཧཱ། ནམཿསམནྟབུདྡྷཱནཱཾཡོགཡོགནཱིཤྭརབཉྫརཀེསྭཱཧཱ། །ནམཿསརྦཏཐཱགཏེབྷྱཿ སརྦམུཁེབྷྱཿསརྦཐཱསརྦདྷརྨསམཏེཔྲཱབཀབཛྲསཏྭསྭཱཧཱ། ནམཿསམནྟབུདྡྷཱནཱཾ བུདྡྷདྷརིཎིསྨྲྀཏིབལདཱནཀཱརིདྷརདྷརདྷརཡདྷརཡསརྦབྷགབཏཱིཨཱཀརབཏིཨསམསྭཱཧཱ། ནུུ་མཇིང་ལ། ནམཿསརྦཏཐཱགཏེབྷྱཿ སརྦམུཁེབྷྱཿསརྦ་ཐཱཧསཧསདྷཀདྷཀཙརཙརཧཾཔྲཙཎྜབཛྲསྭཱཧཱ། ལྟེ་བར། ནམཿསརྦཏཐཱགཏེབྷྱཿསརྦམུཁེབྷྱཿསརྦཐཱཧྲཱྀཾ། ཡན་ལག་ཐམས་ཅད་ལ། ནམཿསརྦཏཐཱགཏེབྷྱཿསརྦམུ་ཁེབྷྱཿབཛྲགྲསམེསམསམབིཤྭརཱུཔདྷརསྭཱཧཱ། ནམཿསམནྟབུདྡྷཱནཱཾཨབིདབིཨསྭཱཧཱཿ ནམཿསརྦཏཐཱགཏེབྷྱཿསརྦམུཁེབྷྱཿ ཙཎྜིབཛྲཨཙིསྭརཎསྭཱཧཱ། ནམཿསམནྟབུདྡྷཱནཱཾརཾརསྭཱཧཱ། ནམཿསརྦཏཐཱགཏེབྷྱཿསརྦམུཁེབྷྱཿསརྦཐཱཨཱནམཿསརྦཏཐཱགཏེབྷྱཿ སརྦམུཁེབྷྱཿསརྦཐཱཀྵཾ། ཕྱག་ལ། ནམཿསརྦཏཐཱགཏེབྷྱཿསརྦམུཁེབྷྱཿ བཛྲགྲསམེབིཤྭརཱུཔདྷརསྭཱཧཱ། ནམཿསརྦཏཐཱགཏེབྷྱཿསརྦམུཁེབྷྱཿ སརྦཐཱཨོཾནམཿསམནྟབུདྡྷཱནཱཾཨོཾཨཱཿསྭཱཧཱ། ཨོཾཙྪིནྡཙྪིནྡཧནཧནཙཀྲདཱིཔྟཧཱུྂ། ནམཿསརྦཏཐཱགཏེབྷྱཿསརྦམུཁེབྷྱཿསརྦཐཱཨོཾ། ཞབས་ལ། ནམཿསརྦཏཐཱགཏེབྷྱཿསརྦམུཁེབྷྱཿསརྦཐཱབཙིཏྲིགཏིསྭཱཧཱ། ནམཿསརྦཏཐཱགཏེབྷྱཿསརྦམུཁེབྷྱཿསརྦཐཱཨོཾ། གདན་ལ། ནམཿསརྦཏཐཱགཏེབྷྱཿསརྦཐཱབཛྲཔདྨོཏབྷབབཛྲཱས་ནབཛྲདདསྭཱཧཱ། འོག་གཞི་ལ། ནམཿསམནྟབུདྡྷཱནཱཾསཾསསྭཱཧཱ།

བྱ་རྒྱུད་ནས། གཙུག་ཏོར་དང་སྤྱི་བོར། ཨོཾཨོཾབཛྲསྭཱཧཱ། ཨོཾཏེཛཛྭལ སརྦ ཨརྠསཱདྷཀསིདྡྷྱཙིནྟམཎིརཏྣཧཱུྂ། སྨིན་མཚམས་དང་དཔྲལ་བར། ནམཿསརྦཏཐཱགཏེབྷྱཿསརྦམུཁེབྷྱཿསརྦཐཱནིལམྦཏིཀིཏིསྭཱཧཱ། མཛོད་སྤུར། ཨོཾཧེཧེཏིཥྛཏིཥྛབྷནྡྷབནྡྷདྷརཡདྷརཡནིརུནྡྷནིརུནྡྷ ཨུརྞམཎིསྭཱཧཱ། ཚེམས་ལ། ནམཿསམནྟབཛྲིཎཱིཏིཥྛཧེཏྲཊཏྲཊམཊམཊཛྭལནཁཾཁརེསྭཱཧཱ། ཕྱག་ལ། ཨོཾདྷུནཙིཏྟརཎཾ། ཨོཾལོཀཔཱལཨདྷིཥྛིཏཱཾབརཱཡདྷརམཧཱ་ནུབནུདྷཱཔཱཏྲསྭཱཧཱ། སྣམ་སྦྱར་ལ། ཨོཾརཀྵརཀྵམཱཾསརྦབུདྡྷཨདྷིཥྛཏེཨཱཏྨཙིབརསྭཱཧཱ། ཞེས་སོགས་གནས་ཡིག་ཕུང་ཁམས་སྐྱེ་མཆེད་བྱིན་རླབས་རྣམས་རྒྱས་ན་ཐམས་ཅད་ཚང་བའམ། བསྡུ་ན་རང་རིགས་དང་བསྟུན་པ་སྐབས་སྦྱར་སྨན་སྐུ་ལ་རུ་ཤིང་དང་འཇིམ་པའི་བར་དུ་བྲི། ལུགས་མ་དང༌། བརྡུངས་མ་ཆེན་པོ་ལ་ནང་དུ་གནས་སོ་སོར་བྲི་བའམ་ཡང་ན་བྲིས་ལ་བརླན། ལྷ་ཆུང་ངུ་ལ་གནས་ཡིག་ཐམས་ཅད་བྲིས་ལ་ནང་དུ་གཞུག །མཆོད་རྟེན་ལ་སྟོད་སྨད་བར་གསུམ་དུ་ལེ་ཚན་དུ་བྲིས་ལ་སྐབས་སྦྱར་དགོད། གཞན་ཡང་གནོད་སྦྱིན་བང་མཛོད་དུ་གཞུག་པའི་བརྟན་གཡོ་ཞུ་བ་དང་མི་ཞུ་བའི་ཁམས་ལས་གྲུབ་པའི་རིན་པོ་ཆེ་སྣ་ཚོགས། སྨན་དྲི་བཟང༌། འབྲུ་དང་ཤིང་ཐོག་སྣ་ཚོགས། ཇ་གོས་དར་བཟའ་དང་བཏུང་བའི་རིགས། རྟེན་ཆེན་པོ་ལ་གོ་ཁྲབ་ལ་སོགས་པ་མདོར་ན་ལུས་ཅན་རྣམས་ཀྱིས་ཉེ་བར་ལོངས་སྤྱད་བྱར་གྱུར་པའི་དངོས་པོ་ཡོད་དོ་ཅོག་ཐམས་ཅད་མ་ཚང་བ་མེད་པ་ལེགས་པར་འཚོགས་པར་བྱ་ཞིང༌། ཁྱད་པར་ལྔ་ཚན་ལྔའི་རྫས་མེད་དུ་མི་རུང་ལ། གཞན་ཡང་མཚམས་དར་དམར་པོ་དང༌། ཞབས་དར་སེར་པོ་ལ་སོགས་པ་ཉེ་བར་མཁོ་བ་ཐམས་ཅད་མ་ཚང་བ་མེད་པར་འཛོམ་པར་བྱའོ། ༈ །གཉིས་པ་གཞུག་པའི་ཚུལ་ནི། གང་དུ་ཡན་ལག་ལྔ་པའི་འབྲས་བུ་རབ་ཏུ་དགེ་བའི་དུས་ལ་བབ་ཅིང་དེ་དང་རྗེས་སུ་མཐུན་པའི་ཏརྐཱ་ལར་བབ་པའི་ཚེ། གནས་དབེན་པར་སྐུ་དང་ཐུགས་ཀྱི་རྟེན་རིང་བསྲེལ་གཞུག་བྱ་དེ་ཉིད་གུ་གུལ་གྱིས་བདུག །ཡུངས་ཀར་གྱིས་བྲབ།

ཁྲོ་བོའི་སྔགས་བཟླས་པས་བགེགས་བསྐྲད། དྲི་བཟང་གི་ལྡེ་གུས་ནང་དུ་ཞལ་ཞལ་ལེགས་པར་བྱ། དེའང་རྟེན་ཆུང་ངུ་རྣམས་སྤྱི་ཚུགས་སུ་བཞུགས་སུ་བཅུག་ནས་རིང་བསྲེལ་ཡས་རིམ་ནས་དབུལ། ཆེན་པོ་རྣམས་ནི་གསེར་དངུལ་ཟངས་ལྕགས་སོགས་ལུགས་དང་བརྡུངས་པ་དག་ལ་ནི་ཐོག་མ་ཉིད་ནས་མས་རིམ་དུ་འབུལ་ཞིང་དེ་དང་མཐུན་པའི་ལྷུ་དུམ་བསྒྲིགས་ནས་གཟེར་གདབ་ལ། འཇིམ་པ་ལས་བྱས་པ་རྣམས་ནི་སྔོན་དུ་སྲོག་ཤིང་བཙུགས་ཏེ་གཟུངས་གཞུག་རྣམས་མས་རིམ་གྱིས་རུ་ཤིང་གི་ནང་དུ་འབུལ་ལོ། ༈ །འབུལ་བའི་ལག་ལེན་ནི། སྲོག་ཤིང་འབུལ་དུས་བཀླག་པར་བྱ་བ་དྲི་མེད་འོད་ཀྱི་མཆོད་རྟེན་རབ་གནས་ཀྱི་སྔགས་ནི། ཏདྱཐཱ། ཨོཾབིཔུལམིམལེཔྲབརཛིནབརེསརསརསརྦཏཐཱ གཏདྷཱཏུགརྦཧེསཏྱཱདྷིཥྛཏེསྭཱཧཱཨཱཡནྟུབྷཱུབནཾསྭཱཧཱཧསརྦདེབཱནཱཾཨཱབཧཡཱམིབུདྡྷཱདྷིཥྛཱནསམཡེསྭཱཧཱ། ཞེས་བརྗོད་ནས་སྲོག་ཤིང་དྲང་པོར་དབུལ། དེ་ནས་དེ་བཞིན་གཤེགས་པའི་རིང་བསྲེལ་ཡོད་ན་དེ་དང་བླ་མ་རྣམས་ཀྱི་ཡུངས་འབྲུ་ལྟ་བུའི་རིང་བསྲེལ་རྣམས་ཕྱོགས་གཅིག་ཏུ་སྨན་དང་དྲི་བཟང་པོ་དང་རིན་པོ་ཆེའི་ཕུར་མར་བཅས་པ་དང༌། ཆོས་སྐུའི་རིང་བསྲེལ་དྲི་བཟང་པོས་བྲིས་པ་རྣམས་བསྡོམས་ཏེ་རྟེན་གྱི་གཙུག་ཏོར་རམ་མཆོད་རྟེན་གྱི་ཏོག་གི་ནང་དུ་གཞུག །དེའི་འོག་ཏུ་བླ་མ་བརྒྱུད་པའི་མཚན་འབུམ་དང་བླ་མ་རྣམས་ཀྱི་གདུང་ལ་སོགས་པ་སྤེལ་གྱིན་གཞུག་་༌། དེ་རྣམས་སྐུ་གཟུགས་ཀྱི་མགུལ་ཡན་ཆད་དང་མཆོད་རྟེན་གྱི་བྲེ་ཡན་ཆད་ལ་ཤོང་བར་བྱ། དེ་འོག་མཆོད་རྟེན་གྱི་བུམ་སྟོད་དང་སྐུའི་ཐུགས་ཀའི་སྟོད་ཆ་ལ་བླ་མེད་ལས། གཉིས་མེད་ཀྱི་རྒྱུད་རྣམས་དང་བླ་མ་རྣམས་ཀྱི་སྐུ་བལ་གྱི་རིང་བསྲེལ་རྣམས་གཞུག །དེའི་འོག་ཏུ་མ་རྒྱུད་དང་དེའི་འོག་ཏུ་ཕ་རྒྱུད། ལྷའི་ཐུགས་ཀའམ་མཆོད་རྟེན་གྱི་བུམ་པའི་དབུས་སུ་གཟུངས་ཆེན་བཞི་པོ་དྲི་མེད་མདུན། རྣམ་རྒྱལ་གཡས། རྒྱན་འབུམ་རྒྱབ། གསང་བ་རིང་བསྲེལ་གཡོན་དུ་གཞུག

།དེའི་འོག་ཏུ་རྣལ་འབྱོར་གྱི་རྒྱུད། དེའི་འོག་སྤྱོད་རྒྱུད། དེའི་འོག་བྱ་རྒྱུད་ཀྱི་གཟུངས་རྣམས་གཞུག །སྐུ་ཚད་ཆེ་བ་གཟུངས་ཀྱིས་མི་གང་བ་རྣམས་ལ་དེ་དག་གི་མཐར་སཱཙྪ་རབ་གནས་དང་ལྡན་པ་ལ་སོགས་པས་བསྐང༌། མཆོད་རྟེན་གྱི་བང་རིམ་དང་སྐུའི་སྐྱིལ་ཀྲུང་གི་ནང་དུ་རྒྱུད་དང༌། དེའི་འོག་ཐེག་པ་ཆེན་པོའི་མདོ་སྡེ། དེ་འོག་འདུལ་བ་ལ་སོགས་པ་རྣམས་བཀླག་ཐབས་སུ་དབུ་ཞབས་དང་རྒྱབ་མདུན་མ་ལོག་པར་གཞུག །དེའི་འོག་རྟེན་གྱི་སྐྱིལ་ཀྲུང་གི་སྨད་ཆ་དང་མཆོད་རྟེན་གྱི་རྨང་དགེའི་ནང་དུ་དཔལ་མགོན་པོ་ནག་པོ་དང༌། ལྷ་མོ། ཚོགས་ཀྱི་བདག་པོ། རྣམ་ཐོས་སྲས། ཛཾ་བྷ་ལ་སོགས་ནོར་ལྷ་དང༌། གཙང་རིས་ཀྱི་དཔལ་མགོན་བདུན་ཅུ་རྩ་ལྔ་ལ་སོགས་པ་ཆོས་སྐྱོང་སྲུང་མའི་ཚོགས་རྣམས་ཀྱི་གཟུངས་རྣམས་ཀྱང་དབུས་སུ་མགོན་པོ་དང༌། དེ་དག་གི་མཐའ་སྐོར་དུ་ལྷ་མོ་སོགས། དེའི་མཐར་ནོར་ལྷ། དེའི་མཐར་གཙང་རིས་རྣམས་སྐོར་ཐབས་སུ་གཙོ་འཁོར་གྱི་ཚུལ་དུ་གཞུག །གཟུངས་རྣམས་ཀྱི་ཆད་ལྷག་གི་ཉེས་པ་ཞི་བའི་ཕྱིར་སྟོད་སྨད་བར་ཐམས་ཅད་དུ་རིག་པ་ཕུག་རོན་གྱི་སྔགས་ཚར་མང་དུ་བྲིས་པ་དང༌། རབ་གནས་བརྟན་པའི་ཕྱིར་རྟེན་འབྲེལ་སྙིང་པོ་དང་སུ་པྲ་ཏིཥྛ་རྣམས་མང་དུ་བྲིས་པ་སྟོད་སྨད་ཐམས་ཅད་དུ་ཁྱབ་པར་གཞུག །ནང་གཞུག་གི་མཚམས་ཐམས་ཅད་དྲི་བཟང་པོའི་ཕྱེ་མས་ཁྱབ་པར་བྱ་ཞིང་སྤོས་དང་སྨན་དང་རིན་པོ་ཆེ་ལ་སོགས་པ་ཁྲོལ་བུ་དང་དུམ་བུར་བྱས་པ་སིལ་མར་གཞུག །གཟུངས་གཞུག་རྣམས་དང་སྲོག་ཤིང་གི་རྟིང་པ་ཁོད་སྙོམས་ཤིང་གཟུངས་རྣམས་གྱེན་དུ་འགྲེངས་པ། མི་འཕྱུག་ཅིང་མི་འགྱེལ་བ་གནས་མ་འཆོལ་བར་དམ་ཞིང་མཁྲེགས་པ་རླུང་མི་འཆོར་བ་དང༌། ཡུན་རིང་པོར་ལོན་ཡང་ནང་གཞུག་རྣམས་བརྡབ་འཁྲོལ་དང་གནས་འཕྱུག་པ་སོགས་མི་འོང་བའི་ཅ་ག་ལག་ཚགས་ཀྱིས་ཐོན་ཅིང་ཡིད་གཞུངས་པར་བྱ། སྟོད་སྨད་བར་རྣམས་སུ་སྨོན་ལམ་གསོལ་གདབ་བསྟན་འགྲོར་སྨན་པའི་ལྷག་བསམ་བཟང་པོས་ཉེ་བར་སྦྱར་བ་རྣམས་མཚམས་མཚམས་སུ་གཞུག

།དེ་རྣམས་ཟིན་ནས་མཚམས་དར་དམར་པོས་ལེགས་པར་བཅད་ལ་རླུང་མི་འཆོར་བར་བྱ། ༈ །དེའི་འོག་ཏུ་གནོད་སྦྱིན་འཁོར་ལོ་ཡབ་སྟེང་དང་ཡུམ་འོག །ཡབ་ཡུམ་གྱི་སྔགས་མགོ་རྟེན་གྱི་རྒྱབ་ཏུ་བསྟན་ལ་གནས་མི་འཆོལ་ཞིང་མི་འཁྲུགས་པར་ཁོད་སྙོམས་ཤིང༌། གཡས་གཡོན་མདུན་རྒྱབ་ཏུ་ཉེ་རིང་དང་གཞོགས་གཡོན་མེད་པར་ལེགས་པར་བཀྲམ་ལ་དར་སེར་པོའི་ན་བཟའ་དང་བཅས་ཏེ་གཞུག །དེ་ནས་མཆོད་རྟེན་གྱི་སེང་ཁྲི་དང་སྐུའི་པད་གདན་ནམ་འབོལ་ལ་སོགས་པའི་ནང་རྣམས་ལྔ་ཚན་ལྔའི་རྫས་གཙོ་བོར་བྱས་པའི་སྔར་བཤད་པའི་གནོད་སྦྱིན་བང་མཛོད་དུ་ཉེར་བསྡོགས་བྱས་པའི་སྐྱེ་དགུ་རྣམས་ཀྱི་ལོངས་སྤྱད་བྱར་གྱུར་ཏོ་ཅོག་རས་དཀར་གཙང་མས་མ་འདྲེས་པར་སོ་སོར་གཏུམས་ལ་གནས་མི་འཆོལ་ཞིང་ཁྲག་ཁྲོག་མེད་པར་དམ་དུ་གཞུག །དེ་དག་གི་བར་རྣམས་སུ་བདག་དང་མཐའ་ཡས་པའི་སེམས་ཅན་ཐམས་ཅད་ཀྱི་ཁ་ན་མ་ཐོ་བ་སྤངས་པ་ཆོས་ལྡན་གྱི་ལོངས་སྤྱོད་རྒྱ་ཆེན་པོ་འབྱུང་བ་དང་མུ་གེའི་བསྐལ་པ་ལས་ཐར་བ་སོགས་ཀྱི་སྨོན་ལམ་གསོལ་གདབ་བྲིས་པའང་གཞུག །དེའི་འོག་གནོད་སྦྱིན་དགྱེས་པའི་འཁོར་ལོ་བཀྲ་ཤིས་རྟགས་བརྒྱད་རྒྱབ་མདུན་མ་ལོག་པ་ཁ་སྟེང་དུ་ཕྱོགས་པར་གཞག །དེའི་འོག་ཞབས་སྡོམ་རྡོ་རྗེ་རྒྱ་གྲམ་ཡང་ཁ་སྟེང་དུ་ཕྱོགས་པ་ཕྱོགས་མ་འཛོལ་བར་དགབ། དེའི་འོག་དར་རས་ལ་སོགས་པའི་ཚལ་དང་བཅས་པས་ཆུ་རླུང་སྲོག་ཆགས་སོགས་མི་ཐར་བའི་ཅ་ག་ལེགས་པོ་བྱ། དེའི་འོག་རྟེན་ཆེན་པོ་ཡིན་ན་གྲི་མདའ་མདུང་ལ་སོགས་པ་མཚོན་ཆའི་བྱེ་བྲག་རྣམས་བཅུག་ན་འཁྲུག་རྩོད་དང་མཚོན་གྱི་བསྐལ་པ་ཉམས་པར་གསུངས་པའང་བྱས་ན་ཤིན་ཏུ་ལེགས། དེའི་འོག་ཟངས་ཞབས་ལ་སོགས་པས་འགྲིག་ཅིང་དམ་ལ་ཡིད་འཕྲོག་པའི་བཀོད་པས་མཛེས་པར་བྱའོ། །ཡང་གཟུངས་གཞུག་པའི་ལག་ལེན་འགའ་ཞིག་ཏུ་སྐུའི་གཙུག་ཏོར་ཏུ་གདུགས་དཀར། དཔུང་པར་དཔུང་བཟང༌། ཕྱག་ལ་ཕྱག་རྡོར་དབང་བསྐུར། ལྟེ་བར་ལེགས་གྲུབ། གསང་བར་དོན་ཞགས།

ཞབས་ལ་འབྱུང་འདུལ་སོགས་སོ་སོར་གཞུག་པར་གསུངས་མོད། དེ་དག་ནི་སྟོན་པས་གཟུངས་དེ་རྣམས་གསུངས་པའི་ཚེ་གནས་དེ་དང་དེ་དག་ལས་འོད་ཟེར་བཀྱེ་བ་སོགས་ལ་བསམ་པར་སྣང་སྟེ། དེ་ལྟར་ན་ཞལ་ནས་གསུངས་པའི་རྒྱུད་དང༌། གཟུངས་རྣམས་སྐུའི་ཞལ་གྱི་ནང་ཁོ་ནར་གཞུག་དགོས་པར་ཐལ་བས་ཧ་ཅང་ནོངས་སོ། །གཟུངས་རྣམས་ཀྱི་མཇུག་ཏུ་འདོད་གསོལ་རྒྱས་པ་སྦྱོར་ན་འདི་ལྟར་བྲི་བར་བྱའོ། ༈ །ཧིཏསུཁཤྩཨཱཀརབུདྡྷསྱཤཱསནརཏྣེམཾསརྦདཤཀཱལཱབསྠཱནོདཱཡབིསྟཱརསྠཱནཿ་་་་་ཕན་བདེའི་འབྱུང་གནས་སངས་རྒྱས་ཀྱི་བསྟན་པ་རིན་པོ་ཆེ་འདི་ཕྱོགས་དུས་གནས་སྐབས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པ་དང༌། སརྦ་གུ་རུཀལྱཱཎམིཏྲདཱུརབཱདུཀཾཛཱིབནཱདྡྷི་ཡནྟེ་་་་་བླ་མ་དགེ་བའི་བཤེས་གཉེན་ཐམས་ཅད་ཡུན་རིང་དུ་འཚོ་ཞིང་གཞེས་པ་དང༌། སཱུཏྲམནྟྲབྷཥཎ་སཱདྡྷནསྱཤཱསནགྲཧཎམཧཱཨཱུརྫཀཱལཱརཱིཏཿ་་་་་མདོ་སྔགས་བཤད་སྒྲུབ་ཀྱི་བསྟན་པ་འཛིན་པ་ལ་བརྩོན་པ་ཆེན་པོས་དུས་འདའ་བ་དང༌། དཤདིཀྶངྒྷསནྣིཔཱཏསམུདྲསམྦྷརསརྦསཔརིཝཱརམཱནཔྲཏིཀུལཏྲིཤིཀྵཨ་ནུཥྛནསྱསཱདྷྣནདཤདྷརྨསརྦསཱདྷནཾཝརྡྷནཾབིསྟཱརབྷཝ།་་་་་ཕྱོགས་བཅུའི་དགེ་འདུན་འདུས་པ་རྒྱ་མཚོའི་ཚོགས་འཁོར་དང་བཅས་པ་ཐམས་ཅད་ཀྱང་ཐུགས་མཐུན་ཞིང་བསླབ་གསུམ་ནན་ཏན་གྱིས་སྒྲུབ་པ་འཕེལ་ཞིང་རྒྱས་པ་དང༌། ཏེཝཧྱམདྷྱཡོཿསརྦཨཔཀྵཨུཔཤཱནྟིཾཀུརྺནྟུ།་་་་་དེ་དག་ལ་ཕྱི་ནང་གི་མི་མཐུན་པའི་ཕྱོགས་ཐམས་ཅད་ཉེ་བར་ཞི་བར་མཛད་དུ་གསོལ། ཨཱཏྨཙབརྻཱནྟསརྦསཏྭསྱཀརྨབིཔཱཀཧཱཡནསཾསཱརདུརྒཏཧེཏུཙཧཱཡནསརྦཔཱཔནོཤྲེཡ སྱཀརྻཾཏུརྞཱབེཏཤུདྡྷཀུརྺནྟུ།་་་་་བདག་དང་མཐའ་ཡས་པའི་སེམས་ཅན་ཐམས་ཅད་ཀྱི་ལས་དང་རྣམ་པར་སྨིན་པའི་འབྲས་བུ་འཁོར་བ་དང་ངན་འགྲོའི་རྒྱུ་དང་འབྲས་བུ་སྡིག་པ་མི་དགེ་བའི་ལས་ཐམས་ཅད་མྱུར་དུ་བྱང་ཞིང་དག་པར་མཛད་དུ་གསོལ། དཱནཔཏིསཔརིཝཱརསྱཨཡུཿཔུཎྱཻདྷནཾཝརྡྷནཾབིསྟཱརཤྩཝཧྱམདྷྱཡོཿ་་་་་སྦྱིན་པའི་བདག་པོ་འཁོར་དང་བཅས་པ་རྣམས་ཀྱི་ཚེ་དང་བསོད་ནམས་ནོར་ཐམས་ཅད་འཕེལ་ཞིང་རྒྱས་པ་དང༌།

སརྦཨཔཀྵརོགགྲཧཧེཋཎསརྦཨུཔ ཤཱིནྟཾཀུརྺནྟུ།་་་་་ཕྱི་དང་ནང་གི་མི་མཐུན་པའི་ཕྱོགས་ནད་གདོན་འཚེ་བ་ཐམས་ཅད་ཉེ་བར་ཞི་བར་མཛད་དུ་གསོལ། ཞེས་སོ་སོར་སྦྱར། དེ་ཙམ་མི་ནུས་ན་སྐབས་ཐོག་ཏུ་གང་བར་བྱའོ། ཡང་བྲིས་སྐུ་ལ་གཞན་པའི་རིང་བསྲེལ་གཞུག་ཚུལ་མེད་ཀྱང་རྒྱབ་ཡིག་འབྲི་བའམ་ལྷ་བཟོ་པས་སྐྱ་བྲིས་ཟིན་པའི་རྗེས་སུ་ཕུང་ཁམས་སྐྱེ་མཆེད་བྱིན་རླབས་སོགས་གང་འོས་དང༌། སྐུའི་ནང་དུ་བླ་མ་བརྒྱུད་པ་ནས་བཟུང་ཆོས་སྐྱོང་གི་བར་གང་ཐད་ཤོང་ཚོད་དང་བསྟུན་པ་དང༌། ཆོས་སྐུའི་རིང་བསྲེལ་དང་གཟུངས་ཆེན་བཞིའི་སྙིང་པོ་ཉེ་སྙིང་དང༌། ཡེདྷརྨ། སུཔྲཏིཥྛ། སརྦ་བིདྱཱ། ཨཡུཥེ། སོགས་དགོས་གལ་ཆེ་བ་རྣམས་སྐབས་བསྟུན་དྲི་བཟང་བྱིན་རླབས་སོགས་ཀྱིས་འབྲི། དེའི་སྟེང་དུ་ཚོན་རྩིས་བྱུག་ན་དོན་ལ་གནས་པར་འགྱུར་ལ། དེར་མ་ཤོང་བ་རྣམས་དཀྱུས་ལྟར་རྒྱབ་ཡིག་ཏུ་བྲིས་ཀྱང་རུང་བ་ཡིན་ནོ། །དེ་ལྟར་རྒྱུའི་རྣམ་པ་དཔངས་དང་རྒྱ་ཚད་ཆེ་ཆུང་ཇི་ལྟར་ནའང་ཕྱག་ཚད། གཟུངས་གཞུག་སོགས་མདོ་རྒྱུད་ནས་གསུངས་པ་རྣམས་པཎ་གྲུབ་ཚད་ལྡན་གྱིས་ལེགས་པར་བཀྲལ་བའི་ལུགས་ཇི་ལྟ་བར་བྱས་པའི་རྟེན་དེ་འདྲ་བ་ཡུན་རིང་པོ་མ་ལོན་པར་མཚན་ཉིད་དང་ལྡན་པའི་རྡོ་རྗེ་སློབ་དཔོན། ལྟར་སྣང་དང་ཁེ་གྲགས་ཀྱི་ཆོས་ཐལ་བ་བཞིན་ཏུ་སྤངས་པ་དག་གིས། ཚད་ལྡན་གྱི་རྒྱུད་སྡེ་ཆེན་པོའི་དཀྱིལ་འཁོར་དུ་ཆོ་ག་ཡན་ལག་མ་ཉམས་པས་རབ་ཏུ་གནས་པ་ལེགས་པར་བགྱིས་པའི་རྟེན་རྣམས་ནི་བདག་ཅག་གི་སྟོན་པ་ཡོངས་སུ་མྱ་ངན་འདས་པའི་རྒྱལ་ཚབ་དམ་པ། བསྟན་པ་རིན་པོ་ཆེ་ཡུན་རིང་དུ་གནས་པའི་མ་མོ། ལྷ་དང་བཅས་པའི་སྐྱེ་དགུ་འཁོར་བ་དང་ངན་སོང་ལ་རྒྱབ་ཀྱིས་ཕྱོགས་ཤིང་མངོན་པར་མཐོ་བ་དང་ངེས་པར་ལེགས་པའི་གོ་འཕང་དམ་པ་དོན་དུ་གཉེར་བ་རྣམས་ཀྱིས་ཚོགས་རྣམ་གཉིས་རྫོགས་ཤིང༌། མཆོད་བསྟོད་བཀུར་སྟི་ཕུ་དུད་དུ་བྱ་བའི་འོས་དམ་པར་གྱུར་པའི་མཆོད་སྡོང་ཆེན་པོར་འགྱུར་བ་ནི་བདེ་བར་གཤེགས་པས་མདོ་སྔགས་ཀྱི་ཐེག་པ་རྣམས་སུ་ཡང་དང་ཡང་དུ་བཟླས་ཏེ་གསུངས་པ་ཉིད་ཡིན་ལ།

དེ་ལས་གཞན་དུ་གྱུར་པའི་རང་འདོད་ཁེ་གྲགས་རྙེད་བརྩོན་ཆོས་བརྒྱད་ཀྱི་བསམ་པ་མིག་སྨན་གྱི་ཁ་དོག་ལྟར་གནག་པ་སྙིང་གི་དབུས་སུ་ལན་གཅིག་མ་ཡིན་པ་ཤི་ཕུར་ཐེབས་པར་བཅངས་ནས། ཁ་མཁས་དང་གཟེ་ཟོང་གིས་དོན་གཉིས་འགྲུབ་པའི་རྒྱུ་ཡིན་པར་སྨྲ་ཞིང༌། ཁ་ན་མ་ཐོ་བའི་བཟང་རྫུ་རྐུ་འཕྲོག་གཞོགས་སློང་མགོ་སྐོར་གྱིས་བསྒྲུབས་པའི་དངོས་པོ་རྣམས་ལ་ཕྱག་ཚད་དང་དངོས་འགལ་གྱི་རྟེན་མཐོང་བ་ཁོ་ནས་ཉེས་པའི་ཚོགས་སྐྱེད་པར་བྱེད་པ་འཇིགས་སུ་རུང་བ་དག་བཞེངས་པའི་ནང་དུ། རྣམ་པར་མ་དག་པའི་གཟུངས་དང་བླུན་པོ་དད་པའི་རྗེས་སུ་འབྲངས་པས་གོས་ལྷམ་སོགས་ངན་སྐྱུག་གི་གནས་རྣམས་ངའི་བླ་མའི་ན་བཟའ་གསང་ཆེན་ཡིན་ཟེར་བ་དང༌། ཕུང་པོ་མེས་མ་ཚིག་པའི་ཀླད་པ་དང༌། ནང་ཁྲོལ་གྱི་དུམ་བུ་ཐལ་སོལ་གྱི་ཕྲ་རྒྱན་ཅན་ཚུལ་ཁྲིམས་ཀྱི་དྲི་མ་རུལ་དྲི་ལ་རེ་བའི་ཚོགས་བཅུག་ནས། ངའི་བླ་མའི་ཐུགས་ལྗགས་སྤྱན་གསུམ་པོ་སོགས་མེ་ཐུབ་ལ་བཞུགས་པ་རྣམས་བཞུགས་སུ་གསོལ་ཡོད་དོ། །ཞེས་ཕྱིའི་ཕྱག་ཚད་དང་བྲལ་བའི་ནང་ངན་སྐྱུག་གིས་བསྐངས་བ་དེ་ཉིད་སློབ་དཔོན་ཚད་ལྡན་རྩྭ་བཞིན་དོར་ནས་རང་དང་རིགས་འགྲེ་བའི་སློབ་དཔོན་དབང་དང་རིམ་གཉིས་དམ་ཚིག་གིས་སྟོངས་པ། ཟོག་རྫུ་དང་རྙེད་བརྩོན་ཆོས་བརྒྱད་ཀྱིས་བྱས་ལོ་ཐོས་ལོ་འབའ་ཞིག་དོན་དུ་གཉེར་བ་དག་བོས་ནས༑ རྟེན་དེ་འདྲ་བའི་མདུན་དུ་མ་དག་པའི་དཀྱིལ་འཁོར་དང་མཆོད་པ་བཤམས། རྒྱུད་ཀྱི་དགོངས་པ་ནི་ནམ་མཁའི་འཇའ་ཚོན་རླུང་གིས་གཏོར་བ་བཞིན་གར་སོང་ཆ་མེད་དུ་བཏང༌། རབ་ཏུ་གནས་པའི་ཏིང་ངེ་འཛིན་དང་ཆོ་གའི་ཡན་ལག་རྣམ་པར་དག་པའི་ངོ་ཚབ་ཏུ། སྐད་སྒྲ་དང་རོལ་མོ་གདངས་དབྱངས་སོགས་ཆོས་བརྒྱད་གཙོ་བོར་བཏོན་པའི་ཆོ་ངེ་དྲག་པོ་དབྱར་རྔ་ལྟར་བསྒྲགས་ནས་རབ་ཏུ་གནས་པ་ལེགས་པར་གྲུབ་བོ། །ཞེས་ལོག་པའི་ཡོན་བདག་གིས་ལོག་པའི་རྟེན་བཞེངས་པ་ལོག་པའི་སློབ་དཔོན་གྱིས་ལོག་པའི་རབ་གནས་བགྱིས་པས་བསྟན་པ་དང་སེམས་ཅན་རྣམས་ཡང་དག་པར་བསླུས་ནས་ཡོན་མཆོད་ཐམས་ཅད་རྡོ་རྗེའི་དམྱལ་ཁམས་ཆེན་པོར་ཁྱུ་ཉོ་ལེ་ཀུ་ཏི་རེ་འགྲོ་བ་རྣམས་ལས།

ཡང་དག་པར་འཕགས་པའི་ཕྱིར་ཁོ་བོས་བསྟན་འགྲོར་སྨན་ཞིང་བློ་ལྡན་དོན་གཉེར་རྣམས་ལ་ཕན་པའི་བློ་ཁོ་ནས་དཔྱད་པ་གསུམ་གྱིས་དག་པར་བགྱིས་པ་ཉིད་ཡིན་པས། ཕྱིས་ནས་ཕྱི་མོ་འདི་ལ་མོས་པས་འབྲི་བཤུ་བྱེད་པ་རྣམས་ཀྱིས་ཀྱང་སྔགས་ཚིག་རྣམས་ལ་བཅོས་སླད་མི་མཛད་པ་དང༌། ཁྱད་པར་འདིའི་སྔགས་རྣམས་ཕྱི་མོ་རྣམ་པར་དག་ལ་གཏུགས་ཤིང་འབད་པས་དག་པར་བགྱིས་པ་ཁོ་ན་ཡིན་པས་ལག་ལེན་འདི་ལྟར་མཛད་པ་རྣམས་ཀྱིས་ཀྱང་འདི་ཁོ་ན་བཞིན་མ་གཏོགས་སྔགས་ཚིག་བཅོས་མི་མཛད་པ་ཉིད་དུ་གསོལ་ཞིང༌། ཡང་ལུགས་འདི་ལྟར་མ་དག་པར་དགོངས་པ་རྣམས་ཀྱིས་འདི་ཉིད་ལ་བཅོས་བསླད་མི་མཛད་པར་གཞན་དག་རྣམས་ཀྱི་རྗེས་སུ་འབྲང་བར་ཞུའོ། །སྨྲས་པ། འཇིག་རྟེན་གསུམ་གཙོ་ཡན་ལག་བདུན་ལྡན་རྡོ་རྗེ་འཛིན་པས་རྒྱུད་སྡེ་རྒྱ་མཚོ་ལས་གསུངས་ཤིང༌༑ ༑མཐའ་བྲལ་དོན་སྟོན་བདེ་གཤེགས་སྐྱོབ་དེས་ཐེག་ཆེན་མདོ་སྡེར་ཡང་ནས་ཡང་དུ་རབ་བསྔགས་པ། །གང་ཞིག་ཚོགས་གཉིས་རབ་རྫོགས་སླད་དུ་བདེ་བར་གཤེགས་པའི་སྐུ་གཟུགས་དང་ནི་ཆོས་སྐུའི་མཚན་མ་རྨད་བྱུང་བ། །ཚད་ལྡན་བཞེངས་པའི་སྙིང་པོ་དམ་པར་རིང་བསྲེལ་ལྔ་པོ་གཞུག་པར་བགྱིས་ན་བསོད་ནམས་ཚོགས་རབ་ཐོབ་པར་གསུངས། །བྱིས་པའི་སྐྱེ་བོས་བྱེ་མའི་ཕུང་པོ་ལ། །བདེ་གཤེགས་གཟུགས་བརྙན་གྱི་ན་བགྱིས་ལའང༌། །རྨད་བྱུང་བསོད་ནམས་ཐོབ་བར་གསུངས་མཐོང་ནས། །མདོ་སྔགས་གཞུང་བརྒྱའི་ལེགས་བཤད་དཔང་བྱས་ཏེ། །གང་གིས་རྟེན་མཆོག་བསྒྲུབས་པའི་བསོད་ནམས་ཕུལ། །ནོར་འཛིན་རྡུལ་གྱི་གྲངས་ལས་ཆེས་མང་བའི། །ཕན་ཡོན་མཐོང་ནས་ལེགས་བཤད་འདི་བགྱིས་སོ། །བཻཌཱུར་ཆེན་པོའི་རིགས་ལས་མཆིང་བུ་དང༌། །མཆིང་བུའི་ཚོགས་ལས་དགོས་འདོད་ཀུན་འབྱུང་བའི། །གཤིས་སམ་བབས་མེད་དེ་ལས་དེ་མི་འབྱུང༌། །དེ་བཞིན་ལེགས་བཤད་རྣམས་ལ་དྲི་མ་དང༌། །ཉེས་པར་བཤད་ལ་རྒྱལ་བའི་དགོངས་པ་ཅི། །མདོ་སྔགས་རྒྱལ་བའི་དགོངས་དོན་རྣམས། །དོར་ནས་གང་བྱུང་དཔེ་འོང་གི། །ལྟར་སྣང་རང་འདོད་དྲེགས་པའི་བློས། །སྣག་ཤོག་དལ་མེད་བསྟན་བཅོས་རྣམས། །འབྲི་མཁན་སུག་པ་ངལ་བ་ལས། །འབྲས་བུ་འབྱུང་བ་ཀྱེ་མ་མཚར། །ས་སྟེང་སྐྱེ་བོ་འཁྲུལ་པའི་བློ། །བླུན་པོའི་རྫུན་རིབ་ལ་དགའ་ཡི། །མཁས་པས་རྒྱལ་བའི་དགོངས་པ་དག

།དཔྱད་གསུམ་དག་པས་ལེགས་བཀྲལ་བར། །སྐྱོ་སྔོགས་བསྐྱར་འབྱིན་བྱས་སོ་ལོ། །དེ་ལ་མཁས་པའི་ལེགས་བཤད་ལས། །མགྲིན་སྙན་དོན་མེད་འབྲས་བུ་ཆེ༑ ༑འོན་ཀྱང་རྒྱལ་བའི་བསྟན་པ་དང༌། །འགྲོ་གང་ཐར་པ་འདོད་པ་ལ། །ཚུལ་དང་མཐུན་པའི་ལེགས་བཤད་འདི། །དབུལ་པོའི་ལག་ཏུ་ནོར་བུ་བཞིན། །གང་ཐོབ་དོན་ཆེན་འབྲས་བུ་འབྱུང༌༑ ༑འདི་དགེ་སྟོན་ཀའི་ཟླ་གཞོན་ལྟར། །དྲི་མེད་དཀར་བ་གང་མཆིས་པས། །ཕ་མར་གྱུར་པའི་འགྲོ་བ་རྣམས། །འཁོར་བའི་རྒྱུ་འབྲས་ཀུན་ཟད་ཅིང༌། །དམ་ཆོས་ཉི་གཞོན་འོད་རིས་ཀྱིས༑ ༑བློ་གྲོས་པད་ཚལ་རབ་རྒྱས་ཏེ། །རྣམ་པ་ཀུན་གྱི་མཆོག་ལྡན་པའི། །རྡོ་རྗེ་འཆང་དབང་མྱུར་ཐོབ་ཤོག །དེ་ལྟར་རིང་བསྲེལ་ལྔའི་གཞུག་ཚུལ་ལག་ལེན་ཚོགས་གཉིས་རྒྱ་མཚོ་ཞེས་བྱ་བ་འདིའང་རང་རེའི་ཆོས་སྲས་ཀྱི་ཐུ་བོ་ཡང་རིའི་བླ་མ་ཚུལ་ཁྲིམས་རིན་ཆེན་གྱི་གསུང་གིས་བསྐུལ་བ་དང༌། རྟེན་གྱི་གཟུངས་གཞུག་དང་བཞེངས་ཚུལ་སོགས་ཀྱང་ཆོས་བརྒྱད་ལོ་འདོད་ཀྱི་གྲགས་སྙན་ཁོ་ནའི་ཆེད་ལས། ཚད་ལྡན་གྱི་གཞུང་ཉམས་སུ་ལེན་པ་ནི་ཉིན་སྐར་ལས་ཀྱང་ཆེས་དཀོན་པ་དག་མཐོང་ནས་བློ་ལྡན་ཟུར་གནས་རྣམས་ལ་ཕན་པའི་བསམ་པ་ཉེ་བར་བཞག་ནས། དབུར་སྟོད་འབྲི་གུང་དུ་སོན་པ་སྐྱུ་རའི་གདུང་ལས། དུས་མཐའི་རྡོ་རྗེ་འཛིན་པ་ཆོས་ཀྱི་གྲགས་པས། འཛིན་བྱེད་ཀྱི་ལོ་ས་གས་ཉ་བའི་དཀར་པོའི་རྫོགས་པ་གསུམ་པ་བདག་ཅག་གི་སྟོན་པ་མངོན་པར་སངས་རྒྱས་པའི་དུས་སྟོན་དང༌། འགའ་ཞིག་གི་ལུགས་ཀྱི་སྟོན་པ་ལྷུམས་སུ་ཞུགས་པ་དང༌། འགའ་ཞིག་གིས་སྐུ་བལྟམས་པ་དང༌། འགའ་ཞིག་གིས་མྱ་ངན་ལས་འདས་པའི་དུས་ཡང་བཞེད་པ་སྟེ། དགེ་མཚན་དུ་མ་དང་ལྡན་པའི་དུས་དགེ་བར་དཔལ་འབྲི་གུང་གི་ཕོ་བྲང་བཀྲ་ཤིས་ཚུགས་སུ་སྦྱར་བའི་ཡི་གེ་པ་ནི་མཆོག་གསུམ་ལྷུན་གྱིས་གྲུབ་པས་བགྱིས་པ་སྟེ། འདིས་ཀྱང་རྒྱལ་བའི་བསྟན་པ་ཡུན་རིང་དུ་གནས་པ་དང་སེམས་ཅན་ཐམས་ཅད་སྒྲིབ་པ་གཉིས་ལས་གྲོལ་ནས་རྫོགས་པའི་བྱང་ཆུབ་དམ་པ་ཐོབ་པའི་རྒྱུར་གྱུར་ཅིག།

།།སིདྡྷིརསྟུ། སླར་ཡང་འདི་ཉིད་རྩོམ་པ་པོ་གྱི་ན་བ་རྒན་པོ་ཆོས་ཀྱི་གྲགས་པ་བདག་རང་གིས་ཚིག་དོན་སྔགས་རྣམས་ལ་ཞུས་ཏིག་ལེགས་པོ་བགྱིས་པའི་ཁུལ་བྱས་ཡོད་པས་བླུན་པོ་རྣམས་ཀྱི་བློ་དང་མ་མཐུན་ཡང་བཅོས་སླད་མི་མཛད་པ་རང་སོར་འཇོག་པར་ཞུ་ལགས། མངྒ་ལཾ་ཤྲཱི་ཛྭ་ལ་ཛམྦུ་དྭཱིཔ་ཨ་ལངྐཱར་གཙྪནྟུ།། །། ༈ །འདོད་གསོལ་ནི། ཐུབ་བསྟན་སྙིང་པོ་འབྲི་གུང་པའི་ཆོས་སྲིད་ཀྱི་བསྟན་པ་ཕྱོགས་དུས་ཀུན་ཏུ་དར་རྒྱས་ཡུན་རིང་གནས་པ་དང་བདུད་བགེགས་དགྲ་སྡེའི་འཚེ་བ་བྲལ་བ་དང༌། བདག་ཅག་གི་ཚེ་དང་བསོད་ནམས་རྟོགས་པའི་ཡོན་ཏན་འཕེལ་ཞིང་འབྲེལ་ཐོགས་ཀྱིས་གཙོས་འགྲོ་ཀུན་ངན་འགྲོ་ལས་ཐར་ཏེ་རྣམ་མཁྱེན་མྱུར་དུ་ཐོབ་པ་དང་ཡུལ་ཁམས་བདེ་སྐྱིད་བཀྲ་ཤིས་དཔལ་འབར་དགེ་བཅུ་འཕེལ་བར་གྱུར་ཅིག། །།མངྒ་ལཾ།།