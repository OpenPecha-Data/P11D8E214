༄༅། །བྲག་དཀར་ལྷ་ཆུར་ཚེ་སྒྲུབ་བགྱིས་དུས་མཐོང་སྣང་བྱུང་ཚུལ་བཞུགས་སོ།།

།བྲག་དཀར་ལྷ་ཆུར་ཚེ་སྒྲུབ་བགྱིས་པའི་ཚེ། །གཉིས་པའི་ཞག་ལ་གཞོ་སྟོད་གཏེར་སྒྲོམ་ནས། །འོངས་ཟེར་བྱིས་པ་གཞོན་ནུ་ཞིག་བྱུང་བ། །སུས་བཏང་དྲིས་པས་དཔལ་གྱི་རི་བོ་ནས། །པདྨས་མངགས་ཟེར་བདག་ལ་ཅི་འདོད་འདྲི། །བདག་གིས་ཚེ་འདི་ཧ་ཅང་རིང་བ་དང༌༑ ༑ཧ་ཅང་ཐུང་བའི་མཚན་མ་མི་འདོད་ཀྱི། །རང་དབང་འདུ་བས་སྡོད་དམ་འཕོ་བ་ལ། །གང་འདོད་ཆོག་པའི་དངོས་གྲུབ་དགོས་སྨྲས་པས༑ ༑དེ་ལྟའི་དངོས་གྲུབ་ཨོ་རྒྱན་རྣམ་འཕྲུལ་གྱི། །བྱིས་པ་གཞོན་ནུས་སྦྱིན་ཟེར་ཐོབ་པ་རྨིས། །ཚེ་འདིར་རང་ཆོས་རང་གིས་མ་བྱས་ན། །གྲོགས་ཀྱི་ཆོས་རྣམས་བདག་ལ་ཅི་ཕྱིར་སྨན། །འོན་ཀྱང་འགྲོ་ཀུན་དགེ་ལ་བསྐུལ་བ་ལ། །ཉེས་ཚོགས་མཆིས་ན་ནོངས་ཀུན་བཟོད་པར་བཞེས། །རང་ཉིད་སྡོད་པར་འདོད་པའི་བློ་བྱུང་ན། །ཀུན་གྱིས་བྱད་ཁས་བྲུབས་ཀྱང་ཅི་ཕྱིར་འཕོ། །རི་བོ་ལྟར་བརྟན་གཉུག་མའི་ངང་དུ་གནས། །དབང་བསྐུར་ལ་སོགས་བདག་གི་རང་འདོད་ཀྱིས། །ཁུར་དུ་བཀལ་བ་མིན་ཡང་དགོས་ཞེས་ཟེར། །མང་དུ་ཐོས་ནས་དམ་ཚིག་རང་གར་འཆལ༑ ༑ལ་ལའི་རྐྱེན་གྱིས་ཐམས་ཅད་དམྱལ་བར་འཁྲིད། །དེ་ལྟའི་གྲྭ་པ་བདག་ལ་དགོས་པ་མེད། །རང་ཉིད་འཕོ་བར་འདོད་ན་བརྟན་བཞུགས་དང༌།་་་༌།རིམ་གྲོ་སྲུང་ཟློག་བྲག་ཆའི་སྒྲ་དང་འདྲ། །སྣང་སྲིད་གཉུག་མའི་རོལ་བ་འདི་མཐོང་ན། །སྐྱེ་ཤིའི་འཁོར་ལོ་རང་དབང་ཅིས་མི་འདུ། །ད་དུང་མཆེད་གྲོགས་དད་ཞེན་ཅན་འགའ་ཡི། །ཡིད་ཐག་བཅད་ན་རང་གཞན་སུན་ཕྱུང་བའི། །རྩ་ལྟུང་གིས་འཇིགས་རེ་ཞིག་སྡོད་ཀྱང་སེམས། །ཆགས་སྡང་ཁེངས་པའི་ལོག་རྟོག་གིས་བསྒྲིབས་ཤིང༌། །ཁོང་ཁྲོ་རང་དགར་སྤྱོད་པའི་བག་མེད་འགའ། །ཡི་ག་རྫོགས་ཕྱིར་ཆོས་དབྱིངས་ཀློང་ཡངས་སུ། །འཕོས་ཀྱང་དུས་ལ་བབ་པ་འདྲ་འམ་སྙམ། །འོན་ཀྱང་འཕོ་སྡོད་ལྕང་ཁའི་བྱིའུ་འདྲ། །ཕྲན་བུའི་རྐྱེན་གྱིས་འཕེལ་འགྲིབ་ལ་ལྟོས་ནས། །འདབ་ཆགས་འཕུར་རམ་སྡོད་དམ་རང་དབང་འདུ། །ཆོས་ཀྱི་གྲགས་པས་གཉུག་མའི་གནས་ལུགས་འདི།

།སྔོན་ནས་རྟོགས་པར་རློམ་ཡང་གཞན་རྐྱེན་གྱིས། །ངན་བྱེད་དུག་ལྔའི་སྤྱོད་པ་རྒྱ་མཚོའི་དབུས། །འཁྲུལ་པར་ཞེན་ནས་ད་དུང་མ་ཤེས་པ། །འདི་འདྲ་མཐོང་ན་གཉུག་མའི་གནས་ལུགས་འདི། །རྟོགས་པ་རང་ཉིད་ངལ་བའི་རྒྱུ་མིན་ནམ། །བདག་ནི་ཤིའམ་གསོན་ནམ་ཅི་འདྲ་ཡང༌། །དཀོན་མཆོག་གསུམ་དང་རྡོ་རྗེ་སློབ་དཔོན་དག །མཁན་སློབ་ཕ་མར་བཅས་པ་སྲོག་བཞིན་བཟུང༌། །བསྟན་པའི་རྩ་བ་འདུལ་ཁྲིམས་མིག་ལྟར་སྲུང༌། །སྨོན་འཇུག་སྙིང་རྗེའི་བྱང་སེམས་ཡུན་དུ་བརྟེན། །གསང་སྔགས་དངོས་གྲུབ་ཀུན་གྱི་རྩ་བ་སྟེ། །དམ་ཚིག་ཚོགས་རྣམས་སྲོག་ལ་བབ་ཀྱང་སྲུང༌། །དེ་སྟེང་ཆོས་སྤྱོད་བཅུ་དང་ཕར་ཕྱིན་དྲུག །འཁོར་ལོ་གཉིས་དང་བཞི་རྣམས་ཡུན་དུ་སྦྱོང༌། །ནོར་བདུན་ཀུན་ལས་ཁྱད་པར་འཕགས་པའི་མཛོད། །གཞན་གྱི་སྤྲོས་པ་རང་ཉིད་ངལ་བའི་རྒྱུ། །གཉུག་མའི་དོན་འདི་ཅིས་ཀྱང་མཐོང་བར་མཛོད། །འགྲོ་ཀུན་ཕ་མར་ཤེས་པའི་བརྩེ་སེམས་དང༌། །འཁོར་འདས་སེམས་སུ་རྟོགས་པའི་ང་རྒྱལ་དང༌། །ཆོས་ཀུན་བདག་མེད་མཐོང་བའི་བརྟུལ་ཞུགས་དང༌། །དཀོན་མཆོག་རྟེན་གྱི་སྐྱབས་སུ་གོ་བ་དང༌། །འདུས་བྱས་མི་རྟག་སྒྱུ་མར་ཤེས་པ་རྣམས། །རྒྱུད་ལ་སྐྱེས་ན་ཐར་པ་ཅིས་མི་ཐོབ། །ཀུན་གྱི་རྩ་བ་རྒྱ་ཆེ་དོན་ཟབ་པའི། །བག་ཡོད་མཆོག་ལ་ཡུན་དུ་གནས་པར་མཛོད། །རྣམ་གྲོལ་རིན་ཆེན་གླིང་གི་ནོར་བུ་དེ། །ལེན་པར་འདོད་ན་འཁོར་བའི་མཚོ་འདི་ལས། །དལ་འབྱོར་གྲུ་ཆེན་བཟང་པོ་འདི་བཟུང་ལ། །བསླབ་གསུམ་མཐུན་པའི་རླུང་གིས་རབ་བསྐྱོད་ནས། །གཉུག་མའི་བ་དན་གཡོ་བའི་རྣམ་དཔྱོད་ཀྱིས། །དགོས་འདོད་ནོར་བུ་ལེན་པའི་རྒྱུར་གྱུར་ཅིག །ཅེས་པའི་གནས་ལུགས་དང་མཆེད་གྲོགས་ལ་ཁ་ཏའི་དལ་གཏམ་འདི་ཡང་ཆོས་ཀྱི་གྲགས་པས་ལག་དལ་དུ་སྣག་ཤོག་དལ་དུ་འཇོག་པ་བཟློག་པར་བྱས་ཏེ་རྫོང་ཁར་ཉམས་མཚར་དུ་བྲིས་པ་གྲོགས་མཆོག་རྣམས་ལ་བཟོད་པར་གསོལ།། །།མངྒ་ལཾ།། 