༄༅། །ཕྱག་རྒྱ་ཟིལ་གནོན་གཙོ་འཁོར་ལ་བསྟོད་པ་བཞུགས་སོ།།

གཞོན་ནུའི་སྐུ་ལུས་འཆང་བ་པོ། །ཡེ་ཤེས་སྒྲོན་མེ་རབ་གསལ་བ། །འཇིག་རྟེན་གཏི་མུག་མུན་སེལ་བ། །འཇམ་དཔལ་དབྱངས་ལ་ཕྱག་འཚལ་བསྟོད། །མཆེ་བ་གཙིགས་ཤིང་བསྒྲིམས་པ་ཡི། །འཇིགས་པའི་ཧཱུྂ་སྒྲ་ཆེར་སྒྲོག་ཅིང༌། །གཤིན་རྗེའི་དྲེགས་པ་འཇོམས་མཛད་པ༑ ༑གཤིན་རྗེའི་གཤེད་ལ་ཕྱག་འཚལ་བསྟོད། །གཏི་མུག་དག་པ་ལས་བྱུང་ཞིང༌། །གཏི་མུག་མཆོག་ལྡན་རྡོ་རྗེའི་སྐུ། །ཆོས་དབྱིངས་ཡེ་ཤེས་དེ་བཞིན་རིགས། །ཕྱག་རྒྱ་ཟིལ་གནོན་ལ་ཕྱག་འཚལ། །འདོད་ཆགས་དག་པ་ལས་བྱུང་ཞིང༌། །འདོད་ཆགས་མཆོག་ལྡན་རྡོ་རྗེའི་གསུང༌། །སོར་རྟོག་ཡེ་ཤེས་པདྨའི་རིགས། །སྦྱོར་བའི་ཡུམ་ཆེན་ལ་ཕྱག་འཚལ། །ང་རྒྱལ་དག་པ་ལས་བྱུང་ཞིང༌། །ང་རྒྱལ་མཆོག་ལྡན་ཡོན་ཏན་སྐུ། །མཉམ་ཉིད་ཡེ་ཤེས་དེ་བཞིན་གཤེགས། །ཡ་མ་རཱ་ཙ་ལ་ཕྱག་འཚལ། །ཞེ་སྡང་དག་པ་ལས་བྱུང་ཞིང༌། །ཞེ་སྡང་མཆོག་ལྡན་རྡོ་རྗེའི་ཐུགས། །མེ་ལོང་ཡེ་ཤེས་རྡོ་རྗེའི་རིགས། །འཆི་བདག་ནག་པོ་ལ་ཕྱག་འཚལ། །ཕྲག་དོག་དག་པ་ལས་བྱུང་ཞིང༌། །ཕྲག་དོག་མཆོག་ལྡན་ཕྲིན་ལས་སྐུ༑ ༑བྱ་གྲུབ་ཡེ་ཤེས་ལས་ཀྱི་རིགས། །སྲོག་གི་བདག་པོ་ལ་ཕྱག་འཚལ། །གཟུང་འཛིན་དག་པ་ལས་བྱུང་ཞིང༌། །གཟུང་འཛིན་མཆོག་ལྡན་སྤྲུལ་པའི་སྐུ། །གཅིག་ཉིད་དུ་མར་རབ་སྣང་བ། །འཁོར་ཚོགས་རྒྱ་མཚོ་ལ་ཕྱག་འཚལ། །བསྟོད་པར་འོས་པ་ཐམས་ཅད་ལ། །ཞིང་རྡུལ་ཀུན་གྱི་གྲངས་སྙེད་ཀྱི། །ལུས་བཏུད་པ་ཡིས་རྣམ་ཀུན་ཏུ། །མཆོག་ཏུ་དད་པས་བསྟོད་པར་བགྱི། །ཞེས་པའང༌། ས་སྟག་ཆོ་འཕྲུལ་ཟླ་བར་བྱེ་རི་སྟག་རྩེའི་གཟིམ་ཆུང་ཀུན་གསལ་དུ། ཟླ་གསང་གི་བསྙེན་སྒྲུབ་ཀྱི་མཚམས་མལ་ཞིག་བགྱིས་པའི་ཚེ་ལྷ་གྲུབ་པའི་མཚན་མ་འགའ་ཟུང་མཐོང་ཚེ་ཡིད་མོས་པའི་སྒོ་ནས། ཚེས་བཅུ་གསུམ་གྱི་ཉིན་གུང་གི་ཐུན་ལ། འབྲི་གུང་པ་ཆོས་ཀྱི་གྲགས་པས་བསྟོད་པའི་དགེ་བས་སེམས་ཅན་ཐམས་ཅད་འཇམ་དཔལ་དབྱངས་ཀྱི་གོ་འཕང་ཐོབ་པར་གྱུར་ཅིག།

།།སརྦ་མངྒ་ལཾ།།