༄༅། །བསྐང་བའི་ཆོ་ག་ཀུན་ཏུ་བཟང་པོའི་རོལ་མཚོ་ཞེས་བྱ་བ་བཞུགས་སོ།།

བསྐང་བའི་ཆོ་ག་ཀུན་ཏུ་བཟང་པོའི་རོལ་མཚོ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། །དོན་དམ་བདེན་པར་ཆོས་རྣམས་ངོ་བོས་སྟོང༌། །གཟོད་ནས་བསྐང་བྱ་སྐོང་བྱེད་མེད་མོད་ཀྱང༌། །ཀུན་རྫོབ་བློ་ངོར་མཆོད་བསྐང་བཤགས་བསྟོད་སོགས། །རྟེན་ཅིང་འབྲེལ་འབྱུང་ལྟར་སྣང་ཙམ་འདི་ལྟ། །སྒྲུབ་པ་པོ་གང་ཞིག་རྩ་གསུམ་དམ་ཅན་རྒྱ་མཚོ་ཐུགས་དམ་བསྐང་བའི་ཆོ་ག་བགྱི་བར་སྤྲོ་བ། རིན་པོ་ཆེའི་སྣོད་གས་ཆག་མེད་པའི་ནང་དུ། བླ་མ་ཡི་དམ་མཁའ་འགྲོ་ཆོས་སྐྱོང་གི་གཏོར་མའི་མཐའ་སྐོར་དུ། སྤྱན་གཟིགས་འདོད་ཡོན་སྣ་ཚོགས་པ་འབུར་རམ་བྲིས་པས་བསྐོར། དར་གྱི་རྒྱལ་མཚན་དང་དཀར་དམར་གྱི་རྒྱན། སྨན་རཀ་མཆོད་པའི་ཡོ་བྱད་ཐམས་ཅད་ཚོགས་པར་བྱས་ལ། རཾ་ཡཾ་ཁཾ། ཞེས་ལན་གསུམ་བརྗོད་པས། བསྐང་བའི་རྫས་རྣམས་ཀྱི་དངོས་འཛིན་རྣམ་རྟོག་འབག་བཙོག་ཉེས་སྐྱོན་དྲི་མ་ཐམས་ཅད་བསྲེགས་སྦྱངས་གཏོར། ཨོཾ་ཨཱཿཧཱུྂ་ཧ་ཧོཿཧྲཱིཿ ལན་གསུམ་བརྗོད་པས། བླ་མ་ཡི་དམ་མཁའ་འགྲོ་ཆོས་སྐྱོང་སྡེ་བརྒྱད་ཡུལ་ལྷ་གཞི་བདག་ལ་སོགས་པ་ཐམས་ཅད་ཀྱི་ཐུགས་དམ་སྐོང་བའི་རྫས་མཆོག །རང་རང་གི་ཡིད་ལ་ཇི་ལྟར་འདོད་པ་ཐམས་ཅད་དྭངས་ཤིང་ཐོགས་པ་མེད་པ་ཟག་པ་མེད་པའི་འདོད་ཡོན་ཀུན་ཏུ་བཟང་པོའི་མཆོད་སྤྲིན་ལྟ་བུར་གྱུར། ཨོཾ་སརྦ་བིདྱཱ་པཱུ་ར་པཱུ་ར་སུ་ར་སུ་ར་ཨཱ་ཝརྟ་ཡ་ཨཱ་ཝརྟ་ཡ་ཧོ། ཨོཾ་བཛྲ་སྥ་ར་ཎ་ཁཾ། ཞེས་བྱིན་བརླབས། སྦྱར་དང་རང་བྱུང་གི་སྤོས་སྲེག །དར་གྱི་གཡབ་མོ་བྱ། རོལ་མོ་བརྗིད་དང་ལྡན་པ་དུ་མའི་སྒྲ་དང་བཅས་པས། ཧཱུྂ་༌། ཕྱོགས་བཅུ་དུས་གསུམ་ཀུན་ཏུ་གཤེགས་པ་དང༌། །བཞུགས་དང་འབྱོན་འགྱུར་རྩ་བརྒྱུད་བླ་མའི་ཚོགས། །ཡི་དམ་ཞི་ཁྲོ་དམ་ཅན་སྲུང་མར་བཅས། །མ་སྲིང་མཁའ་འགྲོ་སྡེ་བརྒྱད་ཡུལ་གྱི་ལྷ། །གཞི་བདག་ཚོགས་བཅས་གནས་འདིར་སྤྱན་འདྲེན་གཤེགས། །བཛྲ་ས་མཱ་ཛཿ ཧཱུྂ་༌། སྟོང་གསུམ་དང་མཉམ་གདན་ཡངས་པར། །རྩ་གསུམ་སངས་རྒྱས་ཆོས་ཚོགས་དང༌། །དམ་ཅན་དྲེགས་པ་ཡུལ་ལྷ་དང༌། །གཞི་བདག་ཚོགས་བཅས་དགྱེས་བཞིན་བཞུགས། །ས་མ་ཡ་ཏིཥྛ་ལྷན།

ཧཱུྂ་༌། དད་པས་མཆོད་ཕྱིར་སྤྱན་དྲངས་པའི། །མགྲོན་ལ་བདག་ཅག་མོས་པའི་བློས། །མཉམ་པ་ཉིད་དུ་ཕྱག་བགྱིད་ཅིང༌། །དགའ་ཞིང་སྤྲོ་བས་འདུད་པར་བགྱི། །ཨ་ཏི་པཱུ་ཧོཿ པྲ་ཏི་ཛཿཧོཿ་་ ཧཱུྂ་༌། དངོས་འབྱོར་ཡིད་སྤྲུལ་མཆོད་པའི་སྤྲིན། །ནམ་མཁའ་གང་བའི་ཚོགས་འདི་རྣམས། །མགྲོན་གྱི་ཚོགས་ལ་བདག་འབུལ་གྱི། །བཞེས་ནས་བདག་ལ་དགྱེས་པར་མཛོད༑ ༑ཨོཾ་པཱུ་ཛ་པྲ་ཏཱིཙྪ་ཧཱུྂ། ཧཱུྂ་༌། ཁྱོད་ཀྱི་སྐུ་གསུང་ཐུགས་ཡོན་ཏན། །ཕྲིན་ལས་མི་ཟད་རླབས་པོ་ཆེ། །ངོ་མཚར་རྨད་བྱུང་མཐོང་བ་ལ། །བདག་ཡིད་དང་བས་བསྟོད་པར་བགྱི། ། ཞེས་བརྗོད། བསྐང་བའི་ཆོ་ག་དངོས་ནི། ཧཱུྂ་ཧཱུྂ་༌། བསྐང་ངོ་གསོལ་ལོ་མཆོད་དོ་ཐུགས་དམ་བསྐང༌། །འདོད་ཡོན་ལོངས་སྤྱོད་རྫས་ཀྱིས་ཐུགས་དམ་བསྐང༌། །འཚོ་ངོམ་ཡིད་འོང་སླ་ཞིང་རོ་མི་གསལ། །དྭངས་ཤིང་ཉི་ཟླ་རླུང་གི་རེག་པ་ཡི། །ཡན་ལག་བརྒྱད་དང་ལྡན་པའི་མཆོད་ཡོན་དང༌། །ཆུ་གཙང་སྨན་གྱིས་སྦགས་པའི་ཞབས་བསིལ་དང༌། །དྲི་བསུང་ཁ་དོག་རྣམ་བཀྲའི་མེ་ཏོག་ཚོགས། །སྦྱར་དང་རང་བྱུང་བདུག་སྤོས་སྤྲིན་ལྟར་གཏིབས། །ཉི་ཟླ་ལྟ་བུའི་སྣང་གསལ་འོད་དུ་འབར། །དྲི་བཟང་སྣ་ཚོགས་ངད་ལྡན་བྱུག་པ་དང༌། །རོ་བརྒྱ་ལྡན་པ་ལྷ་ཡི་ཞལ་ཟས་བརྗིད། །རོལ་མོ་སྙན་པའི་བསྟོད་དབྱངས་དྲུག་སྐྱེས་གླུ། །གཟུགས་སྡུག་སྒྲ་སྙན་དྲི་ཞིམ་རོ་བདའ་ཞིང༌། །རེག་འཇམ་སྤྲོས་བྲལ་ཆོས་དབྱིངས་དག་པ་དང༌། །འཁོར་ལོ་རིན་ཆེན་དཔལ་བེའུ་བུམ་པ་ཉ། །པདྨ་གདུགས་དང་རྒྱལ་མཚན་བཀྲ་ཤིས་བརྒྱད། །ནོར་བུ་འཁོར་ལོ་བཙུན་མོ་བློན་པོ་བཟང༌། །སོ་ལྡན་ཅང་ཤེས་དམག་དཔོན་རིན་ཆེན་བདུན། །ཁྱིམ་དང་སྟན་སོགས་ཉེ་བའི་རིན་ཆེན་ཚོགས། །སྣ་ཚོགས་ནོར་བུ་གོས་དང་སྨན་དང་འབྲུ། །མཁོ་དགུའི་ལོངས་སྤྱོད་མ་ཚང་མེད་པ་ཡིས། །བཀའ་དྲིན་སུམ་ལྡན་རྩ་བའི་བླ་མ་དང༌། །ཁྱབ་བདག་རྡོ་རྗེ་འཆང་དང་ཤེས་རབ་བཟང༌། །ཡེ་ཤེས་དངོས་གྲུབ་ཆོས་ཀྱི་བློ་གྲོས་ཞབས། །རྡོ་རྗེ་རྒྱལ་མཚན་ཟླ་འོད་གཞོན་ནུ་དང༌། །རྡོ་རྗེ་རྒྱལ་པོ་རཏྣ་ཤྲཱི་ལ་སོགས། །རྩ་བརྒྱུད་བླ་མ་རྣམས་ཀྱི་ཐུགས་དམ་བསྐང༌། །པདྨ་འབྱུང་གནས་སྤྲུལ་པའི་མཚན་བརྒྱད་དང༌། །ཕྱོགས་བཅུའི་དུས་བཞིའི་སངས་རྒྱས་སྲས་བཅས་དང༌། །དྲང་ངེས་དམ་ཆོས་མཆོག་ཚོགས་འདུས་པར་བཅས། །འདྲེན་མཆོག་འདུས་པ་རྣམས་ཀྱི་ཐུགས་དམ་བསྐང༌། །སྐོང་གྱུར་དབང་དང་མཆོག་གི་དངོས་གྲུབ་སྩོལ། །ཧཱུྂ་༌།

ཡིད་འོང་ཆུ་གཙང་སྨན་ལྡན་པ། །རྡོ་རྗེའི་མཆོད་ཡོན་ཞབས་བསིལ་དང༌། །འཐོར་འཐུང་ཞབས་བསིལ་བཅས་པའི་ཚོགས། །མེ་ཏོག་སྤོས་དང་མར་མེ་དྲི། །ཞལ་ཟས་རོལ་མོ་འདོད་ཡོན་ལྔ། །བདུད་རྩི་ལྔ་དང་ལྕགས་ཀྱུ་ལྔ། །བདེ་ཆེན་ལྷ་མོའི་སྙོམས་འཇུག་དང༌། །དེ་བཞིན་ཉིད་ཀྱི་མཆོད་པ་ཡིས། །བཅོམ་ལྡན་ཁྲག་འཐུང་འཁོར་ལོ་སྡོམ། །ཡུམ་ཆེན་རྡོ་རྗེ་ཕག་མོར་བཅས། །མཁའ་འགྲོ་མཛེས་མ་དུམ་སྐྱེས་མ། །གཟུགས་ཅན་མར་བཅས་ཐུགས་དམ་བསྐང༌༑ ༑དགྱེས་མཛད་ཞེ་སྡང་རྡོ་རྗེ་དང༌། །མཱ་ཡཱ་གདན་བཞི་ཐོད་པར་བཅས། །དུས་ཀྱི་འཁོར་ལོ་ལ་སོགས་པ། །རྒྱུད་རྒྱལ་ལྷ་ཚོགས་ཐུགས་དམ་བསྐང༌། །ཕྱི་ནང་གསང་མཆོད་དེ་བཞིན་ཉིད། །རྩ་ར་མདངས་དང་སྲོག་ཆགས་རྒྱུ། །མཆོད་པ་ཕུད་དང་གླིང་བཞི་མདོས། །སྨན་རཀ་གཏོར་ཚོགས་རྒྱ་མཚོ་ཡིས། །བདེ་གཤེགས་ཞི་བ་ཆེ་མཆོག་དང༌༑ ༑ཡང་དག་གཤིན་རྗེ་རྟ་མགྲིན་དབང༌། །ཕུར་པ་རྦོད་གཏོང་བླ་མར་བཅས། །དྲེགས་པ་དྲག་སྔགས་བཀའ་སྡོད་ཚོགས། །སྒྲུབ་ཆེན་བཀའ་བརྒྱད་ལྷ་ཚོགས་ཀྱི། །ཐུགས་དམ་བསྐང་ངོ་གཡར་དམ་སྐོང༌། །རྗེ་བཙུན་པདྨ་བཛྲ་རྩལ། །བུདྡྷ་མི་བསྐྱོད་པདྨ་དབང༌། །རིག་འཛིན་མེ་ཕྲེང་ཐོད་པ་དང༌། །རྟ་མགྲིན་གསང་བདག་ཡབ་ཡུམ་འཁོར། །དཔའ་བོ་དང་ནི་དཔའ་མོའི་ཚོགས༑ ༑ཞེ་བརྒྱད་སྒོ་བ་མཚམས་མར་བཅས། །བླ་མ་དགོངས་འདུས་དཀྱིལ་འཁོར་གྱི། །ལྷ་ཚོགས་ཐུགས་དམ་གཉན་པོ་བསྐང༌། །འཇམ་དཔལ་གཤིན་རྗེ་ཚེ་ཡི་བདག །ཡུམ་སྲས་འཆི་བདག་སྲོག་བདག་དང༌། །བཀའ་ཉན་གཤིན་རྗེ་མ་མོ་སོགས། །འཁོར་དང་བཅས་པའི་ཐུགས་དམ་བསྐང༌། །ཤིང་ཐོག་སྣ་ཚོགས་དཀར་མངར་གྱིས། །དྲང་སྲོང་དྲི་མེད་ཐུགས་དམ་བསྐང༌༑ ༑རང་རང་མཐུན་པའི་ལོངས་སྤྱོད་ཀྱིས། །འཁོར་གྱི་སྡེ་བརྒྱད་ཐུགས་དམ་བསྐང༌། །གུ་རུ་དྲག་པོ་རྩལ་ལ་སོགས། །ཡི་དམ་རྒྱལ་བ་ཞི་དང་ཁྲོ། །དམ་པ་རིགས་བརྒྱ་ལ་སོགས་པ༑ ༑ཐུགས་དམ་བསྐང་ངོ་དངོས་གྲུབ་སྩོལ། །སངས་རྒྱས་རྡོ་རྗེ་རིན་ཆེན་དང༌། །པདྨ་ལས་ཀྱི་དཔའ་བོ་དང༌། །མཁའ་འགྲོ་ཤུགས་འགྲོ་དང་བཅས་པ། །མ་སྲིང་རྒྱ་མཚོའི་ཐུགས་དམ་བསྐང༌༑ ༑སྐོང་གྱུར་རྐྱེན་ངན་བར་གཅོད་སོལ། །ཧཱུྂ་༌།

མ་རུངས་གདུག་ཚོགས་འདུལ་བའི་ཕྱིར། །ཁྲག་འཐུང་དཔྱིད་ཀྱི་རྒྱལ་མོ་ཡི། །དགྱེས་པའི་གད་མོ་བཅུ་གཉིས་ཀྱིས། །ལྷ་མོ་ཨུ་མ་ལ་རོལ་བའི། །སྲས་མཆོག་རྡོ་རྗེ་སྲིན་པོ་ཆེ། །བཀའ་སྡོད་ལས་ཀྱི་མགོན་པོ་ནི། །ཚེ་བདག་འཆི་བདག་སྲོག་གི་བདག །གནོད་སྦྱིན་བྱ་རོག་གདོང་པ་ཅན། །ཤ་ཟ་ནག་པོ་འཕྲོག་བྱེད་གདོང༌༑ ༑ཡུམ་ཆེན་ལྷ་མོ་ཙཎྜི་ཀ །ཐུགས་ཡུམ་དམར་མོ་རྩ་འཇིབ་མ། །ལྷ་མོ་དུས་མཚན་རེ་མ་ཏི། །བྱ་རྒོད་ཁྱུང་དང་ཁྭ་ཏ་དང༌། །འུག་པ་ཕག་དང་ཁྱི་སྤྱང་དང༌། སྟག་གདོང་མཁའ་འགྲོ་ཆེན་མོ་བརྒྱད། །ནག་པོ་སྟོང་དང་ཤ་ཟ་འབུམ། །མ་མོ་བྱེ་བ་གནོད་སྦྱིན་ཁྲི། །ཡང་སྤྲུལ་བྱ་དང་གཅན་གཟན་ཚོགས། །རོ་ལངས་གནོད་སྦྱིན་ཤ་ཟ་དང༌། །ཕོ་བདུད་མོ་བདུད་དྲེགས་པའི་ཚོགས། །འཁོར་བཅས་དགྱེས་པ་བསྐྱེད་པའི་ཕྱིར། །ཐུགས་དམ་གཉེན་པོ་བསྐང་བ་ནི། །ཕྱི་ཡི་རྟེན་རྫས་ཡིན་པའི་ཕྱིར། །ཅང་ཤེས་ནག་པོ་རླུང་ལྟར་འཕྱོ། །གཡག་ནག་ཞོལ་ཆེན་སྤྲིན་ལྟར་མཐུག །ཁྱི་ནག་ཐུགས་དཀར་ཁྲོ་ཞིང་གཏུམ། །བྷེ་ཏ་ནག་པོ་རབ་ཏུ་འགྱིང༌། །འཁོར་ལོ་དར་སྣའི་རྒྱན་གྱིས་སྤྲས། །ཕྲག་པར་ཉམས་པའི་ལིངྒར་བཅས༑ ༑གསེར་སྐྱེམས་ཕུད་ཀྱི་བྲན་པ་ཡིས། །ནག་པོ་ཆེན་པོའི་ཐུགས་དམ་བསྐང༌། །ནང་གི་རྟེན་རྫས་ཡིན་པའི་ཕྱིར། །བྱ་རོག་རྒྱལ་མཚན་རྒྱན་དང་ལྡན། །ཁ་ན་དགྲ་བགེགས་ལིངྒ་འཕྱང༌༑ ༑ལྕགས་ཕུར་འཁོར་ལོ་མེ་ལོང་བཅས། །ནག་པོ་ཆེན་པོའི་ཐུགས་དམ་བསྐང༌། །གསང་བའི་རྟེན་རྫས་ཡིན་པའི་ཕྱིར། །དཔའ་བོ་གྲི་རྒོད་སྙིང་ཆེན་པོར། །སྲོག་གི་ཙཀྲ་སྔགས་དང་བཅས༑ ༑སྨན་འབྲུ་འདོད་ཡོན་དུ་མའི་ཚོགས། །ཚུལ་བཞིན་ཆས་སུ་བཅུག་པ་ཡིས། །ནག་པོ་ཆེན་པོའི་ཐུགས་དམ་བསྐང༌། །བརྟེན་པའི་དམ་རྫས་ཡིན་པའི་ཕྱིར། །ནག་པོ་བཞི་ཡི་རྒྱལ་མཚན་ལ། །དར་ནག་རུ་མཚོན་འཕྱར་བ་དང༌། །མདའ་རྒོད་བཞི་ལ་སྙིང་ཆེན་བཞི། །གསེར་གྱིས་བྲིས་པའི་སྔགས་རིང་དང༌། །སྐུ་གཟུགས་ཚད་དང་ལྡན་པ་ལ། །རྩ་བའི་སྔགས་ཀྱི་བཀོད་པ་དང༌། །མདའ་ནག་བཞི་ལ་དར་ནག་བཞི། །བརྟེན་པའི་བྱང་བུ་བརྒྱད་དང་བཅས། །གྲི་རྒོད་གསང་བའི་རྨུགས་ཆེན་དང༌།

དར་ནག་མཚལ་གྱི་སྲོག་འཁོར་ལ། །རྩ་སྔགས་གསུམ་གྱིས་རབ་གནས་པ། །དར་ཚོན་སྣ་ལྔས་དྲིལ་བ་དང༌། །ཅེ་སྤྱང་དར་མའི་སྙིང་ནང་དུ། །བསད་པའི་སྔགས་དང་དགྲ་གཟུགས་བཅས། །ནག་པོ་ཆེན་པོའི་ཐུགས་དམ་བསྐང༌། །བླ་རྡོའི་དམ་རྫས་ཡིན་པའི་ཕྱིར། །རྟ་ནག་ཁྱི་ནག་བུད་མེད་ནི། །མཚན་ལྡན་རྨུ་ལུགས་ཁ་ཊྭཱཾ་ག །རྒྱ་མཚོ་གངས་ཀྱི་རྡོ་ནག་དང༌། །དཱུརྦ་ཡུངས་ཀར་སྔགས་དང་བཅས། །ནག་པོ་ཆེན་པོའི་ཐུགས་དམ་བསྐང༌༑ ༑སྐུ་ཡི་རྟེན་རྫས་ཡིན་པའི་ཕྱིར། །བྱ་རོག་གཡང་གཞི་ནག་པོའི་སྐུ། །གསང་བའི་དམ་རྫས་གྱིས་བྲིས་པའི། །ནག་པོ་ཆེན་པོའི་ཐུགས་དམ་བསྐང༌། །གསུང་གི་རྟེན་རྫས་ཡིན་པའི་ཕྱིར༑ ༑ས་ཟླ་དངུལ་གྱིས་ལེགས་བྲིས་པའི། །སྙིང་པོ་ཉེ་སྙིང་བྲིས་པ་ཡིས། །ནག་པོ་ཆེན་པོའི་ཐུགས་དམ་བསྐང༌། །ཐུགས་ཀྱི་རྟེན་རྫས་ཡིན་པའི་ཕྱིར། །ཀ་ཝུ་ཝ་པ་རྟ་ནག་སྙིང༌། །རིན་ཆེན་ལྔ་དང་བཅས་པ་ཡིས། །ནག་པོ་ཆེན་པོའི་ཐུགས་དམ་བསྐང༌། །ཡོན་ཏན་རྟེན་རྫས་ཡིན་པའི་ཕྱིར། །རཀྴ་གྲི་ཐོད་མཱ་ལཱ་ཡིས། །ནག་པོ་ཆེན་པོའི་ཐུགས་དམ་བསྐང༌། །ཕྲིན་ལས་རྟེན་རྫས་ཡིན་པའི་ཕྱིར། །མི་བསད་ལྕགས་ཀྱི་གྲི་གུག་ལ། །ཧཱུྂ་ནག་འབར་བས་མཛེས་པ་ཡིས། །ནག་པོ་ཆེན་པོའི་ཐུགས་དམ་བསྐང༌། །མཆོད་བསྐུལ་རྟེན་རྫས་ཡིན་པའི་ཕྱིར། །སྙིང་གི་རྣམ་པ་ཐམས་ཅད་དང༌། །ཉ་ཤ་འབྲུ་ཆེན་སྨན་སྣ་དང༌། །བསྙེན་པའི་བ་ལིཾ་བརྗིད་ལྡན་དང༌། །རྫས་དང་རྟགས་གཏོར་གུར་ནག་དབུབ། །ཤ་ལྔ་སྨན་ལྔ་མྱོས་བྱེད་བཅས༑ ༑ནག་པོ་ཆེན་པོའི་ཐུགས་དམ་བསྐང༌། །འབོད་པའི་རྟེན་རྫས་ཡིན་པའི་ཕྱིར། །གྲི་ལག་དར་ནག་སྔགས་བྲིས་པས། །ནག་པོ་ཆེན་པོའི་ཐུགས་དམ་བསྐང༌། །བཞུགས་པའི་རྟེན་རྫས་ཡིན་པའི་ཕྱིར། །དུར་ཁྲོད་འབར་བའི་ཁང་བཟང་གིས། །ནག་པོ་ཆེན་པོའི་ཐུགས་དམ་བསྐང༌། །ཕྱག་མཚན་རྟེན་རྫས་ཡིན་པའི་ཕྱིར། །བྲེང་ཞགས་གྲི་ཐོད་ཁ་ཊྭཱཾ་གས། །ནག་པོ་ཆེན་པོའི་ཐུགས་དམ་བསྐང༌། །མཆོད་པའི་རྟེན་རྫས་ཡིན་པའི་ཕྱིར། །ཁྲག་གི་ཨརྒྷཾ་དུག་པུཥྤེ། །ཤ་ཆེན་སྤོས་དང་ཞུན་ཆེན་མེ།

།མཁྲིས་པའི་དྲི་ཆབ་ཤ་རུས་ཟས། །མི་རྐང་ཐོད་རྔ་དྲག་པོའི་སྒྲས༑ ༑ནག་པོ་ཆེན་པོའི་ཐུགས་དམ་བསྐང༌། །མ་ཚོགས་མཁའ་འགྲོ་འདུ་བའི་ཕྱིར། །རྩ་བརྒྱད་སྟོང་སྦྱར་བདུད་རྩི་ཡིས། །ནག་པོ་ཆེན་པོའི་ཐུགས་དམ་བསྐང༌། །བ་ལིཾ་ཟས་སུ་བཟའ་བའི་ཕྱིར། །འབྲུ་ནག་དཔལ་བཤོས་བརྗིད་ལྡན་གྱིས། །ནག་པོ་ཆེན་པོའི་ཐུགས་དམ་བསྐང༌། །རཀྟ་སྐོམ་དུ་འཐུང་བའི་ཕྱིར། །རྒྱུ་རྐྱེན་སྦྱར་བའི་རུ་དྷཱི་རས། །ནག་པོ་ཆེན་པོའི་ཐུགས་དམ་བསྐང༌༑ ༑སྐུ་ཡི་ཐུགས་དམ་བསྐང་བའི་ཕྱིར། །དུས་བཞིར་བཟའ་བཏུང་ཕུད་གཙང་མས། །ནག་པོ་ཆེན་པོའི་ཐུགས་དམ་བསྐང༌། །གསུང་གི་ཐུགས་དམ་བསྐང་བའི་ཕྱིར། །བཟླས་བརྗོད་ཛཱཔ་བསྙེན་མི་གཡེལ་བས། །ནག་པོ་ཆེན་པོའི་ཐུགས་དམ་བསྐང༌། །ཐུགས་ཀྱི་ཐུགས་དམ་བསྐང་བའི་ཕྱིར། །ཏིང་འཛིན་མི་གཡོ་རྩེ་གཅིག་པས། །ནག་པོ་ཆེན་པོའི་ཐུགས་དམ་བསྐང༌། །ཡོན་ཏན་ཐུགས་དམ་བསྐང་བའི་ཕྱིར། །དར་ནག་རཀྟ་བྷནྡྷར་བཅས། །ནག་པོ་ཆེན་པོའི་ཐུགས་དམ་བསྐང༌། །ཕྲིན་ལས་ཐུགས་དམ་བསྐང་བའི་ཕྱིར། །བསྙེན་སྒྲུབ་སྲུང་ཟློག་འབོད་རྦད་བསད༑ ༑སྲེག་མནན་ཟོར་རྫས་སྣ་ཚོགས་པས། །ནག་པོ་ཆེན་པོའི་ཐུགས་དམ་བསྐང༌། །གོ་ཁྲབ་ཕུབ་དང་མདའ་གཞུ་མདུང༌། །རལ་གྲི་ཏྲི་ཤཱུལ་ཤཀྟི་དང༌། །གོས་ཞྭ་སྤྱན་གཟིགས་སྣ་ཚོགས་པས། །ནག་པོ་ཆེན་པོའི་ཐུགས་དམ་བསྐང༌། །སྐོང་གྱུར་ཕྲིན་ལས་རྣམ་བཞི་མཛོད། །ཧྲཱིཿ རྡོ་རྗེ་མཁའ་འགྲོའི་ཡང་སྤྲུལ་པ། །བསྟན་སྲུང་ཨ་ཕྱི་ཆོས་ཀྱི་སྒྲོན། །ཤ་ཟ་ཡེ་ཤེས་དམ་ཚིག་དབང༌། །ཐུགས་སྤྲུལ་ཟ་བྱེད་གསོད་བྱེད་དང༌། །འཕྲོག་བྱེད་ཁྲོ་མོ་དམར་མོ་དང༌། །སྲོག་གི་སྤུ་གྲི་སྙིང་བསྒུལ་མ། །ཤ་ཟ་དམར་ནག་སྟོང་དང་བཅས། །སྲོག་གི་བཤན་པ་འབུམ་ཕྲག་དང༌། །མཁའ་འགྲོ་བྱེ་བའི་ཚོགས་བཅས་རྣམས། །བསྐང་ངོ་གསོལ་ལོ་མཆོད་པར་བགྱི། །མཛེས་པའི་ཁང་བཟང་རིན་ཆེན་རྒྱན། །དར་ཟབ་བླ་བྲེ་ཡོལ་བ་དང༌༑ ༑ལྡ་ལྡི་རཏྣའི་ཕོ་ལོང་འཕྱངས། །སྣ་ཚོགས་དཀོར་ནོར་སྤྱན་གཟིགས་བཀྲམ། །ཆོས་ཀྱི་སྒྲོལ་མའི་ཐུགས་དམ་བསྐང༌། །ཡིད་འོང་རྒྱུན་བཟང་ཨརྒྷཾ་དང༌། །སྨན་སྤོས་ཆུ་གཙང་ཞབས་བསིལ་དང༌། །མཚར་སྡུག་མེ་ཏོག་ལང་ཚོ་བཀྲ། །དྲི་བཟང་སྤོས་ཀྱི་བདུག་པ་དཀྲིགས། །སྣང་གསལ་སྒྲོན་མེ་འོད་དུ་འབར། །དྲི་ཆབ་ངད་ལྡན་མཚོ་ལྟར་བསྐྱིལ། །རོ་བརྒྱ་ལྡན་པ་ལྷའི་ཞལ་ཟས། །ལྔ་ལྡན་སྒྲ་སྙན་རོལ་མོར་བཅས། །ཆོས་ཀྱི་སྒྲོལ་མའི་ཐུགས་དམ་བསྐང༌། །མིག་ལ་དགའ་སྐྱེད་གཟུགས་ཀྱི་མཆོག

།རྣ་བའི་བདུད་རྩི་གླུ་དང་དབྱངས། །ཤངས་ལ་བསུང་བའི་དྲི་སྣ་ཚོགས། །ལྗགས་ལ་བདའ་བའི་བཟའ་བ་དང༌། །སྲབ་འཇམ་ཡང་བའི་རེག་བྱ་དང༌། །སྣ་ཚོགས་འདོད་འབྱུང་ཆོས་ཀྱིས་ནི། །ཆོས་ཀྱི་སྒྲོལ་མའི་ཐུགས་དམ་བསྐང༌། །རྒྱལ་པོའི་སྲིད་ལ་འོས་པ་ཡི། །རིན་ཆེན་སྣ་བདུན་བཀྲ་ཤིས་བརྒྱད། །སྤྱད་བྱར་འོས་པའི་ལོངས་སྤྱོད་ཀུན། །ཆོས་ཀྱི་སྒྲོལ་མའི་ཐུགས་དམ་བསྐང༌། །ར་ས་ཡཱ་ན་བཏུང་བའི་མཆོག །དམར་ཆེན་རྒྱ་མཚོ་ཆེ་ལྟར་བསྐྱིལ། །དམ་རྫས་བརྒྱན་པའི་གཏོར་མར་བཅས། །ཆོས་ཀྱི་སྒྲོལ་མའི་ཐུགས་དམ་བསྐང༌། །གཡབ་དར་སྔོན་པོ་བྱ་རྒོད་མདའ། །འབོད་པའི་རྟེན་གྱིས་ཐུགས་དམ་བསྐང༌། །དཀོར་མཛོད་དགྱེས་དགུའི་ནོར་དང་བཅས། །བཞུགས་པའི་རྟེན་གྱིས་ཐུགས་དམ་བསྐང༌། །འབྲི་སྔོན་རྟ་དཀར་ཤེལ་སྒོང་ལུག །འབྲོང་ཆེན་རྒྱ་བོང་མཁའ་ལྡིང་སོགས། །ཕྱི་ཡི་རྟེན་གྱིས་ཐུགས་དམ་བསྐང༌། །ཁྲུང་ཁྲུང་མཛེས་པའི་རྒྱལ་མཚན་ལ། །དར་ཟབ་སྣ་ཚོགས་རྒྱན་གྱིས་སྤྲས། །ནང་གི་རྟེན་གྱིས་ཐུགས་དམ་བསྐང༌། །ས་ལེ་སྦྲམ་དང་པཱི་རཱ་ཛ། །སྣ་ཚོགས་འབྲུ་དང་ལེ་བརྒན་དར། །གསང་བའི་རྟེན་གྱིས་ཐུགས་དམ་བསྐང༌། །སྦ་ལྕག་སྲོག་འཁོར་ཕྱག་རྒྱར་བཅས། །སྐུ་ཡི་རྟེན་གྱིས་ཐུགས་དམ་བསྐང༌། །ཛཱཔ་དང་བསྟོད་དབྱངས་དྲུག་སྐྱེས་མཆོག །གསུང་གི་རྟེན་གྱིས་ཐུགས་དམ་བསྐང༌། །དྲི་མེད་རབ་དྭངས་དངུལ་དཀར་གྱི། །མེ་ལོང་རྒྱང་གསལ་འོད་འབར་བ། །ཐུགས་ཀྱི་རྟེན་གྱིས་ཐུགས་དམ་བསྐང༌། །བཟང་པོ་དྲུག་དང་སྨན་སྣ་ཚོགས༑ ༑དར་ཟབ་མ་ཚང་མེད་པ་སྟེ། །ཡོན་ཏན་རྟེན་གྱིས་ཐུགས་དམ་བསྐང༌། །སིལ་སྙན་རྔ་དུང་འཁར་རྔ་དང༌། །ཌཱ་མ་རུ་དང་དྲིལ་བུ་སོགས། །ཕྲིན་ལས་རྟེན་གྱིས་ཐུགས་དམ་བསྐང༌། །རྟེན་གཏོར་བཏའ་གཏོར་རྟགས་གཏོར་དང༌། །རྒྱུན་གཏོར་འཕྲལ་གཏོར་ལ་སོགས་པ། །བརྟེན་པའི་རྫས་ཀྱིས་ཐུགས་དམ་བསྐང༌། །བཟའ་བཅའ་བཏུང་བ་སྣ་ཚོགས་དང༌། །གོས་དང་རྒྱན་བཟང་བཞོན་པ་དང༌། །ཁྱིམ་དང་མཁོ་དགུའི་ནོར་དབྱིག་གིས། །ཆོས་ཀྱི་སྒྲོལ་མ་འཁོར་བཅས་ཀྱི། །ཐུགས་དམ་བསྐང་ངོ་དངོས་གྲུབ་སྩོལ། །ཀྱཻ།

གཞན་ཡང་ཐུགས་དམ་བསྐང་བ་ནི། །བཀའ་བརྒྱུད་རིན་ཆེན་སྲུང་མ་སྟེ། །རིགས་ནི་ཨ་ཛི་དྷ་རའི་རྒྱུད། །མི་མིན་འཇིག་རྟེན་མཁའ་འགྲོའི་ཚུལ། །དོན་གྱི་ཡེ་ཤེས་ཌཱ་ཀི་མ། །ལྷ་སྨན་བཀྲ་ཤིས་ཚེ་རིང་མ། །མཆེད་ལྔ་འཁོར་དང་བཅས་པ་རྣམས། །དགྱེས་པ་བསྐྱེད་ཕྱིར་མཆོད་པའི་སྤྲིན། །བཟའ་བཅའ་བཏུང་བ་གྱོན་པ་དང༌། །སྨན་འབྲུ་རིན་ཆེན་གསེར་སྐྱེམས་ཕུད། །རི་དྭགས་གཡུང་དྭགས་སྨན་རཀ་གཏོར། །འདོད་ཡོན་ཚོགས་ཀྱིས་ཐུགས་དམ་བསྐང༌། །བཻ། རིན་ཆེན་མང་སྤྲུལ་རྒྱལ་པོ་ནི། །ངལ་བསོས་དགེ་བའི་སྲས་བཙུན་མོ། །རྟ་བདག་བརྒྱད་དང་སྡེ་དཔོན་ཚོགས། །ཕྱི་ནང་བློན་འབངས་དཔག་ཡས་རྣམས། །དགྱེས་ཕྱིར་རི་གླིང་འཁོར་ཡུག་ཁྱོན། །གོས་སྔོན་ལུང་ཐང་ཕྲེང་བ་རྟ། །འདོད་འཇོ་གཏེར་བུམ་དཔག་བསམ་ཤིང༌། །བྲིས་སྐུ་རྒྱལ་སྲིད་བདུན་དང་རྟགས། །རྫས་བརྒྱད་ལྔ་ཚན་ལྔ་སོགས་དང༌། །ལྷ་ཀླུ་མི་ཡི་དབྱིག་སྣ་ཚོགས། །མཁོ་དགུ་མ་ཚང་མེད་པའི་དངོས། །གཏོར་མཆོད་ཏིང་འཛིན་ཟབ་མོ་ཡིས། །རྒྱལ་ཆེན་འཁོར་བཅས་ཐུགས་དམ་བསྐང༌། །དབུལ་སེལ་ནམ་མཛོད་དངོས་གྲུབ་རྩོལ། །ཧཱུྂ་༌། སྨན་དང་རཀྟ་གཏོར་མ་དང༌། །ཤ་རུས་དབང་པོ་ལྔ་དག་དང༌། །སྦྱོར་དང་སྒྲོལ་བའི་ལོངས་སྤྱོད་ཀྱིས༑ ༑དཔལ་ལྡན་སྔགས་སྲུང་ར་གདོང་མ། །གཟའ་མཆོག་ཆེན་པོ་རཱ་ཧུ་ལ། །སྐྱེས་བུ་དམ་ཅན་ཐིག་ལེ་རྩལ། །ཧ་ར་མི་ཟན་སྲོག་གི་གཤེད། །གཏེར་བདག་གཉན་པོ་འཁོར་བཅས་བསྐང༌༑ ༑ཧཱུྂ་༌། བདུད་རྟ་ནག་པོ་རྟིང་དཀར་རླུང་ལྟར་འཕྱོ། །གཡག་ནག་རུ་རྣོན་རྒྱ་མཚོའི་རླབས་ལྟར་འགྱིང༌། །ཁྱི་ནག་སྙིང་དཀར་དོམ་ལྟར་གཏུམ་ཞིང་རྔམ། །ལུག་ནག་རྒྱན་ལྡན་མུན་ལྟར་རབ་ཏུ་བརྗིད། །བཙོས་པའི་ཤ་དང་བསྲེགས་པའི་གསུར་ཆེན་པོ། །ཁུ་བ་ཁྲག་དང་ལྷ་བ་ཞག་རྐང་མར། །རུས་པ་དབང་པོ་རྣམ་ལྔ་ནང་ཁྲོལ་བཅས། །དམར་ཆེན་གཏོར་མ་རྒྱན་ལྡན་སྨན་རཀྟ། །དོམ་ནག་སྙིང་དང་སྲོག་འཁོར་ཏིང་འཛིན་སྔགས། །དར་ནག་གོས་ཞྭ་མཚོན་རྣོན་གོ་ཆར་བཅས། །ལྷ་ཆེན་ཀུན་དགའ་གཞོན་ནུའི་ཐུགས་དམ་བསྐང༌། །མཆོག་ཆེན་མཆོག་ཕྲན་སྣ་ཚོགས་ཤ་ཡི་རི། །དམར་ཆེན་ཨརྒྷཾ་བཏུང་བ་མ་ད་ན། །མཐུན་པའི་རྫས་མཆོག་མ་ཚང་མེད་པ་ཡིས། །ཡུམ་ཆེན་སི་ན་ར་མའི་ཐུགས་དམ་བསྐང༌། །ར་ཡི་དབང་པོ་རྣམ་ལྔ་ཕྱུགས་ཆེན་ཤ། །མི་ཡི་ཁྲག་ཞག་བཤོས་བུ་དཀར་དམར་དང༌། །མྱོས་བྱེད་བཟའ་བཏུང་རང་རང་མཐུན་རྫས་ཀྱིས། །ལས་མཁན་ཕོ་མོ་སྡེ་བརྒྱད་དང་བཅས་པ། །བདུད་ཀྱི་དམག་ཚོགས་རྒྱ་མཚོའི་ཐུགས་དམ་བསྐང༌། །ཧཱུྂ་༌།

ཡང་གཅིག་ཐུགས་དམ་བསྐང་བ་ནི། །ཡབ་ནི་སྲིན་པོ་ཛྭ་ལ་འབར། །ཡུམ་ནི་ཀླུ་མོ་གློག་འགྱུ་མ། །སྲས་མཆོག་དྲང་སྲོང་རཱ་ཧུ་ལ། །ལུས་བརྒྱད་དུམ་བརྒྱད་གཟའ་ཆེན་བརྒྱད། །སྟག་སྲིན་བམ་སྲིན་ཀོང་སྲིན་དང༌། །འབྲོག་སྲིན་ལྷ་དང་གཤིན་རྗེ་ཀླུ། །གནོད་སྦྱིན་རྒྱལ་པོ་བཙན་དང་རྨུ། །བདུད་དང་རེས་གཟའ་རྒྱུ་སྐར་བཅས༑ ༑བསྐང་ངོ་གསོལ་ལོ་ཐུགས་དམ་བསྐང༌། །གཟའ་བདུད་ཕ་ཡིས་གནང་བའི་ཟས། །ཤ་རུལ་ཁྲག་རུལ་ཉ་རུལ་དང༌། །བཙོས་དང་རྗེན་ཤ་སྣ་ཚོགས་པས། །གཟའ་མཆོག་ཆེན་པོའི་ཐུགས་དམ་བསྐང༌། །གཟའ་བདུད་མ་ཡིས་གནང་བའི་ཟས། །ལ་སྨན་རྩི་སྨན་སྣ་ཚོགས་དང༌། །བུ་རམ་སྦྲང་རྩི་ཀ་ར་དང༌། །འོ་མ་མར་དང་ཞོར་བཅས་པའི། །དྲང་སྲོང་ཆེན་པོའི་ཐུགས་དམ་བསྐང༌། །སྔགས་འཆང་བདག་གིས་སྟོབ་པའི་ཟས། །ཞིང་བཅུ་ཚང་བའི་དགྲ་དང་བགེགས། །ཕོ་ཉས་བཀུག་ཅིང་ལྷ་དང་ཕྲལ། །རྦོད་གཏོང་ཕུར་ཐུན་མཚོན་ཆ་ཡིས། །བསྒྲལ་བའི་སྙིང་སོགས་ནང་ཁྲོལ་ཚོགས། །ཤ་ཁྲག་པགས་རུས་ཀླད་པར་བཅས། །ཁྱབ་འཇུག་ཆེན་པོའི་ཐུགས་དམ་བསྐང༌། །ལྗང་སྔོན་དྲག་པོའི་ཐུགས་དམ་བསྐང༌། །བིཥྞུ་རཱ་ཛའི་ཐུགས་དམ་བསྐང༌༑ ༑དྲང་སྲོང་དཀར་པོའི་ཐུགས་དམ་བསྐང༌། །བདུད་པོ་རོཀྟིའི་ཐུགས་དམ་བསྐང༌། །དུ་བ་མཇུག་རིང་ཐུགས་དམ་བསྐང༌། །བི་ཏྲི་པ་ཏྲའི་ཐུགས་དམ་བསྐང༌། །སྒྲ་གཅན་ཟིན་གྱི་ཐུགས་དམ་བསྐང༌། །སྟག་དོམ་བ་ལང་ཉ་སྙིང་གིས། །གདོང་མོ་བཞི་ཡི་ཐུགས་དམ་བསྐང༌། །སྣ་ཚོགས་མཐུན་པའི་དམ་རྫས་ཀྱིས། །ལྷ་སྲིན་སྡེ་བརྒྱད་ཐུགས་དམ་བསྐང༌། །སྤྱན་གཟིགས་འདོད་ཡོན་དཀོར་ནོར་གྱིས། །གཟའ་སྐར་ཚོགས་བཅས་ཐུགས་དམ་བསྐང༌། །བསྐང་ངོ་དགྲ་བགེགས་རྡུལ་དུ་རློགས། །ཀྱེ། བསྐང་ངོ་གསོལ་ལོ་མཆོད་པ་ནི། །ཐུགས་ཀྱི་རྒྱལ་པོ་བརྒྱ་བྱིན་ཆེ། །སྐུ་ཡི་རྒྱལ་པོ་མོན་བུ་སྟེ། །ཡོན་ཏན་རྒྱལ་པོ་ཤིང་བྱ་ཅན། །གསུང་གི་རྒྱལ་པོ་དགྲ་ལྷ་སྐྱེས། །ཕྲིན་ལས་རྒྱལ་པོ་པེ་དཀར་ཆེ། །སྤྲུལ་པ་ལྔ་དང་ཡུམ་ཆེན་ལྔ། །བློན་པོ་ལྔ་དང་གནམ་གྱི་ཡབ། །གནོད་སྦྱིན་ཐོག་འབེབས་ལྷའི་དགེ་བསྙེན། །མགོན་པོ་ཐང་ནག་བྷ་ཏྲ་དང༌། །པུ་ཏྲ་སྲོག་བདག་དམག་དཔོན་ཆེ། །རྒྱལ་མཚན་བདུན་བདག་རུ་འདྲེན་ཚོགས། །སྤུ་གྲི་མཆེད་ལྔ་སྟོང་དཔོན་བདུན། །ཐུགས་དམ་བསྐང་བའི་རྫས་མཆོག་ནི། །རྟ་དཀར་ཕྲུམ་དམར་སྤྲིན་ལྟར་འཕྱོ། །སྤྲེའུ་དཀར་ངོ་དམར་གློག་ལྟར་འཁྱུགས། །བྱ་དཀར་ཟེ་དམར་གནམ་དུ་འཚེར། །འབག་སེང་གར་མཁན་རྩེ་ཞིང་རོལ། །ལྷ་ཁང་ལྡེར་བཟོ་བྱིས་པ་སོགས། །རཱ་ཛའི་ཆོ་འཕྲུལ་ཡ་མ་ཟུང༌། །དཀོར་མཛོད་ནོར་དང་སྦ་དཀར་སྨྱུག

།མཁོ་དགུའི་ལོངས་སྤྱོད་སྣ་ཚོགས་ཀྱིས། །པེ་ཧར་རྒྱལ་པོའི་ཐུགས་དམ་བསྐང༌། །དགྲ་ལྷ་ཆེན་པོའི་ཐུགས་དམ་བསྐང༌། །སྟོང་དཔོན་ཆེན་པོའི་ཐུགས་དམ་བསྐང༌། །བསྐང་ངོ་བསྐལ་པར་ཐུགས་དམ་བསྐང༌། །ཐུགས་དམ་སྐོང་ལ་ཕྲིན་ལས་སྒྲུབས། །ཀྱེ། ཡང་གཅིག་ཐུགས་དམ་བསྐང་བ་ནི། །བཙན་ཡུལ་ཟང་ཐང་དམར་པོ་ན། །ཀུན་ཁྱབ་རྡོ་རྗེ་དྲག་པོ་རྩལ། །ལུས་ལས་རོལ་པ་སྐྱ་བདུན་བཅས། །བཙན་འཁོར་འབར་བའི་ཚོགས་བཅས་རྣམས། །བསྐང་ངོ་གསོལ་ལོ་མཆོད་པར་བགྱི། །བསེ་རྨོག་གཏུམ་པོའི་འོད་ལྟར་འབར། །བསེ་ཁྲབ་ཟངས་ཀྱི་རི་ལྟར་བརྗིད༑ ༑མདུང་དམར་བ་དན་མེ་ལྟར་འཕྱོ། །རལ་གྲི་མདའ་གཞུ་ལ་སོགས་པ། །མཚོན་ཆ་སྣ་ཚོགས་རི་ལྟར་སྤུངས། །ཤ་ཁྲག་རུས་པ་མྱོས་བྱེད་སོགས། །འདོད་ཡོན་བཟའ་བཅའ་བཏུང་བར་བཅས། །རྔ་དུང་འཁར་རྔ་འབྲུག་ལྟར་སྒྲོག །སྤྱན་གཟིགས་སྣ་ཚོགས་སྟོང་གསུམ་གང༌། །དགྱེས་པ་བསྐྱེད་པའི་མཆོད་རྫས་ཀྱིས། །གནོད་སྦྱིན་རྩི་དམར་ཐུགས་དམ་བསྐང༌། །ལྷ་བཙན་དགྲ་ལྷའི་ཐུགས་དམ་བསྐང༌། །ཡང་ལེ་བེར་གྱི་ཐུགས་དམ་བསྐང༌། །བཙན་འཁོར་འབར་བའི་ཐུགས་དམ་བསྐང༌། །སྐོང་གྱུར་ཕྲིན་ལས་རྣམ་བཞི་མཛོད། །ཀྱེ། ཡང་གཅིག་ཐུགས་དམ་བསྐང་བ་ནི། །རྒྱལ་ཆེན་རྣམ་ཐོས་དམར་པོ་ཉིད། །སྲིད་པའི་ཆོས་རྒྱལ་སྐུར་བསྟན་པ། །ལྷ་ཆེན་ཚངས་པའི་ཐུགས་དམ་བསྐང༌། །ཐུགས་དམ་བསྐང་བའི་དམ་རྫས་ནི། །སྣ་ཚོགས་ཚོགས་ཀྱི་འཁོར་ལོ་དང༌། །རོ་བརྒྱ་ལྡན་པའི་རྒྱ་ཇ་དང༌། །འབྲུ་བཅུད་བསྡུས་པ་དཔའ་བོའི་ཆང༌། །ཤ་ལ་སོགས་པའི་བཟའ་བ་དང༌། །ཤིང་ཐོག་སྣ་ཚོགས་བཅའ་བ་དང༌། །བཅུད་ལྡན་བཏུང་བ་ཇི་སྙེད་པས། །ལྷ་ཆེན་ཚངས་པའི་ཐུགས་དམ་བསྐང༌། །ཡ་ལད་བརྗིད་ལྡན་སྣ་ཚོགས་པ། །སྟོང་ཁམས་གང་བའི་གོ་དང་མཚོན། །རྟ་དང་གླང་ཆེན་བཞོན་པའི་ཚོགས། །འབྲུ་སྣ་སྨན་དང་རིན་པོ་ཆེ། །དར་ཟབ་རྐང་བཞི་དཀོར་ནོར་ཚོགས། །མ་ཚང་མེད་པའི་སྤྱན་གཟིགས་དང༌། །དུང་དང་རྔ་ཆེན་པི་ཝང་དང༌། །རྫ་རྔ་ལ་སོགས་རོལ་མོའི་སྒྲ༑ ༑མཆོད་ཡོན་མེ་ཏོག་སྤོས་མར་མེ། །དྲི་ཆབ་ཞལ་ཟས་སྨན་རཀྟ། །གཏོར་མ་རྒྱན་ལྡན་དང་བཅས་པས། །ལྷ་ཆེན་འཁོར་བཅས་ཐུགས་དམ་བསྐང༌། །ཚངས་པ་འཁོར་བཅས་ཐུགས་དམ་བསྐང༌། །ཆོས་རྒྱལ་འཁོར་བཅས་ཐུགས་དམ་བསྐང༌། །ཡམ་ཤུད་འཁོར་བཅས་ཐུགས་དམ་བསྐང༌། །བསྐང་ངོ་མཆོད་དོ་ལས་མཛོད་ཅིག

།ཀྱེ། གཞན་ཡང་ཐུགས་དམ་བསྐང་བ་ནི༑ ༑ལྕགས་ཀྱི་ཐོ་ཆེན་རི་ལྟར་བརྗིད། །རླུང་ཆེན་སྦུད་པ་འབྲུག་ལྟར་ལྡིར། །ར་སྐྱེས་གནམ་རུ་རླུང་ལྟར་འཚུབ། །བཟའ་བཏུང་མཐུན་རྫས་དཔག་མེད་ཀྱིས། །དམ་ཅན་རྒྱལ་པོའི་ཐུགས་དམ་བསྐང༌། །ཨ་ཇོ་ཆེན་པོའི་ཐུགས་དམ་བསྐང༌། །ཡ་ཇོ་ཆེན་པོའི་ཐུགས་དམ་བསྐང༌། །མགར་བ་ནག་པོའི་ཐུགས་དམ་བསྐང༌། །དགྱེས་པར་མཛོད་ལ་ལས་སྒྲུབས་ཤིག །ཀྱེ། ཡང་གཅིག་ཐུགས་དམ་བསྐང་བ་ནི། །བཟའ་བ་སྣ་ཚོགས་རི་ལྟར་སྤུངས། །བཏུང་བ་སྣ་ཚོགས་མཚོ་ལྟར་བསྐྱིལ། །གོན་པ་སྣ་ཚོགས་སྤྲིན་ལྟར་གཏིབས། །རང་རང་ཡིད་མཐུན་རྫས་རྣམས་ཀྱིས༑ ༑ཕྱི་ནང་གསང་སྦས་བསྟན་སྐྱོང་དང༌། །དྲག་སྔགས་བཏགས་ཆགས་མ་ཆགས་དང༌། །ལས་བྱེད་བསྟན་སྲུང་སྡེ་བརྒྱད་ཚོགས། །ཕོ་མོ་ཀླུ་རྒྱུད་བཞིས་བསྡུས་པའི། །དྲེགས་པ་སྡེ་བརྒྱད་འཁོར་བཅས་ཀྱི། །ཐུགས་དམ་བསྐང་ངོ་ཕྲིན་ལས་མཛོད། །ཀྱེ། གཞན་ཡང་འདོད་ཡོན་ལོངས་སྤྱོད་རྫས། །སོ་སོར་དགྱེས་པ་ཀུན་བསྐྱེད་པའི། །མཆོད་རྫས་ཡིད་མཐུན་མཁའ་ཁྱབ་པས༑ ༑ཡུལ་ལྷ་གཞི་བདག་གནས་བདག་དང༌། །དཀོར་བདག་འགོ་བའི་ལྷ་སྲུང་ཚོགས། །བསྐང་ངོ་གསོལ་ལོ་སྟོངས་གྲོགས་མཛོད། །བདག་ལ་གནོད་པའི་འབྱུང་པོ་བགེགས། །བར་གཅོད་འཚེ་དོགས་ལ་སོགས་པ། །གནོད་བྱེད་རྣམས་ཀྱི་མཐུན་རྫས་ཀྱིས། །བསྐང་ངོ་ཚིམས་པས་གནོད་པ་སྤོངས། །ཞི་དུལ་སེམས་ཀྱིས་གྲོགས་མཛོད་ཅིག །ཀྱེ། ཡང་གཅིག་བསྐང་ཞིང་མཆོད་པ་ནི། །ཕ་རོལ་མི་དང་མི་མིན་དང༌། །བན་སྔགས་མུ་སྟེགས་བོན་ལ་སོགས། །རྦོད་གཏོང་མཁན་གྱིས་རྦད་པ་ཡི། །ཡེ་ཤེས་འཇིག་རྟེན་སྲུང་མའི་ཚོགས། །སོ་སོར་གང་དགོས་དགྱེས་དགུ་ཡི། །ལོངས་སྤྱོད་འབྱོར་པ་འདིར་མཆིས་ཀྱི། །ཁྱོད་རྣམས་འདིར་བྱོན་མཐུན་རྫས་རྣམས། །བདག་གིས་འབུལ་གྱི་དམ་སྐོང་ལ། །ཞི་བའི་སེམས་ཀྱིས་རང་གནས་གཤེགས། ། ཡང་ན་བྱད་མའི་སྟེང་དུ་སོང༌། །རང་གཤེད་ཕོབ་ལ་ཐལ་བར་རློག

།རྟགས་དང་མཚན་མ་དུས་འདིར་སྟོན། །གཞན་ཡང་བདག་ཅག་འཁོར་བཅས་ལ། །ཚེ་རབས་སྔོན་ནས་ད་ལྟའི་བར། །ལན་ཆགས་བུ་ལོན་སྟོང་འདྲིལ་སོགས། །ཆགས་པ་འཇལ་བར་འོས་པ་ཀུན། །དེ་རིང་ཐུགས་དམ་དགྱེས་པར་སྐོང༌། །སླན་ཆད་འཚེ་བར་མ་བྱེད་ཅིག །ཧཱུྂ་ཧྲཱིཿ བསྐང་ངོ་གསོལ་ལོ་མཆོད་དོ་ཐུགས་དམ་བསྐང༌། །དངོས་པོ་ཆོས་ཉིད་ཡངས་པའི་ཀློང་དུ་བསྐང༌། །སྣང་བ་ཡེ་ཤེས་ཆེན་པོའི་ཀློང་དུ་བསྐང༌། །གསལ་བ་ཤེས་རབ་འབར་བའི་ཀློང་དུ་བསྐང༌༑ ༑སྡུག་བསྔལ་ཀ་དག་ཆོས་ཉིད་ཀློང་དུ་བསྐང༌། །ཀུན་རྫོབ་དོན་དམ་གཉིས་མེད་ཀློང་དུ་བསྐང༌། །མཆོད་དུ་མེད་དེ་གཉིས་མེད་རོལ་པས་མཆོད། །བསྐང་དུ་མེད་དེ་གཉིས་མེད་དག་པར་བསྐང༌། །སྦྱོར་དུ་མེད་དེ་རང་བྱུང་དབྱིངས་སུ་སྦྱོར། །བསྒྲལ་དུ་མེད་དེ་ཟུང་འཇུག་ཆེན་པོར་སྒྲོལ། །ཡེ་སྦྱོར་ཡེ་སྒྲོལ་ཆེན་པོར་ཐུགས་དམ་བསྐང༌། །མ་ཧཱ་ས་མ་ཡ་སིདྡྷི་ཕ་ལ་ཧཱུྂ་ཧོཿ ཞེས་བསྐངས། བཤགས་པ་བྱ་བ་ནི། ཧོཿ དྲིན་ཆེན་རྩ་བརྒྱུད་བླ་མའི་ཚོགས་རྣམས་དང༌། །ཡི་དམ་རྒྱལ་བ་ཞི་ཁྲོའི་དཀྱིལ་འཁོར་ལྷ། །མ་སྲིང་མཁའ་འགྲོ་ཤུགས་འགྲོ་དམ་ཚིག་ཅན། །སངས་རྒྱས་ཆོས་ཚོགས་དམ་ཅན་སྲུང་མའི་ཚོགས། །ལྷ་སྲིན་སྡེ་བརྒྱད་ཡུལ་ལྷ་གཞི་བདག་སོགས། །དཔང་གྱུར་གསོང་པོར་བཞུགས་རྣམས་བདག་ལ་དགོངས། །བདག་ནི་འགྲོ་དོན་བྱང་ཆུབ་སྒྲུབ་སེམས་པར། །སོ་ཐར་སྡོམ་བླངས་བྱང་ཆུབ་སེམས་མཆོག་བསྐྱེད། །སྨིན་ལམ་དབང་ཐོབ་གྲོལ་ལམ་རིམ་པ་གཉིས། །སྒོམ་སྒྲུབ་ཉམས་སུ་ལེན་པའི་དམ་བཅས་དང༌། །གསང་སྔགས་རྡོ་རྗེ་མཆོག་ཏུ་དམ་མནོས་ཀྱང༌། །བྱིས་བློ་སོ་སོའི་སྐྱེ་བོ་འཁྲུལ་པའི་སེམས། །ཉོན་མོངས་དུག་ལྔ་རང་གར་སྤྱད་པ་ཡིས། །བག་ཆགས་མཐུ་བརྟས་ངན་གཡོ་ཁྲེལ་མེད་སེམས། །རིང་ནས་གོམས་པའི་ལས་དབང་ཤུགས་དྲག་པོས། །རྩ་བའི་བླ་མ་ལ་བརྙས་བཀའ་བཅག་དང༌། །རྡོ་རྗེའི་སྤུན་ལ་ཁྲོ་ཞིང་འཁུ་བར་བགྱིས། །ཕ་མར་གྱུར་པའི་འགྲོ་ལ་བྱམས་པ་སྤངས། །བྱང་ཆུབ་སེམས་མཆོག་སྨོན་འཇུག་ཡལ་བར་དོར། །རང་གཞན་གྲུབ་པའི་མཐའ་ལ་སྨད་ཅིང་བསྐུར། །མ་སྨིན་མི་མ་གསང་བ་གཡེལ་ཞིང་བསྒྲགས། །ཕུང་ཁམས་ལྷ་ལ་བརྙས་ཤིང་ངལ་དུབ་སྤྱད༑ ༑སྟོང་ཉིད་དོན་ལ་སོམ་ཉི་ཐེ་ཚོམ་ཟོས། །ཞིང་བཅུ་ཚང་ལ་རྟག་ཏུ་བྱམས་པར་བརླམས། །མིང་བྲལ་ཆོས་ལ་དེར་རྟོག་ཐ་སྙད་བཏགས། །སེམས་ཅན་དད་ལྡན་སུན་ཕྱུང་ལོག་པར་དཀྲིས། །དམ་ཚིག་རྫས་རྣམས་ངན་རྟོག་དབང་གིས་དོར། །ཤེས་རབ་རིག་མར་སྤྱི་ཡི་སྐྱོན་གྱིས་སྨད། །དེ་སོགས་རྩ་བའི་ལྟུང་བ་བཅུ་བཞི་ལ། །འགལ་ཉམས་གྱུར་པ་གནོང་འགྱོད་སེམས་ཀྱིས་བཤགས། །དམ་ཚིག་མི་ལྡན་རིག་མ་བསྟེན་པ་སོགས། །ཤེས་རབ་སྟོབས་ལེན་དེ་ཡི་བཅུད་ཕྲོགས་དང༌། །སྣོད་མིན་མི་གསང་ཚོགས་ཀྱི་ནང་དུ་རྩོད། །དད་ལྡན་ལས་གཞན་ཆོས་སྟོན་ཉན་ཐོས་ནི། །ཕྱོགས་རིས་འཛིན་པའི་ནང་དུ་ཞག་བདུན་འདས། །རྫུན་གྱིས་ང་རྒྱལ་དད་མེད་ལ་ཆོས་སྟོན། །སྦོམ་པོ་བརྒྱད་ལས་འདས་པ་མཐོལ་ལོ་བཤགས༑ ༑གཞན་ཡང་དམ་མི་ལྡན་པའི་རིག་མ་དང༌། །བསྟེན་ལ་དགའ་སོགས་ཡན་ལག་དམ་ཚིག་བརྒྱད། །རང་ལྷ་བླང་དོར་ལ་སོགས་ལྟུང་བའི་ཚོགས། །ཡན་ལག་དམ་ཚིག་ལས་འདས་མཐོལ་ལོ་བཤགས། །དང་དུ་བླང་དང་སྤོང་བར་བྱ་བ་དང༌། །ཤེས་པར་བྱ་དང་སྤྱད་པར་བྱ་བ་དང༌། །མི་སྤང་ལྔ་སོགས་ཕྲན་ཚེགས་ལས་འགལ་རྣམས། །གནོང་འགྱོད་སེམས་ཀྱིས་དེ་རིང་མཐོལ་ལོ་བཤགས། །བསྐྱེད་པའི་རིམ་པ་ཡན་ལག་དང་བཅས་པ། །གསལ་དག་རྫོགས་པ་བསྒོམ་ལ་འཁྲུལ་པས་གཡེངས། །འདོད་ལྷར་ཁ་སྦྱོར་རླུང་གི་རེག་བདེ་དང༌། །སྟོང་ཉིད་དོན་ལས་གོལ་ཞིང་ནོངས་པ་སོགས། །བུམ་དབང་དམ་ལས་འགལ་བ་མཐོལ་ཞིང་བཤགས། །སྲོག་རྩོལ་སྙོམས་འཇུག་དཀར་དམར་འབར་འཛག་གི། །བདེ་ཆེན་ཨ་ཧཾ་སྙོམས་འཇུག་ལ་སོགས་པ། །སྟེང་སྒོ་རྣམ་གྲོལ་ལམ་ལས་གོ་ལོག་པ། །གསང་དབང་དམ་ལས་འགལ་བ་མཐོལ་ཞིང་བཤགས། །ལས་དམ་གཏུམ་མོ་ཡེ་ཤེས་ལ་སོགས་པ། །ཕྱག་རྒྱ་བཞི་དང་མི་འབྲལ་དགའ་བཞིའི་འགྲོས། །ལུགས་འབྱུང་ལུགས་ལྡོག་ལྷན་སྐྱེས་སྙོམས་འཇུག་དངོས། །འོག་སྒོ་བདེ་ཆེན་ལམ་ལ་གཡེལ་བ་སོགས། །ཤེར་དབང་དམ་ལས་འགལ་བ་མཐོལ་ཞིང་བཤགས། །ཆོས་ཀུན་མཉམ་ཉིད་བརྗོད་དང་བྲལ་བ་ཉིད། །བློ་འདས་བསམ་དུ་མེད་པའི་ཕྱག་རྒྱ་ཆེ། །རང་གིས་རང་ཉིད་ནས་མཚོན་དོན་དམ་བདེན། །མཐའ་བྲལ་བསམ་མི་ཁྱབ་ལས་ལོག་པར་གོལ། །ཚིག་དབང་དམ་ལས་འགལ་བ་མཐོལ་ལོ་བཤགས། །སྐུ་ཡི་དམ་ཚིག་ཕྱག་རྒྱ་མ་གསལ་ཞིང༌། །གསུང་གི་དམ་ཚིག་བཟླས་བརྗོད་ལོང་གཏམ་འདྲེས། །ཐུགས་ཀྱི་དམ་ཚིག་བདེ་སྟོང་ཡིད་ངོར་ལུས། །ཡོན་ཏན་དམ་ཚིག་མཆོད་གཏོར་དུས་ལས་འདས། །ཕྲིན་ལས་དམ་ཚིག་རབ་འབྱམས་ལས་ལ་རྨོངས། །ཕྱི་ནང་གསང་བའི་རྟེན་རྫས་མ་ཚོགས་དང༌། །སྨན་རཀ་མཆོད་གཏོར་ཚོགས་ཀྱི་འཁོར་ལོ་སོགས། །རྒྱུ་ཆུང་མ་དག་ཕུད་ཉམས་དངོས་པོ་ངན། །འབག་བཙོག་གིས་ནོངས་སེར་སྣའི་དབང་དུ་ཤོར། །ཉེས་སྤྱད་ཐུགས་དང་འགལ་བ་གང་བགྱིས་པ། །བདག་ཅག་བློ་རྨོངས་རང་བློ་འཁྲུལ་པ་ལ། །ཚད་མར་བཟུང་ཞིང་ཨ་འཐས་བདེན་ཞེན་ཅན། །ཉེས་བརྒྱ་སྤྱད་པ་གནོང་ངོ་བདག་འགྱོད་དོ། །ཕྱིན་ཆད་སྲོག་ལ་བབ་ཀྱང་དམ་མི་འགལ། །བཤགས་སོ་བཤགས་སོ་དོན་དམ་བདེན་པའི་བློས། །གནོང་འགྱོད་སེམས་ཀྱིས་བཤགས་ཤིང་གསོལ་བ་ལ། །ཚངས་ཤིང་བཟོད་པ་དམ་པ་བཞེས་ནས་ཀྱང༌། །འཕྲལ་དང་ཡུན་གྱི་སྒྲིབ་པར་མི་འགྱུར་བའི། །ཚངས་ཤིང་དག་པའི་དངོས་གྲུབ་སྩལ་དུ་གསོལ། །ཨོཾ་གུ་རུ་དེ་ཝ་ཏ་ཌཱ་ཀི་ནཱི་བུདྡྷ་དྷརྨ་པཱ་ལ་ལོ་ཀ་པཱ་ལ་ས་པ་རི་ཝཱ་ར་ས་མ་ཡ།

མ་ནུ་པཱ་ལ་ཡ། སོགས་ཡི་གེ་བརྒྱ་པ་བརྒྱ་ཕྲག་གམ་ཉེར་གཅིག་ལ་སོགས་པ་བརྗོད་ཅིང༌། སྙན་པའི་དབྱངས་དང་རོལ་མོ་དུ་མའི་སྒྲ་སྐད་དང་མཆོད་པའི་ཚོགས་ཀྱིས་མཉེས་ཤིང་ཚིམ་པར་བྱའོ། །སྨྲས་པ། གཟོད་ནས་ཡོངས་གྲུབ་ལྷ་ཡི་རོལ་པ་ལ། །ཡེ་ཤེས་པ་དང་འཇིག་རྟེན་པ་ལ་སོགས། །དོན་དམ་བདེན་པར་གཉིས་འཛིན་ཁོང་སྲན་དེ། །བཅང་ན་རྣལ་འབྱོར་པ་དེ་ཅིས་མི་ཕུང༌། །འོན་ཀྱང་ཀུན་རྫོབ་རྟེན་འབྱུང་སྒྱུ་མའི་ངོར། །ཡེ་ཤེས་འཇིག་རྟེན་པ་དང་མཆོད་བསྐང་བཤགས། །རྣམ་པ་སྣ་ཚོགས་རྟེན་འབྲེལ་རྨད་བྱུང་སྒོ༑ ༑དེ་ཕྱིར་བསྐང་བཤགས་ལ་སོགས་ཀུན་རྫོབ་དངོས། །དོན་དམ་འཁོར་གསུམ་དམིགས་སུ་མེད་པ་ཡི། །ངོ་བོར་ཐག་བཅད་དོན་ལས་མ་གོལ་ན། །འདི་དང་ཕྱི་མའི་དོན་ཆེན་སྒྲུབ་པ་ཡང༌། །མིང་དུ་དཀའ་ཡང་དོན་ལ་འབད་མེད་གྲུབ། །འདི་དགེ་སྟོན་ཀའི་རི་བོང་འཛིན་པ་ལྟར། །རབ་ཏུ་དཀར་བ་འགྲོ་ཀུན་ལ་སྦྱིན་གྱི། །བདག་ལ་ཞེ་འདོད་རེ་དོགས་འབྲས་བུ་ནི། །ཅང་མ་མཆིས་སོ་ཤེས་ལྡན་ཀུན་གྱིས་དགོངས། །དེ་ལྟར་བསྐང་བའི་ཆོ་ག་ཀུན་ཏུ་བཟང་པོའི་རོལ་མཚོ་ཞེས་བྱ་བ་འདིའང༌། མགོན་པོ་འབྲི་གུང་པ་ཆེན་པོའི་འདུན་ན་འདོན་གྱི་རིགས་གད་ལ་འོར་པའི་ཆོས་མཛད་བློ་གྲོས་ཀྱི་ནོར་དང་ལྡན་པ་རིན་ཆེན་ཕན་བདེས་བསྐུལ་བའི་ངོར། འབྲི་གུང་པ་སྐྱུ་རའི་རིགས་ཀྱི་རྒན་པོ་ཤཱཀྱའི་དགེ་སློང་ཆོས་ཀྱི་གྲགས་པ་ཞེས་གྱི་ན་བས། ཆོས་ཐམས་ཅད་དོན་དམ་བདེན་ངོར་རང་རང་གི་ངོ་བོས་སྟོང་པས་སྤྲོས་པའི་མཐའ་ཐམས་ཅད་དང་བྲལ་བ་བསམ་བརྗོད་ལས་འདས་པའང༌། ཀུན་རྫོབ་བདེན་ངོར་མེད་བཞིན་སྣང་བ་སྒྱུ་འཕྲུལ་གར་གྱི་རོལ་པ་སྒྱུ་མའི་དཔེ་བཅུ་གཉིས་ལྟར་ཤར་བས་ན། བདེན་གཉིས་མི་འགལ་ཟུང་འཇུག་ཏུ་རང་ཉམས་སུ་མྱོང་བའི་ལུང་རིགས་རྟོག་གེའི་གཞལ་བྱ་ཐལ་ཕྱིར་ཁ་བཤད་ལ་མི་རེ་བ་བདག་འདྲས་བྲིས་པ་ལ་ནོངས་པ་མཆིས་ན་བཟོད་པར་གསོལ་བའི་གནས་སོ།། །།མངྒ་ལཾ།། 