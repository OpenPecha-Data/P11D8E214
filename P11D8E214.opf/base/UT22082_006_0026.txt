༄༅། །དཔལ་ཡེ་ཤེས་ཀྱི་མགོན་པོ་བརྒྱད་ཀྱི་ཕྲིན་ལས་དངོས་གྲུབ་འདོད་འཇོ་ཞེས་བྱ་བ་བཞུགས་སོ།།

དཔལ་ཡེ་ཤེས་ཀྱི་མགོན་པོ་བརྒྱད་ཀྱི་ཕྲིན་ལས་དངོས་གྲུབ་འདོད་འཇོ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ༑ ༑གཟོད་ནས་རབ་ཞི་ཁྲོ་སྡང་རྣམས་སྤངས་ཀྱང༌། །གདུག་པ་འདུལ་སླད་འཇིགས་རུང་ཁྲོ་བོའི་ཚུལ། །དགྲ་བགེགས་བསྒྲལ་བའི་ཁྲག་གིས་མྱོས་པའི་གར། །ས་གསུམ་གཡོ་མཛད་དེ་ལ་བདག་འདུད་དོ། །འདིར་མགོན་པོ་བརྒྱད་ཀྱི་དབང་ཐོབ་ཅིང་དམ་ཚིག་ལ་གནས་པའི་སྔགས་པས། དུར་ཁྲོད་ལ་སོགས་པར་བྲིས་སྐུའི་མདུན་དུ། གཏོར་མ་སྨན་རཀ་མཆོད་པ་སོགས་མཐོང་རྒྱུད་ལག་ལེན་ལྟར་བཤམས་ལ། སྟན་བདེ་བར་སྐྱབས་སེམས་སྔོན་དུ་བཏང་ནས། རང་ཉིད་སྐད་ཅིག་གིས་བཅོམ་ལྡན་འདས་འཁོར་ལོ་སྡོམ་པ་ལྷན་ཅིག་སྐྱེས་པའི་སྐུར་གསལ་བར་གྱུར། སྨན་མཆོད། ཨོཾ་ཁཎྜ་རོ་ཧེས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཡཾ་ལས་རླུང༌། རཾ་ལས་མེ། ཀཾ་ལས་མི་མགོའི་སྒྱེད་པུ་གསུམ་ལ་གནས་པའི་ཨཱ་ལས་ཐོད་པ་མཚན་དང་ལྡན་པའི་ནང་གི་དབུས་དང་ཕྱོགས་བཞིར། མཱུ་བི་གོ་ཤུ་ར་ལས་དྲི་ཆུ་དྲི་ཆེན་ཀླད་པ་བྱང་སེམས་རཀྟ་རྣམས་ཧཱུྂ་ཨོཾ་ཁཾ་ཨཾ་ཏྲཱཾ་གྱིས་མཚན་པའི་སྟེང་དུ། ན་གོ་ཀུ་ཧ་ཏ་ལས་ཕྱུགས་ཆེན་བ་གླང་ཁྱི་དང་གླང་ཆེན་རྟ་ཤ་རྣམས་ལས། ཧཱུྂ་ལཱཾ་བཱཾ་པཱཾ་ཏཱཾ་གྱིས་མཚན་པ་རང་གི་སྣ་བུག་གི་རླུང་བུས་པས་ཡཾ་ལ་ཕོག་རླུང་གཡོས། རཾ་ལས་མེ་སྦར་བས་ཐོད་པ་དྲོས་རྫས་རྣམས་ཞུ་ཞིང་ཁོལ་བས་འབག་བཙོག་ཉེས་པའི་དྲི་མ་ཐམས་ཅད་ལྦུ་བའི་ཚུལ་དུ་ཕྱིར་ལུད། རླངས་པ་ཧཱུྂ་ཨཱཿཨོཾ་གསུམ་མཐིང་དམར་དཀར་བ་བརྩེགས་པ་ལས་འོད་འཕྲོས། ཕྱོགས་བཅུའི་རིགས་ལྔ་ཡབ་ཡུམ་གྱི་སྦྱོར་མཚམས་ནས། ར་ས་ཡཱ་ན་དང་རྒྱ་མཚོའི་བདུད་རྩི་ལ་སོགས་པ་བཀུག་ཐོད་པའི་བདུད་རྩི་ལ་ཐིམ་ཞིང༌། ཡི་གེ་གསུམ་ཡང་འོད་དུ་ཞུ་བ་འདྲེས་པའི་ཡེ་ཤེས་ཀྱི་བདུད་རྩི་ཨ་མྲྀ་ཏར་གྱུར། ཨོཾ་སརྦ་པཉྩ་ཨ་མྲྀ་ཏ་ཧཱུྂ་ཧྲཱིཿཋཱཿ ལན་གསུམ། རཀྟ་བསངས་སྦྱངས། སྟོང་པའི་ངང་ལས་བྷནྡྷ་རློན་པ་སྐྲའི་བ་དན་འཕྱར་བའི་ནང་དུ།

དགྲ་བགེགས་གདུག་པ་ཅན་བསྒྲལ་བའི་རཀྟ་དང་གཞན་ཡང་རྒྱུ་གཉིས་རྐྱེན་གསུམ་སྦྱར་བའི་རཀྟའི་རྦ་ཀློང་འཁྲུགས་ཤིང་ཁྲག་ལྦུ་ནམ་མཁར་འཕྱོ་བ། གསང་བ་དྲག་པོའི་དམ་རྫས་བླ་ན་མེད་པར་གྱུར། ཨོཾ་མ་ཧཱ་རཀྟ་ཛྭ་ལ་མཎྜལ་ཧཱུྂ་ཧྲཱིཿཋཱཿ ལན་གསུམ། གཏོར་མ་བསངས་སྦྱངས། སྟོང་པའི་ངང་ལས་རླུང་མེ་ཐོད་པའི་སྒྱེད་པུ་གསུམ་ལ་གནས་པའི་དུང་ཆེན་སྟོང་གསུམ་དང་མཉམ་པའི་ནང་དུ་ཤ་ལྔ་དང་བདུད་རྩི་ལྔ་གཙོ་བོར་གྱུར་པའི་བཟའ་བཅའ་བཏུང་བ་ལྡག་ཞིབ་འདོད་པའི་ཡོན་ཏན་དུ་མ་དང་ལྡན་པར་གྱུར། ཨོཾ་མ་ཧཱ་བ་ལིངྟ་ཏེ་ཛྭ་བ་ལིངྟ་བ་ལ་བ་ཏེ་མ་ཧཱ་ས་མ་ཡ་ཧཱུྂ་ཧྲཱིཿཋཱཿ ལན་གསུམ། མཆོད་པ་བསངས་སྦྱངས། སྟོང་པའི་ངང་ལས་ཕྱིའི་མཆོད་པ་རྣམས་བྷྲཱུཾ་ལས་རིན་པོ་ཆེའི་སྣོད་དུ་གཙང་མར་སྦྱར་བའི་མཆོད་པ་དང༌། ནང་གི་མཆོད་པ་རྣམས་ཐོད་པའི་ནང་དུ་དུར་ཁྲོད་ཀྱི་རྫས་ལས་བྱུང་བ་ཐམས་ཅད་ཀྱང༌། མཆོད་ཡོན། ཞབས་བསིལ། མེ་ཏོག །བདུག་པ། མར་མེ། དྲི་ཆབ། ཞལ་ཟས། རོལ་མོ་མཐའ་ཡས་པ་ནམ་མཁའི་ཁམས་དང་མཉམ་པར་གྱུར། ཨོཾ་བཛྲ་ཨརྒྷཾ་ཨཱཿཧཱུྂ། ནས། ཤཔདའི་བར་སྦྱར། སྔོན་གཏོར་སྨན་མཆོད་ལྟར་བྱིན་གྱིས་བརླབས་ལ། ཨོཾ་ཁ་ཁ་ཁཱ་ཧི་ཁཱ་ཧི། སརྦ་དེ་ཝ། ནཱ་ག །ཡཀྵ། རཀྵ་ས། བྷུ་ཏ། པྲེ་ཏ། པི་ཤཱ་ཙཱ། ཨུནྨཱ་ད། ཨ་པ་སྨ་ར་ཌཱ་ཀ་ཌཱ་ཀི་ནྱ་དཱ་ཡ་ཨི་མཾ་བ་ལིཾ་གྲྀཧྣནྟུ། ས་མ་ཡ་རཀྵནྟུ། མ་མ་སརྦ་སིདྡྷི་མྨེ་པྲ་ཡཙྪནྟུ། ཡ་ཐེ་བཾ། ཡ་ཐཻཥྚཾ། བྷུཉྫ་ཐ། པི་བ་ཐ། ཛི་གྷྲ་ཐ། མཱ་ཏི་ཀྲ་མ་ཐ། ་མ་མ་སརྦ་ཀཱརྟ་ཡ་སཏྶུ་ཁཾ་བི་ཤུདྡྷ་ཡ་ས་ཧཱ་ཡི་ཀཾ་བྷ་ཝནྟུ་ཧཱུྂ་ཧཱུྂ་ཕཊ་སྭཱ་ཧཱ། གསུམ་དང༌། ལྷ་ཀླུ་གནོད་སྦྱིན་སྲིན་པོ་བགེགས། །ཡི་དྭགས་ཤ་ཟ་སྨྱོ་རྗེད་བྱེད། །མཁའ་འགྲོ་མཁའ་འགྲོ་མ་ལ་སོགས། །མཆོད་སྦྱིན་གཏོར་མ་འདི་བཞེས་ལ། །བདག་ཅག་ནད་མེད་ཚེ་དབང་ཕྱུག །དཔལ་གྲགས་སྐལ་བཟང་ལོངས་སྤྱོད་ཐོབ། །རྣམ་བཞིའི་ལས་ཀྱི་དངོས་གྲུབ་སྩོལ། །དམ་ཚིག་ཅན་གྱིས་བདག་ལ་སྲུངས། །དུས་མིན་འཆི་དང་ནད་གདོན་བགེགས། །རྨི་ལམ་མཚན་ངན་བྱད་སྟེམས་སོགས། །མེད་པར་མཛོད་ལ་འཇིག་རྟེན་ཁམས། །བདེ་ཞིང་ལོ་ལེགས་འབྲུ་དང་ཆོས། །དགེ་ལེགས་བསམ་དོན་འགྲུབ་པར་མཛོད། །ཅེས་འབུལ།

རང་གི་ཐུགས་ཀའི་ས་བོན་ལས་འོད་ཟེར་ཕྱོགས་བཅུར་འཕྲོས་པས། སྟེང་ཐམས་ཅད་རྡོ་རྗེའི་གུར་ཁང༌། འོག་ཐམས་ཅད་རྡོ་རྗེའི་ས་གཞི། ལོགས་ཀུན་ཏུ་རྡོ་རྗེའི་ར་བ་དང་དྲ་བ་དང་རྡོ་རྗེའི་གུར་དང༌། དེའི་ནང་དུ་རྡོ་རྗེའི་བླ་བྲེ་དང་ཕྱི་རོལ་དུ་མཚོན་ཆ་སྣ་ཚོགས་པ་དང༌། ཡེ་ཤེས་ཀྱི་མེ་དཔུང་འབར་བས་བར་མེད་དུ་ཁྱབ་པས་རྣམ་པ་ཐམས་ཅད་དུ་བགེགས་དང་བྲལ་བའི་བདག་ཉིད་ཅན་དུ་གྱུར། ཨོཾ་བཛྲ་རཀྵ་རཀྵ་ཀུ་རུ་ཧཱུྂ་ཧཱུྂ་ཧཱུྂ། ཞེས་སྲུང་འཁོར་བསྒོམ། བདག་བསྐྱེད་ནི། རང་གི་ཐུགས་ཀའི་ཧཱུྂ་གི་འོད་ཀྱིས་གཟུང་བ་དང་འཛིན་པས་བསྡུས་པའི་ཆོས་ཐམས་ཅད་སྟོང་པ་ཉིད་དུ་བཅུག་ཅིང༌། བདག་ཉིད་ཀྱང་འོད་གསལ་བདེ་བ་ཆེན་པོ་ནམ་མཁའ་ལྟར་གྱུར་པའི་ངང་ལས། སྲུང་འཁོར་གྱི་དབུས་སུ་བྷྲཱུཾ་ལས་རིན་པོ་ཆེ་སྣ་བཞི་ལས་གྲུབ་པའི་ལྷུན་པོ་ཆེན་པོའི་སྟེང་དུ། པཾ་ལས་སྣ་ཚོགས་པདྨ་འདབ་མ་བརྒྱད་པའི་ལྟེ་བར་ཉི་མའི་གདན་ལ། རང་སེམས་ཧཱུྂ་མཐིང་ཁ་འོད་འབར་བ་ལས་བྱུང་བའི་རྡོ་རྗེ་སྔོན་པོ་རྩེ་ལྔ་པའི་ལྟེ་བ་ཧཱུྂ་མཐིང་ནག་གིས་མཚན་པ་ལས་འོད་འཕྲོས། ཕྱོགས་བཅུའི་རྒྱལ་བ་འཁོར་བཅས་མཆོད་ཅིང་བྱིན་རླབས་བསྡུས། ཁམས་གསུམ་པའི་སེམས་ཅན་ཐམས་ཅད་ཀྱི་རྒྱུད་སྦྱངས་ནས་ཧེ་རུ་ཀའི་གོ་འཕང་ལ་བཀོད། ཚུར་འདུས་ས་བོན་ཕྱག་མཚན་ལ་ཐིམ་ཞིང་ཡོངས་སུ་གྱུར་པ་ལས། འཇིགས་དུས་ཀྱི་གདན་ལ། རང་ཉིད་བཅོམ་ལྡན་འདས་འཁོར་ལོ་སྡོམ་པ་སྐུ་མདོག་སྔོ་སངས་ཞལ་འཛུམ་ཞིང་ཁྲོ་ཚུལ་མཆེ་བ་ཅུང་ཟད་གཙིགས་པ། སྤྱན་གསུམ་འགྱུར་ཞིང་སྨིན་མ་དང་སྨ་ར་ཨག་ཚོམ་དམར་སེར། དབུ་སྐྲ་རལ་པའི་ཅོད་པན་བཅིངས་པའི་རྩེ་མོར་ནོར་བུ། མདུན་དུ་སྣ་ཚོགས་རྡོ་རྗེ། གཡོན་དུ་ཟླ་བ་ཐོད་སྐམ་ལྔའི་དབུ་རྒྱན་དང་རློན་པ་ལྔ་བཅུའི་དོ་ཤལ་ཅན། ཕྱག་གཉིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། རུས་ཆེན་གྱི་ཕྱག་རྒྱ་ལྔ་དང་ཐལ་བས་བྱུགས་པ། དར་དཔྱངས་གཡོ་ཞིང་སྟག་གི་ཤམ་ཐབས་གྲོལ་བ་གཡས་བརྐྱང་གཡོན་བསྐུམ་པའི་པང་དུ་ཡུམ་རྡོ་རྗེ་ཕག་མོ་དམར་མོ་རྩ་ཞལ་ཁྲོ་ཆགས་སྤྱན་གསུམ།

རྣ་ལྟག་གཡས་སུ་ཕག་ཞལ་ནག་པོ་ཁ་གདངས་པ་སྐྲ་སིལ་བུ་ཐོད་སྐམ་ལྔའི་དབུ་རྒྱན་དང༌། ཐོད་པའི་དུམ་བུའི་སྐ་རགས་ཅན་གཡས་རྡོ་རྗེ་གྲི་གུག་འཕྱར་ཞིང༌། གཡོན་ཐོད་ཁྲག་བཅས་ཡབ་ལ་འཁྱུད་པ། གཅེར་བུ་ཕྱག་རྒྱ་ལྔས་བརྒྱན་པ། ཞབས་གཡོན་བརྐྱང་གཡས་ཡབ་ལ་འཁྲིལ་བ། ཕྱོགས་བཞིའི་འདབ་མར་མི་རོའི་གདན་ལ། མདུན་དུ་མཁའ་འགྲོ་མ་མཐིང་ག །གཡོན་དུ་མཛེས་མ་ལྗང་གུ།་་་རྒྱབ་ཏུ་དུམ་སྐྱེས་མ་དམར་མོ། གཡས་སུ་གཟུགས་ཅན་མ་སེར་མོ་རྣམས་མཆོད་ཅིང་སྤྱན་གསུམ་སྐྲ་གྲོལ་ནམ་མཁའི་མདོག་ཅན་ཕྱག་རྒྱ་ལྔས་སྤྲས་པ། གཡས་གྲི་གུག་གཡོན་ཐོད་ཁྲག་ཞབས་གཉིས་གཡས་བརྐྱང་གཡོན་བསྐུམ་པ། གྲུ་མོ་ཁ་ཊྭཱཾ་ག་བསྒྲེངས་པ། མཚམས་ཀྱི་པད་འདབ་བཞི་ལ་བདུད་རྩི་ལྔས་གང་བའི་བུམ་པའི་སྟེང་དུ། ཤ་ལྔས་གང་བའི་ཐོད་པ་དང་བཅས་པ་གསལ་བ། དེ་ཐམས་ཅད་ཀྱི་དཔྲལ་བར་ཟླ་བ་ལ་ཨོཾ་དཀར་པོ། མགྲིན་པར་པདྨ་ལ་ཨཱཿདམར་པོ། སྙིང་གར་སྣ་ཚོགས་རྡོ་རྗེའི་ལྟེ་བར་ཧཱུྂ་སྔོན་པོས་མཚན་པར་གྱུར། འབར་བའི་ཕྱག་རྒྱ་སྨིན་མཚམས་སུ་བསྐོར་ཞིང༌། ཕེཾ། རང་གི་སྙིང་གར་ཉི་མ་ལ་གནས་པའི་ཧཱུྂ་གི་འོད་ཟེར་གྱིས་ཕྱོགས་བཅུར་བཞུགས་པའི་འཁོར་ལོ་སྡོམ་པའི་ལྷ་ཚོགས་དང་དབང་གི་ལྷ་རྣམས་སྤྱན་དྲངས༑ ཨོཾ་བཛྲ་ཝཱི་ཎི་ཧུཾ་ཧཱུྂ་ཕཊ྄། ཝཾ་ཤེ༴ མྲྀ་ཏཾ་གེ༴ མུ་རཉྫེ༴ ཧཱ་སྱ༴ ལཱ་སྱ༴ གཱི་ཏི༴ ནྲྀ་ཏྱཻ༴ པུཥྤེ༴ དྷཱུ་པེ༴ དཱི་པཾ༴ གནྡྷེ༴ ཨོཾ་རཱུ་པ་བཛྲ་ཧུཾ་ཧཱུྂ་ཕཊ྄། ར་ས༴ སྤརྴེ༴ དྷརྨ་དྷཱ་ཏུ༴ ཛཿཧཱུྂ་བཾ་ཧོཿ ཡེ་ཤེས་པ་རྣམས་དམ་ཚིག་པ་ལ་ཐིམ་པས་གཉིས་སུ་མེད་པར་གྱུར། དབང་གི་ལྷར། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ། ཞེས་གསོལ་བ་བཏབ་པས། དབང་གི་ལྷ་རྣམས་ཀྱིས་བུམ་པ་དཀར་པོ་བདུད་རྩིས་གང་བ་བསྣམས་ནས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། ཞེས་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་དྲི་མ་དག་ཆུའི་ལྷག་མ་ཡར་ལུད་པ་ལས་ཡབ་ལ་མི་བསྐྱོད་པ། ཡུམ་ལ་རྣམ་སྣང༌།

མཁའ་འགྲོ་མ་བཞི་ལ་རིན་འབྱུང་གིས་རྒྱས་བཏབ། དབང་གི་ལྷ་རྣམས་རང་ཉིད་ལ་ཐིམ་པར་གྱུར་པར་བསམ། ཕྱིའི་མཆོད་པ་ནི། ཨོཾ་ཤྲཱི་ཙཀྲ་སམྦ་རཾ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། ནས། ཤཔདའི་བར་དང༌། གོང་ལྟར་རིག་མ་བཅུ་དྲུག་གིས་མཆོད། ནང་མཆོད་ནི། སྨན་བདུད་རྩིའི་ཐིག་ལེ་གཏོར་མར་འབུལ་ཞིང༌། བཀའ་དྲིན་འཁོར་མེད་རྩ་བའི་བླ་མ་དང༌། །རྡོ་རྗེ་འཆང་དང་ཀླུ་སྒྲུབ་དྲིལ་བུ་པ། །ཛཱ་ལནྡྷ་ར་ནག་པོ་སྤྱོད་པ་དང༌། །ཏིལླི་པ་དང་ནཱ་རོ་ཀརྞ་རི། །རྡོ་རྗེ་གདན་པ་འཇིགས་མེད་འབྱུང་གནས་ཞབས། །རྩ་མི་རྒ་ལོ་དཔལ་ལྡན་ཕག་གྲུ་པ། །ཆོས་རྗེ་སྤྱན་སྔ་བཅུ་གཉིས་དབང་བསོད་པ། །གྲགས་པ་ཤེས་རབ་ཚུལ་རྒྱལ་གྲགས་རྡོར་བ། །འདྲེན་མཆོག་བླ་མ་བློ་བཟང་རིན་བཟང་ཞབས། །བསོད་ནམས་བཀྲ་ཤིས་གནམ་ལྕགས་མེ་འབར་དང༌། །མཆོག་གྲུབ་རྒྱལ་པོ་ཆོས་ཀྱི་གྲགས་པ་སོགས། །རྩ་བརྒྱུད་བླ་མ་རྣམས་ཀྱི་ཞལ་དུ་འབུལ། །ཨོཾ་ཨཱཿཧཱུྂ་ཨོཾ་ཤྲཱི་བཛྲ་ཧེ་ཧེ་རུ་རུ་ཀཾ་ཧུཾ་ཧཱུྂ་ཕཊ྄ཿ ཌཱ་ཀི་ནཱི་ཛཱ་ལ་སམྦ་རཾ་ཨོཾ་ཨཱཿཧཱུྂ། ཨོཾ་བཛྲ་བཻ་རོ་ཙ་ནཱི་ཡེ་ཨོཾ་ཨཱཿ་ཧཱུྂ། ཨོཾ་ཌཱ་ཀི་ནཱེི་ཡེ་ཨོཾ་ཨཱཿཧཱུྂ། ཨོཾ་ལཱ་མེ་ཨོཾ་ཨཱཿཧཱུྂ། ཨོཾ་ཁནྜ་རོ་ཧེ་ཨོཾ་ཨཱཿཧཱུྂ། ཨོཾ་རཱུ་པི་ཎཱི་ཡེ་ཨོཾ་ཨཱཿཧཱུྂ། ཨོཾ་མ་ཧཱ་ཀཱ་ལཱ་ཀཱ་ལཱི་ཡེ་ཨོཾ་ཨཱཿཧཱུྂ། ཞེས་ཕུལ་ཞིང་རང་གིས་མྱང༌། གསང་མཆོད་ནི། བཅོམ་ལྡན་འདས་ཡབ་ཡུམ་བདེ་བ་ཆེན་པོའི་རྗེས་སུ་ཆགས་པས་བསྐུལ་ཏེ་སྙོམས་པར་ཞུགས་པས་ལྷ་ཐམས་ཅད་བདེ་བ་ཆེན་པོས་ཚིམ་པར་གྱུར། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་འཁྱུད་རྒྱ་བྱ། དེ་ཁོ་ནའི་མཆོད་པ་ནི། ཨོཾ་སརྦ་དྷརྨཱཿསྭ་བྷཱ་ཝ་ཤུདྡྷཿཤཱུ་ནྱ་ཏཱ་མ་ཧཱ་ཛྙཱ་ན་བཛྲིའ་བྷ་ཝ་ཤུདྡྷཿཨཱ་ཏྨ་ཀོ྅ཧཾ། ཞེས་བརྗོད་ལ་ངོ་བོ་ཉིད་བསྒོམ། བསྟོད་པ་ནི་རྡོར་དྲིལ་འཛིན་པས། ཨོཾ་ན་མོ་བྷ་ག་ཝ་ཏེ་བཱི་རེ་ཤཱ་ཡ་ཧུཾ་ཧཱུྂ་ཕཊ྄། ཨོཾ་མ་ཧཱ་ཀལྤཱགྣི་སནྣི་བྷཱ་ཡ་ཧུཾ་ཧཱུྂ་ཕཊ྄།

ཨོཾ་ཛཱ་ཊ་མ་ཀུ་ཊོཏྐ་ཊཱ་ཡ་ཧུཾ་ཧཱུྂ་ཕཊ྄། ཨོཾ་དཾཥྚཱ་ཀ་ར་ལོ་གྲ་བྷི་ཥ་ན་མུ་ཁཱ་ཡ་ཧུཾ་ཧཱུྂ་ཕཊ྄། ཨོཾ་ས་ཧ་སྲ་བྷུ་ཛ་བྷཱ་སུ་རཱ་ཡ་ཧུཾ་ཧཱུྂ་ཕཊ྄། ཨོཾ་པར་ཤུ་པཱ་ཤོདྱཱ་ཏ་ཤཱུ་ལ་ཁ་ཊྭཱཾ་ག་དྷཱ་རི་ཎེ་ཧུཾ་ཧཱུྂ་ཕཊ྄། ཨོཾ་བྱཱ་གྷྲཱ་ཛི་ནཱཾ་ཝ་ར་དྷ་རཱ་ཡ་ཧུཾ་ཧཱུྂ་ཕཊ྄། ཨོཾ་མ་ཧཱ་དྷཱུམྲཱནྡྷཱ་ཀཱ་ར་ཝ་པུ་ཥཱ་ཡ་ཧུཾ་ཧཱུྂ་ཕཊ྄། ཨོཾ་ན་མོ་བྷ་ག་ཝ་ཏཱི་བཛྲ་ཝཱ་རཱ་ཧཱི་བཾ་ཧུཾ་ཧཱུྂ་ཕཊ྄། ཨོཾ་ཨཱརྻ་ཨ་པ་རཱ་ཛི་ཏེ་ཏྲཻ་ལོཀྱ་མཱ་ཏེ་མ་ཧཱ་བཱིདྱེ་ཤྭ་རི་ཧུཾ་ཧཱུྂ་ཕཊ྄། ཨོཾ་སརྦ་བྷཱུ་ཏ་བྷ་ཡཱ་བ་ཧེ་མ་ཧཱ་བཛྲེ་ཧུཾ་ཧཱུྂ་ཕཊ྄། ཨོཾ་བཛྲ་ཨཱ་ས་ནེ་ཨ་ཛི་ཏེ་ཨ་པ་རཱ་ཛི་ཏེ་ཝ་ཤྱཾ་ཀ་རི་ནི་ཏྲ་བྷྲཱ་མ་ཎི་ཧུཾ་ཧཱུྂ་ཕཊ྄། ཨོཾ་ཤོ་ཥ་ནི་རོ་ཥ་ཎི་ཀྲོ་དྷ་ནི་ཀ་རཱ་ལི་ནི་ཧུཾ་ཧཱུྂ་ཕཊ྄། ཨོཾ་ཏྲཱ་ས་ནི་མཱ་ར་ཎི་པྲ་བྷེ་ད་ནི་ཨ་པ་རཱ་ཛ་ཡེ་ཧུཾ་ཧཱུྂ་ཕཊ྄། ཨོཾ་བི་ཛ་ཡེ་ཛཾ་བྷ་ནི་སྟྭཾ་བྷ་ནི་མོ་ཧ་ནི་ཧུཾ་ཧཱུྂ་ཕཊ྄། ཨོཾ་བཛྲ་ཝཱ་རཱ་ཧཱི་མ་ཧཱ་ཡོ་གི་ནཱི་ཀཱ་མེ་ཤྭ་རི་ཁ་གེ་ཧུཾ་ཧཱུྂ་ཕཊ྄། ཅེས་བསྟོད། དག་པ་དྲན་ཞིང་ང་རྒྱལ་བརྟན་པ་ནི། ཤྲཱི་ནི་གཉིས་མེད་ཡེ་ཤེས་ཏེ། །ཧེ་ནི་རྒྱུ་སོགས་སྟོང་པ་ཉིད། །རུ་ནི་ཚོགས་པ་དང་བྲལ་བ་སྟེ། །ཀ་ནི་གང་དུའང་མི་གནས་པའོ། །ཨ་ནི་ཐབས་མཆོག་བདེ་ཆེན་ཁྲག་འཐུང་དཔལ༑ ༑ཧཾ་ནི་ཤེས་རབ་སྟོང་ཉིད་ཕག་མོ་ཡུམ། །ཆོས་ཀུན་གདོད་ནས་རབ་ཞི་མ་སྐྱེས་པ། །སྐྱེ་མེད་ངང་ལས་རང་ཤར་ལྷ་ངའོ། །ཤྲཱི་ཧེ་རུ་ཀོ྅ཧཾ། ཞེས་བརྗོད་ཅིང་དོན་བསྒོམ། བཟླས་པ་ནི་དུང་ཆེན་གྱི་ཕྲེང་བར། ཨོཾ་ཧྲཱིཿཔདྨ་ནརྟེ་ཤྭ་རི་ཧཱུྂ། ཞེས་ཉེར་གཅིག་གིས་བྱིན་བརླབས་ཏེ། རང་འཁོར་ལོ་སྡོམ་པར་གསལ་བའི་ཐུགས་ཀར་ཉི་མའི་དབུས་སུ་ཧཱུྂ་མཐིང་ནག་གི་མཐར་སྙིང་པོ་དང་ཉེ་སྙིང་གི་སྔགས་ཀྱིས་བསྐོར་བ་ལས་སྔགས་ཕྲེང་གཉིས་པ་འཕྲོས། རླུང་དང་ལྷན་ཅིག་རང་གི་སྣ་བུག་གཡོན་ནས་ཐོན། ཁམས་གསུམ་པའི་སེམས་ཅན་འཁོར་ལོ་སྡོམ་པར་གསལ་བའི་སྣ་བུག་གཡས་པར་ཞུགས།

སྙིང་ཁའི་ཉི་མར་ཧཱུྂ་ལ་སྔགས་ཀྱིས་བསྐོར་བ་ལ་ཐིམ། སླར་དེ་ལས་སྔགས་ཕྲེང་འཕྲོས་རླུང་དང་བསྡོངས་སྣ་བུག་གཡོན་པ་ནས་ཐོན། རང་གི་སྣ་བུག་གཡས་པར་ཞུགས། ཐུགས་ཀའི་སྔགས་ཕྲེང་ལ་ཐིམ་པར་གྱུར་པར་བསམ་ལ། ཨོཾ་ཤྲཱི་བཛྲ་ཧེ་ཧེ་རུ་རུ་ཀཾ་ཧུཾ་ཧཱུྂ་ཕཊ྄། ཌཱ་ཀི་ནི་ཛཱ་ལ་སམྦ་རཾ་སྭཱ་ཧཱ། སྙིང་པོའོ། །ཨོཾ་ཧྲཱིཿཧ་ཧ་ཧུཾ་ཧཱུྂ་ཕཊ྄༑ ཉེ་སྙིང་ངོ༌། །ཡུམ་དང་མཁའ་འགྲོ་མ་བཞིའི་ཐུགས་ཀར་ཉི་མའི་དབུས་སུ་ཡུམ་ལ་བཾ་གྱི་མཐར་སྔགས་གཉིས་དང༌། མཁའ་འགྲོ་མ། ལཱ་མ། དུམ་སྐྱེས་མ། གཟུགས་ཅན་མ་བཞི་ལ་རིམ་བཞིན་ཊཾ་ལཾ་ཁཾ་རཾ་བཞི་ལ་རང་སྔགས་ཀྱིས་བསྐོར་བར་དམིགས་ལ། ཨོཾ་བཛྲ་བཻ་རོ་ཙ་ནཱི་ཧུཾ་ཧཱུྂ་ཕཊ྄། ཨོཾ་སརྦ་བུདྡྷ་ཌཱ་ཀི་ནཱི་ཡེ་བཛྲ་ཝརྞ་ནཱི་ཡེ་ཧུཾ་ཧཱུྂ་ཕཊ྄། ཅེས་སྙིང་པོ་དང༌། ཉེ་སྙིང་ངོ༌། །ཨོཾ་ཌཱ་ཀི་ནཱི་ཡེ་ཧུཾ་ཧཱུྂ་ཕཊ྄། ཨོཾ་ལཱ་མེ་ཧུཾ་ཧཱུྂ་ཕཊ྄། ཨོཾ་ཁནྜ་རོ་ཧེ་ཧུཾ་ཧཱུྂ་ཕཊ྄། ཨོཾ་རཱུ་པི་ཎཱི་ཡེ་ཧུཾ་ཧཱུྂ་ཕཊ྄། ཅེས་མཁའ་འགྲོ་མ་བཞིའོ། །དེ་ལྟར་གཙོ་འཁོར་ཡབ་དང༌། དེ་རྗེས་ཡུམ། མཁའ་འགྲོ་མ་བཞི་རྣམས་ལ་བཟླས་པ་གོ་རིམ་བཞིན་ཅི་རིགས་པ་བྱའོ། །བཟླས་པས་སྐྱོ་ན་བསྡུ་རིམ་ནི། རང་གི་ཐུགས་ཀའི་ཧཱུྂ་གི་འོད་ཀྱིས་སྲུང་འཁོར་རྣམས་མཁའ་འགྲོ་མ་བཞི་ལ་ཐིམ། མཁའ་འགྲོ་བཞི་ཡུམ་ལ། ཡུམ་ཡབ་ལ། ཡབ་ཐུགས་ཀའི་ཧཱུྂ་ལ་ཧཱུྂ་ཡིག་ཞབས་ཀྱུ་ཁོག་པ་མགོ་བོ་ཟླ་ཚེས་ཐིག་ལེ་ནཱ་ད་ལ་ཐིམ་ཞིང་ནཱ་ད་ཡང་མི་དམིགས་པའི་ངང་དུ་དར་ཅིག་བཞག །སླར་ཡང་རང་ཉིད་ཐུན་མཚམས་ཀྱི་ཧེ་རུ་ཀ་སྔོན་པོ། ཕྱག་གཉིས་རྡོར་དྲིལ་འཛིན་པ་རྒྱན་ཆས་དང་ལྡན་པའི་དཔའ་བོ་གཅིག་པར་གསལ་བར་གྱུར་པར་དམིགས།་་་་་དེ་ཡང་བདེ་མཆོག་གཙོ་བོ་དང་མགོན་པོ་ཞོར་སྒྲུབ་བྱེད་ན་ཐུན་བསྡུས་ནས་གཏོར་མ་ཕྱི་ནང་འབུལ་བ་གཞན་ལྟར་བྱ། མགོན་པོ་གཙོར་སྒྲུབ་བྱེད་ན་བདེ་མཆོག་བདག་བསྐྱེད་ཀྱི་ཕྱེད་ཙམ་བྱས་ནས་མདུན་བསྐྱེད་སྒྲུབ་པ་ཡིན་ནོ། །མཆན། །མདུན་བསྐྱེད་བསྒྲུབ་པ་ནི།

ཨོཾ་ཁནྜ་རོ་ཧེས་བསངས། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཆོས་ཐམས་ཅད་སྟོང་པ་ཉིད་དུ་གྱུར། སྟོང་པའི་ངང་ལས་མདུན་དུ་རྡོ་རྗེའི་བྲག་རི་མཚོན་ཆ་གཟེངས་པ་ལྟ་བུ་གནག་ཅིང་རྩུབ་པ་མཐོ་ཞིང་རྒྱ་ཆེ་ལ་སྲ་བ་བརྟན་པའི་སྟེང་དུ། དུར་ཁྲོད་ཀྱི་བཀོད་པ་འཇིགས་སུ་རུང་བ། ཁྲག་གིས་སྦགས་པའི་རོ་ལངས་དང་ཀེང་རུས་མང་པོ་ཧ་ཧ་ཧི་ཧིའི་ང་རོ་སྒྲོག་ཅིང་གར་བྱེད་པ། ལས་ཀྱི་ཤན་པ་ཕོ་ཉའི་ཚོགས་རྣམས་ཀྱིས་ཉམས་པ་རྣམས་འགུགས་ཤིང་འཆིང་སྒྲོལ་གསོད་གཅོད་ཀྱི་ལས་བྱེད་པ། ཁྱུང་ནག་དང༌། དུར་བྱ། བཞད་དང༌། བྱ་རོག །འུག་པ་ལ་སོགས་པ་འདབ་ཆགས་མ་རུངས་པ་དུ་མ་ལྡིང་ཞིང་འཕྱོ་བ། སེང་སྟག །དོམ་དྲེད། འཕར་སྤྱང༌། གཅན་གཟན་གདུག་པ་ཅན་སྣ་ཚོགས་རྒྱུག་འདྲལ་དང་ངུ་འབོད་འབྱིན་པ། མི་རོ་དང་རྟ་རོ་ལ་སོགས་པ་བསྲེགས་པ་དང་གསལ་ཤིང་ལ་བསྐྱོན་པ་དང༌། འཐོར་བ་དང༌། བམ་པ་དང༌། རུལ་བ་དང༌། རུས་གོང་དུ་གྱུར་པ་སོགས་ཀྱི་ས་གཞི་གཅལ་དུ་བཀྲམ་པ། གཞན་ཡང་རྣལ་འབྱོར་པ་དང་ལྷ་ཀླུ་ཕྱོགས་སྐྱོང་ཞིང་སྐྱོང་འདྲེ་སྲིན་ཤ་ཟ་དྲེགས་པ་མང་པོ་དང༌། རི་དང་མཆོད་རྟེན་མེ་ཆུ་སྤྲིན་ཤིང་ལ་སོགས་པ། དུར་ཁྲོད་ཀྱི་བཀོད་པ་ཐམས་ཅད་ཡོངས་སུ་ཚང་བ། སྟེང་ན་སྤྲིན་ནག་འཁྲིགས་ཤིང་གློག་འཁྱུག་འབྲུག་གི་སྒྲ་སྐད་དྲག་པོ་སྒྲོག་བཞིན་དུ་གནམ་ལྕགས་ཀྱི་ལྕེ་དང་རྡོ་རྗེའི་སེར་བ་བབ་པས་དགྲ་བགེགས་ཐམས་ཅད་ཀྱི་མགོ་སྙིང་འགས་པ། ཕྱོགས་ཐམས་ཅད་དུ་མེ་རླུང་དམར་ནག་དྲག་ཏུ་འབར་ཞིང་འཁྲུགས་པའི་དབུས་སུ་སྣ་ཚོགས་རྡོ་རྗེ་ནག་པོ་རྩེ་མོ་བཅུ་གཉིས་པའི་ལྟེ་བར་སྣ་ཚོགས་པདྨའི་ཟེའུ་འབྲུ་བྷྲཱུཾ་དང་ཀེཾ་ལས་དུར་ཁྲོད་འབར་བའི་གཞལ་ཡས་ཁང་ཆེན་པོ་གྲུ་བཞི་སྒོ་བཞི་པ་ཐོད་པ་སྐམ་རློན་བརྩེགས་ཤིང་ཁྲག་ཆེན་གྱིས་སྦྱར་བ་ཀླད་ཆེན་དང་ཞག་གིས་ཞལ་བ་བྱས་པ། སྒོ་བཞིར་ཀེང་རུས་ཀྱི་ཀ་བ་བཞི་བཞིས་བཏེག་པའི་ཞིང་ཆེན་བསྣོལ་བའི་རྟ་བབས་བང་རིམ་བཞི་པའི་སྟེང་མི་རོའི་རྒྱལ་མཚན་འཕྱར་བ།

མི་ལྤགས་རློན་པའི་འདོད་སྣམ་ལ་མཆོད་པའི་ལྷ་མོ་མང་པོ་གནས་པས་མཆོད་པ། ཞིང་གི་ཕ་གུ་ལ་མི་མགོས་བརྒྱན་པའི་སྟེང་དུ་མིའི་རྒྱུ་མའི་དྲ་བ་ཕྱེད་པའི་དབུས་དང་མཚམས་རྣམས་སུ་སྙིང་གི་ཕོ་ལོང་འཕྱང་བ། མཆོག་ཆེན་གྱི་ཤར་བུ་ལ་ཀེང་རུས་ཀྱིས་སྤྲས་པ། ལག་པའི་མདའ་ཡབ་ཅན་གྱི་སྟེང་རྣམས་སུ་སེང་སྟག་ཆུ་སྲིན་ལ་སོགས་པའི་སྲོག་ཆགས་གདུག་པ་ཅན་གྱི་རྒྱལ་མཚན་མང་པོ་བསྒྲེངས་པ། གཞལ་ཡས་ཁང་གི་ནང་དུ་མི་རོ་རེངས་པའི་ཀ་བ་བརྒྱད་ཀྱིས་བཏེག་པའི་སྟེང་དུ་ལྷ་ཀླུ་གཟའ་སྐར་གྱི་ཀ་གདུང་དང་དྲལ་ལྕམ་གྱིས་ཕུབ་པའི་རྩེར། བདུད་དང་སྲིན་པོའི་ཚོགས་ཀྱི་རོ་སྤྱིའུ་ཚུགས་སུ་ཕོན་པོར་བཅིངས་པའི་རྒྱལ་མཚན་གྱི་རྩེ་མོར་བཻ་ཌཱུརྻའི་རྡོ་རྗེ་སྔོན་པོ་རྭ་རྣམ་པར་གདེངས་པས་སྤྲས་པ། ཁང་བཟང་དེའི་ཕྱི་ནང་ཐམས་ཅད་ཤར་སྔོ། ལྷོ་སེར། ནུབ་དམར། བྱང་ལྗང་བའི་ནང་དུ། ཁྲག་ཆེན་གྱི་རྒྱ་མཚོ་ཆེན་པོ་དམར་ཆིལ་ཆིལ་ཁོལ་བ་འདོད་པའི་ཡོན་ཏན་དུ་མས་གང་བའི་དབུས་སུ། གནམ་ལྕགས་ཀྱི་འཁོར་ལོ་ནག་པོ་རྩིབས་བདུན་པ་མུ་ཁྱུད་ཕྱི་ནང་ལྟེ་བ་དང་བཅས་པའི་དབུས་སུ་དྲག་པོ་ཆོས་ཀྱི་དབྱིངས་གྲུ་གསུམ་མཐིང་ནག་ཁ་ཁྱེར་དང་བཅས་པའི་ལྟེ་བར༑ པདྨ་སྔོན་པོ་འདབ་མ་བརྒྱད་པའི་ཟེའུ་འབྲུར་ཉི་མ་དང་དགྲ་བགེགས་ཀྱི་གདན་ལ། རང་གི་ཐུགས་ཀའི་ཧཱུྂ་ལས་ཧཱུྂ་ཡིག་གཉིས་པ་སྲོག་རྩོལ་ཕྱིར་རྒྱུ་བ་དང་བསྡོངས་ནས་ཐོག་ལྟར་ཆད་ཅིང་བབ་པ་དེ་ཉིད་རྡོ་རྗེ་སྔོན་པོ་རྩེ་ལྔ་པས་ཡུ་བ་བྱས་པའི་གྲི་གུག་ལྟེ་བ་ཧཱུྂ་གིས་མཚན་པ་ལས་འོད་ཟེར་འཕྲོས། འཕགས་པ་རྣམས་མཆོད་ཅིང་བྱིན་རླབས་བསྡུས། སེམས་ཅན་ཐམས་ཅད་ཀྱི་ང་ཡིར་འཛིན་པའི་བདུད་བསད་ཅིང་བཅོམ། དགྲ་བགེགས་ཐམས་ཅད་ཚར་བཅད་ཚུར་འདུས་ས་བོན་ཕྱག་མཚན་དང་བཅས་པ་ལ་ཐིམ་པ་ཡོངས་སུ་གྱུར་པ་ལས། དཔལ་ཡེ་ཤེས་ཀྱི་མགོན་པོ་རྡོ་རྗེ་སྲིན་པོ་ནག་པོ་ཆེན་པོ་ཞལ་གཅིག་ཕྱག་བཞི་པ། སྐུ་མདོག་ཆར་སྤྲིན་ལྟར་གནག་ཅིང་འཇིགས་སུ་རུང་བ་གཟི་བརྗིད་འབར་ཞིང་བརྗིད་པ།

སྐུ་ཆེ་ཞིང་ཡན་ལག་རགས་པ། སྐུ་གསུས་ཤིན་ཏུ་ཆེ་ཞིང་འཁྱིལ་བ། སྤྱན་གསུམ་དམར་ཟླུམ་གཡོ་ཞིང་འཁྲུགས་པའི་སྡང་མིག་བསྒྲད་པ། ཞལ་གདངས་ཤིང་མཆེ་བ་བཞི་གཙིགས་པ་ལྗགས་འགྱུར་ཧཱུྂ་དང་ཨ་ལ་ལ་ཧོ་ལ་སོགས་པའི་སྒྲ་སྐད་སྒྲོག་པ། སྨིན་མ་དང་སྨ་ར་ཨག་ཚོམ་དམར་སེར་མེ་ལྟར་འབར་ཞིང་གཡོ་བ། ཞལ་རྣམ་པར་འགྱུར་བའི་ཉམས་ཅན། རལ་པ་ཁམ་ནག་གྱེན་དུ་འཕྱོ་བ། ཐོད་སྐམ་ལྔ་རིན་པོ་ཆེའི་རྩེ་བྲན་ཅན་སྐྲ་མཚམས་སུ་བཅིངས་པ། ཐོད་རློན་ཁྲག་འཛག་པ་ལྔ་བཅུ་མིའི་རྒྱུ་མས་སྦྲེལ་བའི་དོ་ཤལ་དང༌། སྦྲུལ་སྔོ་ལྗང་གི་མཆོད་ཕྱིར་ཐོག་དང་བཅས་པ། ཕྱག་གཡས་དང་པོས་རྡོ་རྗེ་རྩེ་ལྔ་པས་མཚན་པའི་གྲི་གུག་དང༌། གཡོན་དང་པོས་ཐོད་པ་ཁྲག་དང་སྙིང་གིས་བཀང་བ་ཐུགས་ཀར་སྟེང་འོག་ཏུ་འཛིན་པ། གཡས་གཉིས་པས་རལ་གྲི་འདེབས་པའི་ཚུལ་དང༌། གཡོན་གཉིས་པས་ཁ་ཊྭཱཾ་ག་གདེངས་པའི་སྟབས་སུ་འཛིན་པ། གར་གྱི་ཉམས་དགུ་དང་ལྡན་ཞིང་རུས་པའི་ཕྱག་རྒྱ་ལྔ་དང་ཐལ་ཆེན་གྱིས་བྱུགས་པ། སྦྲུལ་དཀར་པོས་སྐྲ་བཅིངས། དམར་པོས་མགུལ་རྒྱན། ་་་སེར་པོས་རྣ་ཆ། ནག་པོས་ཕྱག་ཞབས་ཀྱི་གདུབ་བུ། ཁྲ་བོས་སྐ་རགས་དར་དང་རིན་པོ་ཆེའི་རྒྱན་ཅན་གར་གྱི་ཉམས་དགུ་དང་ལྡན་པ། སྟག་ལྤགས་རློན་པས་ཞབས་ཀྱི་འགག་ཡན་ཆད་བཀླུབས་པ། ཞབས་གཡས་ཅུང་ཟད་འདོར་ཞིང༌། གཡོན་བསྐུམ་པ་ཙན་སྐྱིལ་གྱིས་བཞུགས་པ། སྐུ་ལས་འཕྲོས་པའི་ཡེ་ཤེས་ཀྱི་མེ་འབར་བ། གྲུ་གསུམ་ལ་མདུན་དུ་སྲོག་བདག །གཡས་སུ་ཚེ་བདག །གཡོན་དུ་འཆི་བདག་བྱ་རོག་གི་གདོང་པ་ཅན་གསུམ་གཡས་གྲི་གུག་དང་གཡོན་ཐོད་ཁྲག །ཟླ་གམ་གཡས་སུ་ཐུགས་ཡུམ་རྩ་འཇིབ་མ་དམར་མོ་གཡས་དང་པོས་རལ་གྲི། ཟླ་གམ་གཡོན་དུ་ཡུམ་ཀཱ་ལ་རཱ་ཏྲི་ནག་མོ་གཡས་དང་པོས་གྲི་གུག །གཉིས་ཀ་གཡས་གཉིས་པས་ཏྲི་ཤཱུ་ལ་དང་གཡོན་གཉིས་མདའ་གཞུ་དང་དགྲ་མགོ་འཛིན་པ། མུ་ཁྱུད་ལ་མདུན་དུ་ཤ་ཟ་སེང་གདོང་གཡས་རལ་གྲི། གཡོན་ཐོད་ཁྲག །གཡས་སྐོར་དུ་མགྱོགས་མ་བྱ་རྒོད་ཀྱི་གདོང་ཅན།

མྱོས་བྱེད་ཕག་གི་གདོང་ཅན། གསོད་བྱེད་འུག་པའི་གདོང་ཅན། འགུགས་བྱེད་ཁྱི་ཡི་གདོང་ཅན། སྐྲོད་བྱེད་ཁྭ་ཡི་གདོང་ཅན། ཟ་བྱེད་སྤྱང་ཀིའི་གདོང་ཅན། བརླག་བྱེད་ཁྱུང་གི་གདོང་ཅན། འཇོམས་བྱེད་སྟག་གི་གདོང་ཅན་རྣམས་གཡས་གྲི་གུག་གཡོན་ཐོད་ཁྲག །འཁོར་དེ་དག་ཐམས་ཅད་སྐུ་མདོག་ནག་པོ་རྔམ་འཇིགས་ཁྲོ་གཉེར་བསྡུས་ཤིང་སྤྱན་གསུམ་མཆེ་བ་གཙིགས་པ། རལ་པ་དང་སྨིན་མ་སྨ་ར་ཨག་ཚོམ་མེ་ལྟར་འབར་བ། རུས་པའི་ཕྱག་རྒྱ་ལྔ་དང་ཐོད་སྐམ་གྱི་དབུ་རྒྱན་རློན་པའི་དོ་ཤལ་སྟག་ལྤགས་ཀྱི་ཤམ་ཐབས་ཞབས་གཡས་བརྐྱང་གཡོན་བསྐུམ་པའི་གར་སྟབས་ཅན་ཉི་མའི་གདན་དང་བཅས་པའོ། །རྩིབས་བདུན་ལ་ཉི་མའི་གདན་རེ་རེར་མདུན་ནས་གཡས་སྐོར་དུ། རྩིབས་དང་པོར་མྱུར་མཛད་ཡེ་ཤེས་ཀྱི་མགོན་པོ་ཕྱག་དྲུག་པ། ཕྱག་གཡས་གསུམ་གྲི་གུག་ཕྲེང་བ་ཌཱ་མ་རུ། གཡོན་གསུམ་ཐོད་ཁྲག་རྩེ་གསུམ་ཞགས་པ། ཞབས་གཉིས་མཉམ་པའི་སྟབས་ཀྱིས་བི་ནཱ་ཡ་ཀ་མནན་པ། ཕྱག་ཞབས་སྦྲུལ་གྱིས་དཀྲིས་པ། དཔྲལ་བར་སིནྡྷུ་རས་མཚན་པ། གཉིས་པར་རྡོ་རྗེ་གུར་གྱི་མགོན་པོ། གཡས་གྲི་གུག་གཡོན་ཐོད་ཁྲག་ཐུགས་ཀར་སྟེང་འོག་དུ་འཛིན་པའི་གྲུ་མོར་རྣམ་འཕྲུལ་གྱི་གཎྜི་བཀལ་བ། ཞབས་གཉིས་མིའུ་ཐུང་གེལ་པའི་སྟབས་ཅན། གསུམ་པར་ལྷ་ཆེན་སྟོབས་འཕྲོག་ནག་པོ། སྐུ་དང་རྩ་ཞལ་ནག་པོ། ཞལ་གཡས་དཀར་གཡོན་དམར་སྟེང་ཞལ་དུད་ཁ། ཕྱག་གཡས་དང་པོས་གྲི་གུག་འོག་མས་རལ་གྲི། གཡོན་དང་པོས་ཐོད་ཁྲག་འོག་མས་རྩེ་གསུམ་འཛིན་པའི་ཕྱག་འགག་ཏུ་ཐོད་པའི་ཕྲེང་བ་དང༌། མཆན་ཁུང་དུ་ཆང་གི་བུམ་པ་བཅུག་པ། དགྲ་བགེགས་ཀྱི་གདན་ལ་དོར་སྟབས་ཅན། བཞི་པར་ཙནྡན་གྱི་བེང་མཐིང་ནག་ཕྱག་གཡས་བེང་ཆེན་གསོར་བའི་ཚུལ་དང༌། གཡོན་ལྕགས་པར། དར་ནག་གི་འཇོལ་བེར་དང་སག་ཆེན་ཡུ་རིང་མནབས་པ། ཞབས་གཉིས་བརྐྱང་བསྐུམ་དབུགས་བྲལ་ལ་གནས་པ། ལྔ་པར་དཔལ་མགོན་མ་ནིང་ནག་པོ། གཡས་ཁ་ཊྭཱཾ་གཡོན་ཐོད་པ་སྙིང་བཅས། དར་ནག་གི་བེར་གྱོན་པ།

ཞབས་བརྐྱང་བསྐུམ་གྱིས་མི་རོ་བརྫིས་པ། དྲུག་པར་སྟག་ཞོན་ནག་པོ། གཡས་གྲི་གུག་གཡོན་ཐོད་ཁྲག་བེར་སྨུག་གསོལ་ཞིང་སྟག་ཆེན་དར་མ་ལ་ཆིབས་པ། བདུན་པར་རྣམ་ཐོས་སྲས་དྲག་བྱེད་མཐིང་ནག །གཡས་རྡོ་རྗེ་རྩེ་ལྔ་པ་བ་དན་གྱིས་བརྒྱན་པའི་དབྱུག་པ་དང༌། གཡོན་བདུད་འདུལ་གྱི་པཱུ་རི་བསྣམས་པ། སེངྒེ་སྔོན་པོ་ཁ་གདངས་པའི་སྟེང་དུ་རོལ་སྟབས་ཀྱིས་འགྱིང་བ། བདུན་ཀའང་ཁྲོ་བོའི་ཆ་ལུགས་གཏུམ་རྔམ་ཁྲོ་གཉེར་སྤྱན་གསུམ་མཆེ་གཙིགས་དཔལ་དང་དུར་ཁྲོད་ཀྱི་ཆས་ཐམས་ཅད་ཀྱིས་བརྒྱན་པ་རང་རང་གི་ཡུམ་དང་འཁོར་གྱི་ཚོགས་དང་བཅས་ཏེ་རྣམ་པར་གནས་པའོ། །སྒོ་ཡི་ནང་གི་ཁྱམས་ཀྱི་ཤར་དུ་ནག་པོ་སྟོང་བྱ་རོག་གི་གདོང་པ་ཅན་གྲི་གུག་དང་ཐོད་ཁྲག །ལྷོར་ཤ་ཟ་འབུམ་སེངྒེའི་གདོང་པ་ཅན་རལ་གྲི་དང་ཐོད་ཁྲག །ནུབ་ཏུ་མ་མོ་བྱེ་བ་ནད་རྐྱལ་ལ་སོགས་པ་ཐོགས་པ། བྱང་དུ་གནོད་སྦྱིན་ཁྲི་མཚོན་ཆ་སྣ་ཚོགས་ཐོགས་པ། ཕྱིའི་ཁྱམས་སུ་ཕྱོགས་སྐྱོང་བཅུ། རྒྱལ་ཆེན་བཞི། འཇིགས་བྱེད་དགུ། ལྷ་ཆེན་པོ་བརྒྱད། ཀླུ་ཆེན་པོ་བརྒྱད། གཟའ་ཆེན་པོ་བརྒྱད། རྒྱུ་སྐར་ཉི་ཤུ་རྩ་བརྒྱད་འཕྲོག་མ་བུ་ལྔ་བརྒྱ་ལ་སོགས་པ། བཀའི་ལྷ་མ་སྲིན་སྡེ་བརྒྱད། ཕོ་རྒྱུད། མོ་རྒྱུད། ཀླུ་རྒྱུད་གསུམ་གྱིས་བསྡུས་པའི་འཇིག་རྟེན་གྱི་དྲེགས་པ་མ་རུངས་པ་དུ་མས་ཡོངས་སུ་བསྐོར་བར་གྱུར། ནང་གི་ལྷ་ཐམས་ཅད་ཀྱི་དཔྲལ་བར་འཁོར་ལོ་དཀར་པོ་རྩིབས་བརྒྱད་པའི་ལྟེ་བར་ཨོཾ་དཀར་པོ། མགྲིན་པར་པདྨ་དམར་པོ་འདབ་མ་དྲུག་པའི་ལྟེ་བར་ཨཱཿདམར་པོ༑ ཐུགས་ཀར་རྡོ་རྗེ་སྔོན་པོ་རྩེ་ལྔ་པའི་སྟེ་བར་ཧཱུྂ་སྔོན་པོས་མཚན་པར་གྱུར་པར་བསམ་ལ། སྤྱན་དྲང་བ་ནི། བདག་དང་མགོན་པོའི་ཐུགས་ཀར་གནས་པའི་ཧཱུྂ་ལས་འོད་ཟེར་ལྕགས་ཀྱུའི་རྣམ་པ་ཅན་དམར་པོ་གློག་འཁྱུག་པ་ལྟར་ཕྱོགས་བཅུར་འཕྲོས་པས་ཡེ་ཤེས་ཀྱི་མགོན་པོ་རྣམས་རང་རང་གི་གནས་ནས་སྤྱན་དྲངས་པར་བསམ། རྡོ་རྗེ་བསྡུ་བའི་རྒྱས།

ཨོཾ་ཨཥྚ་བཛྲ་མ་ཧཱ་ཀཱ་ལཱ་ས་པ་རི་ཝཱ་ར་བཛྲ་ས་མཱ་ཛཿ ཞེས་དང་སྦྱར་བའི་སྤོས་བསྲེག །རོལ་མོ་དུ་མའི་སྒྲ་དང་བཅས་སྟེ། ཧཱུྂ་༌། རང་བཞིན་དག་པ་མ་བཅོས་སྤྲོས་དང་བྲལ། །འོག་མིན་ལྷུན་རྫོགས་དོན་དམ་ཕོ་བྲང་ནས། །གདོད་ནས་གྲུབ་པ་ཡེ་ཤེས་མགོན་པོ་ཆེ། །སྤྱན་འདྲེན་བཞུགས་མཆོད་སྤྲོས་པ་དང་བྲལ་ཡང༌། །ཀུན་རྫོབ་རྟེན་འབྱུང་སྒྱུ་མའི་རྣམ་རོལ་དུ། །ཆོས་དབྱིངས་རང་བྱུང་གནས་འདིར་གཤེགས་སུ་གསོལ། །དཔལ་ལྡན་ནཱ་ལེནྡྲ་སོགས་གྲུབ་པའི་གནས། །རྒྱལ་བས་བསྔགས་པའི་གནས་ཡུལ་དུར་ཁྲོད་དང༌། །རྒྱ་མཚོའི་འགྲམ་སོགས་ཞིང་ཁམས་རྒྱ་མཚོ་ནས། །རྡོ་རྗེ་སྲིན་པོ་རབ་ཁྲོས་གཤེགས་སུ་གསོལ། །སྐུ་གསུང་ཐུགས་སྤྲུལ་བྱ་རོག་གདོང་ཅན་གསུམ། །དམར་ནག་སྦྱོར་དང་སྒྲོལ་བའི་ཡུམ་ཆེན་གསུམ། །ཤ་ཟ་ནག་པོ་མཁའ་འགྲོ་བརྒྱད་ལ་སོགས། །སྤྲུལ་པའི་འཁོར་ཚོགས་མ་ལུས་གཤེགས་སུ་གསོལ། །མྱུར་མཛད་མགོན་པོ་གུར་མགོན་གདོང་བཞི་པ། །བེང་ཆེན་མ་ནིང་སྟག་ཞོན་དྲག་བྱེད་བཅས། །ཐུབ་པའི་བསྟན་པ་སྲུང་མཛད་ནག་པོ་ཆེ། །རང་འཁོར་ཡུམ་བཅས་གནས་འདིར་གཤེགས་སུ་གསོལ། །ཅི་བགྱིའི་བཀའ་ཉན་ཕོ་ཉ་ལས་མཁན་ཚོགས། །བཀའ་ཡི་འཁོར་དུ་གཏོགས་པའི་ནག་པོ་སྟོང༌། །ཤ་ཟ་འབུམ་དང་མ་མོ་བྱེ་བར་བཅས༑ ༑གནོད་སྦྱིན་ཁྲི་སོགས་དམ་ཅན་རྒྱ་མཚོའི་ཚོགས། །སངས་རྒྱས་བསྟན་པ་བསྲུང་ཕྱིར་གཤེགས་སུ་གསོལ། །ཡང་འཁོར་ཕྱོགས་སྐྱོང་འཇིགས་བྱེད་རྒྱལ་ཆེན་དང༌། །ལྷ་ཀླུ་གཟའ་དང་རྒྱུ་སྐར་འཕྲོག་མ་བུ། །ལྷ་སྲིན་སྡེ་བརྒྱད་སྣང་སྲིད་དྲེགས་པའི་ཚོགས། །བཅོལ་བའི་ཕྲིན་ལས་བསྒྲུབ་ཕྱིར་གཤེགས་སུ་གསོལ། །ཨོཾ་ཨཥྚ་བཛྲ་མ་ཧཱ་ཀཱ་ལཱ་ས་པ་རི་ཝཱ་ར་ཨཱ་གཙྪ་ཨེ་ཧྱེ་ཧི་ས་མ་ཡ་ཛཿ བཞུགས་སུ་གསོལ་བ་ནི། ཧཱུྂ་༌། དུར་ཁྲོད་རབ་འཇིགས་རྔམ་པའི་གཞལ་མེད་ཁང༌། །བརྗིད་པའི་གདན་བཅས་འདོད་དགུའི་དམ་རྫས་སོགས། །མ་ཚང་མེད་པའི་གནས་མཆོག་དམ་པ་འདིར། །རང་རང་གདན་ལ་དགྱེས་པར་བཞུགས་སུ་གསོལ། །ཨོཾ་ཨཥྚ་བཛྲ་མ་ཧཱ་ཀཱ་ལཱ་ས་པ་རི་ཝཱ་ར་ཨཱ་གཙྪ་ཨེ་ཧྱེ་ཧི་ས་མ་ཡ་ཏིཥྛ་ལྷན།

དམ་ལ་བཞག་པ་ནི། མགོན་པོ་འཁོར་བཅས་ཀྱི་མགོར་རྡོ་རྗེ་བཞག །ཁར་ཨ་མྲྀ་ཏ་སྦྱིན་པར་བསམ་ལ་རྡོ་རྗེ་རྩེ་ལྔ་པའི་ཕྱག་རྒྱ་བསྟན་ལ། ཧཱུྂ་ཧཱུྂ་ཧོཿ ནག་པོ་ཆེན་པོ་ཁྱེད་རྣམས་ཀྱིས། །སྔོན་ཚེ་རྡོ་རྗེ་འཆང་དབང་དང༌། །ཐུབ་མཆོག་ཤཱཀྱའི་སྤྱན་སྔ་རུ། །སངས་རྒྱས་བསྟན་པ་སྲུང་བ་དང༌། །དམ་ལྡན་རྣལ་འབྱོར་སྐྱོང་བ་དང༌། །ལོག་འདྲེན་དགྲ་བགེགས་སྒྲོལ་བ་སོགས། །ཅི་བགྱིའི་བཀའ་ལས་མི་འདའ་ཞེས། །ཁས་བླངས་སྲོག་གི་སྙིང་པོ་ཕུལ། །དཀྱིལ་འཁོར་གཙོ་མཆོག་དེ་རྣམས་ཀྱིས། །དམ་ཚིག་རྡོ་རྗེ་སྤྱི་བོར་བཞག །མནའ་ཡི་བཏུང་བ་ལྕེར་བྱིན་པ། །མ་བསྙེལ་དུས་འདིར་དགོངས་མཛོད་ལ། །རྣལ་འབྱོར་བདག་གི་ཕྲིན་ལས་སྒྲུབས༑ ༑གལ་ཏེ་དམ་ལས་ཁྱོད་འདའ་ན། །དུས་གསུམ་རྒྱལ་བའི་ཐུགས་རྡོ་རྗེ། །མི་ཤིགས་དམ་ཚིག་བཀའི་ཆད་པས། །ཁྱོད་ཀྱི་མགོ་སྙིང་རབ་འགས་ཤིང༌། །ལུས་སེམས་རྡུལ་དུ་བརླགས་ནས་ཀྱང༌། །རྡོ་རྗེའི་དམྱལ་བར་འཚེད་པར་བྱེད། །དེ་བས་དམ་སྲུངས་དམ་ནོས་ཤིག །ཨོཾ་ཨཥྚ་བཛྲ་མ་ཧཱ་ཀཱ་ལཱ་ས་པ་རི་ཝཱ་ར་ཨཱ་གཙྪ་ཨེ་ཧྱེ་ཧི་བཛྲ་ས་མ་ཡ་རཀྵནྟུ་པཉྩ་ཨ་མྲྀ་ཏ་ཨུ་ད་ཀ་ཋ་ཋ་ཋ་ཧཱུྂ། ཕྱག་འཚལ་བ་ནི། ཧཱུྂ་༌། རང་རིག་འདོད་ནས་ལྷ་རུ་དག །གཉིས་སུ་འཛིན་པ་འཁྲུལ་བའི་བློ། །འོན་ཀྱང་རྨད་བྱུང་རྟེན་འབྲེལ་དུ། །ཡེ་ཤེས་མགོན་པོ་འཁོར་བཅས་ལ། །མཉམ་ཉིད་མོས་པའི་སེམས་ཀྱིས་ནི། །བརྡ་དང་གར་གྱི་ཕྱག་བགྱིའོ། །ཨོཾ་ཨཥྚ་བཛྲ་མ་ཧཱ་ཀཱ་ལཱ་ས་པ་རི་ཝཱ་ར་ཨཱ་གཙྪ་ཨེ་ཧྱེ་ཧི་ན་མཿཀ་ར་ཨཱཏྨ་ནཾ་ནིརྻཱ་ཏ་ཡཱ་མི༑ ཕྱིའི་མཆོད་པ་ནི། ཧཱུྂ་༌། ཡན་ལག་བརྒྱད་ལྡན་ཡིད་འོང་མཆོད་ཡོན་ལྡན། །རབ་གཙང་དྭངས་པའི་ཞབས་བསིལ་བདུད་རྩིར་བསྐྱིལ། །སྣ་ཚོགས་ལྟ་སྡུག་ཆུ་སྐྱེས་ལང་ཚོ་བཞད། །གྲུབ་དང་སྦྱར་བའི་བདུག་པ་སྤྲིན་ལྟར་གཏིབས། །ཉི་ཟླའི་འོད་ལྟར་གསལ་བའི་སྒྲོན་མེ་གཏམས། །ངད་ལྡང་དྲི་བསུང་བརྡ་ཡི་དྲི་ཆབ་བཅས། །བཤོས་གཙང་བཟའ་བཅའ་བཏུང་བ་ཡིད་འཕྲོག་ལྡན༑ ༑རྔ་དུང་རོལ་མོ་དབྱངས་སྙན་དང་བཅས་པའི། །ཕྱིའི་མཆོད་སྤྲིན་ནམ་མཁའི་མཐའ་ཀླས་པ། །མགོན་པོ་འཁོར་བཅས་དགྱེས་པ་བསྐྱེད་ཕྱིར་འབུལ། །ཨོཾ་ཨཥྚ་བཛྲ་མཧཱ་ཀཱ་ལཱ་ས་པ་རི་ཝཱ་ར་ཨརྒྷཾ།

པཱ་དྱཾ། པུཥྤཾ། དྷཱུ་པཾ། དཱི་པཾ། གནྡྷེ། ནཻ་ཝི་དྱཾ། ཤཔད་པཱུ་ཛ་པྲ་ཏཱིཙྪ་ཧོཿ ནང་གི་མཆོད་པ་ནི། ཧཱུྂ་༌། ལོག་འདྲེན་གདུག་པ་བསྒྲལ་བའི་སྙིང་ཁྲག་དང༌། །དུག་ཆེན་སྦྱར་བའི་མཆོད་ཡོན་རྔམ་པ་བརྗིད། ་་་༌།སྣ་ཚོགས་རཀྟ་མྱོས་བྱེད་དང་བཅས་པའི། །ཞབས་བསིལ་རབ་འཇིགས་རྒྱ་མཚོའི་འཇིང་ལྟར་འཁྱིལ། །དབང་པོ་སྣ་ལྔའི་མེ་ཏོག་ལ་སོགས་པ། །གནག་པའི་ཆུ་སྐྱེས་ལང་ཚོ་མི་སྡུག་འཛེགས། །ཤ་ཆེན་འདྲེ་འཇིགས་ལྷ་མིག་ཁྲག་ལ་སོགས། །སྦྱར་བའི་བདུག་སྤོས་ལོག་འདྲེན་འབྱེར་ཞིང་སྐྲོད། །མཁྲིས་ཆེན་སུ་ར་ག་པུར་ལ་སོགས་པ། །ཡོངས་སུ་སྦྱར་བའི་དྲི་ཆབ་བཀུ་ཞིང་བསྣམས། །ཤ་རུས་ཁུ་ཁྲག་འབྲུ་ནག་ལས་བྱས་པའི། །གདུག་པའི་བཤོས་བུ་རི་ལྟར་ཆེ་བརྗིད་བརྟན། །ཐོད་རྔ་རྐང་གླིང་བཤུག་པའི་སྒྲ་དབྱངས་སོགས། །དྲག་པོའི་རོལ་མོ་ས་གསུམ་འདར་ཞིང་གཡོ། །དུར་ཁྲོད་ནང་གི་མཆོད་པ་དམ་པ་འདི། །རྡོ་རྗེ་སྲིན་པོ་རབ་འཇིགས་ཚོགས་ལ་འབུལ། །བཞེས་ལ་དགྲ་བགེགས་བསྒྲལ་བའི་ལས་མཛོད་ཅིག ༑ཨོཾ་ཨཥྚ་བཛྲ་མ་ཧཱ་ཀཱ་ལཱ་ས་པ་རི་ཝཱ་ར་མ་ཧཱ་ཤྨ་ཤཱ་ན་པཱུ་ཛ་ཨརྒྷཾ་སོགས། གསང་བའི་མཆོད་པ་ནི། ཧཱུྂ་༌། པདྨ་ཅན་ལ་སོགས་པའི་ཕྱག་རྒྱ་ལྔ། །ཁྲོ་མོའི་ཚུལ་ཅན་རྗེས་ཆགས་ཉམས་ལྡན་པ། །མ་ཧཱ་ཀཱ་ལཱའི་སྐུ་ལ་རབ་འཁྱིལ་ནས། །མཁའ་གསང་བྱིན་རླབས་སྙོམས་འཇུག་སྲུབ་སྦྱོར་གྱིས། །དགའ་བ་བཞི་བརྒྱད་བཅུ་དྲུག་དང་ལྡན་པ། །ཉམས་སུ་མྱོང་བས་ལྷ་རྣམས་ཚིམ་པར་བགྱིད། །ཨོཾ་ཨཥྚ་བཛྲ་མ་ཧཱ་ཀཱ་ལཱ་ས་པ་རི་ཝཱ་ར་ཨ་ནུ་རཱ་ག་ཎ་པཱུ་ཛ་པྲ་ཏཱིཙྪ་ཧཱུྂ། དེ་ཁོ་ནའི་མཆོད་པ་ནི། ཧཱུྂ་༌། ལྷ་དང་མཆོད་པ་རྣལ་འབྱོར་སྒྲུབ་པ་པོ། །གདོད་ནས་རྣམ་དག་གང་ཡང་གྲུབ་པ་མེད། །གཉིས་མེད་མཉམ་རོལ་འདུ་འབྲལ་མེད་པའི་ངང༌། །ཡང་དག་དོན་གྱི་མཆོད་པ་འདི་བཞེས་ལ། །སྤྲོས་མེད་མཆོག་དང་དངོས་གྲུབ་སྩལ་དུ་གསོལ། །ཨོཾ་ཨཥྚ་བཛྲ་མ་ཧཱ་ཀཱ་ལཱ་ས་པ་རི་ཝཱ་ར་ཨརྠ་སཏྨ་ཧཱ་མུ་དྲ་ཤཱུ་ནྱ་ཏཱ་པཱུ་ཛ་པྲ་ཏཱིཙྪ་ཧོཿ

སྨན་མཆོད་ནི། བདུད་རྩི་མཐེབ་སྲིན་གྱིས་ཐིགས་གཏོར་འབུལ་ཞིང༌། ཧཱུྂ་༌། མཚན་དང་ལྡན་པའི་བྷནྡྷ་རུ། །རྩ་བརྒྱད་ཡན་ལག་སྟོང་སྦྱར་ཞིང༌། །མྱོས་བྱེད་བཅུད་ཀྱི་རབ་སྦགས་པ། །ར་ས་ཡཱ་ནའི་མཆོད་པ་འདི། །རྡོ་རྗེ་སྲིན་པོའི་ཞལ་དུ་འབུལ། །བྱ་རོག་གདོང་གསུམ་ཞལ་དུ་འབུལ། །སྦྱོར་སྒྲོལ་ཡུམ་གྱི་ཞལ་དུ་འབུལ། །ཤ་ཟ་མཁའ་འགྲོའི་ཞལ་དུ་འབུལ། །མྱུར་མཛད་མགོན་པོའི་ཞལ་དུ་འབུལ། །གུར་གྱི་མགོན་པོའི་ཞལ་དུ་འབུལ། །སྟོབས་འཕྲོག་ནག་པོའི་ཞལ་དུ་འབུལ། །བེང་འཛིན་ཆེན་པོའི་ཞལ་དུ་འབུལ། །མ་ནིང་ནག་པོའི་ཞལ་དུ་འབུལ། །སྟག་ཞོན་མགོན་པོའི་ཞལ་དུ་འབུལ། །དྲག་བྱེད་ཆེན་པོའི་ཞལ་དུ་འབུལ། །ནག་པོ་སྟོང་གི་ཞལ་དུ་འབུལ། །ཤ་ཟ་འབུམ་གྱི་ཞལ་དུ་འབུལ། །མ་མོ་བྱེ་བའི་ཞལ་དུ་འབུལ། །གནོད་སྦྱིན་ཁྲི་ཡི་ཞལ་དུ་འབུལ། །དཔལ་མགོན་བདུན་ཅུའི་ཞལ་དུ་འབུལ། །སྣང་སྲིད་དྲེགས་པའི་ཞལ་དུ་འབུལ། །དམ་ཅན་རྒྱ་མཚོའི་ཞལ་དུ་འབུལ༑ ༑ཨོཾ་ཨཥྚ་བཛྲ་མ་ཧཱ་ཀཱ་ལཱ་ས་པ་རི་ཝཱ་ར་སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧིཿ ཞེས་འབུལ་དངོས་གྲུབ་བླང་བ་ནི། ཧཱུྂ་༌། ལྗགས་ཀྱི་རྡོ་རྗེའི་དམ་ཚིག་ནི། །སྐུ་གསུང་ཐུགས་དང་རབ་ལྡན་པར། །ཐབས་ཤེས་མཉམ་རོལ་ཕྱག་རྒྱ་མཆོག །མཐའ་ལྟག་ཉི་ཟླ་འབར་བ་ཡི། །འོད་ཀྱིས་དྲངས་བའི་ར་ས་ཡན། །མྱངས་བས་བདེ་སྟོང་ཟག་མེད་ཐོབ། །ཨ་ལ་ལ་སྟེ་ངོ་མཚར་ཆེ། །ཨེ་མ་ཧོ་ངོ་མཚར་རྨད་ཀྱི་ཆོས། ་༌།ཨོཾ་པཉྩ་ཨ་མྲྀ་ཏ་ར་ས་ཡཱ་ན་ཀཱ་ཡ་ཝཱཀ་ཙིཏྟ་སིདྡྷི་ཕ་ལ་ཧོཿ ཞེས་མཐེབ་སྲིན་གྱིས་བདུད་རྩི་བླངས་པ་ལྕེར་བཞག །རཀྟའི་མཆོད་པ་ནི། ཧཱུྂ་༌། སྐྲ་དང་བཅས་པའི་སྣོད་འཇིགས་པ། །ཡི་དྭགས་ལྷུང་བཟེད་འབར་བ་རུ། །རྒྱུ་གཉིས་རྐྱེན་གསུམ་རབ་སྦྱར་བའི། །དམར་ཆེན་རཀྟའི་མཆོད་པ་ནི། །ལྦུ་ཕྲེང་སྲིད་པའི་རྩེ་མོར་འཕྱོ། །རྦ་རླབས་སྟོང་གསུམ་གང་བར་འཁྲུགས། ། ལྷ་སྲུང་དམ་ལྡན་དགྱེས་པ་སྐོང༌། །མ་རུངས་འབྱུང་པོ་རློག་པར་བྱེད། །རབ་འཇིགས་རྔམ་པའི་རུ་དྷཱི་ར། །གསང་བའི་དམ་ཚིག་རྫས་མཆོག་འདི། །ཁྲག་འཐུང་རྡོ་རྗེའི་ཚོགས་ལ་འབུལ། །བཞེས་རོལ་དགྱེས་ཚིམ་དགྲ་བགེགས་སྒྲོལ། །ཨོཾ་ཨཥྚ་བཛྲ་མ་ཧཱ་ཀཱ་ལཱ་ས་པ་རི་ཝཱ་ར་མ་ཧཱ་རཀྟ་ལ་ཁ་རཾ་ཁཱ་ཧི།

གཏོར་མའི་མཆོད་པ་ནི། ཧཱུྂ་༌། སྟོང་གསུམ་དང་མཉམ་དུང་ཆེན་གཞོང་པ་རུ། །སྣ་ཚོགས་འབྲུ་མཚོན་དཀར་མངར་དྲི་བཟང་ལྡན། །མྱོས་བྱེད་ཚོགས་དང་སྒྲོན་མ་ལྕགས་ཀྱུ་ལྔ། །ཤིང་ཐོག་སྣ་ཚོགས་ཁུར་བ་ལ་སོགས་པ། །བཟའ་བཏུང་ལྡག་ཞིབ་བདའ་ཞིང་བསུང་བའི་ཚོགས། །མ་ཚང་མེད་པའི་དམ་རྫས་གཏོར་མ་འདི། །ལྷ་ཆེན་དཔལ་འབར་ནག་པོའི་ཚོགས་ལ་འབུལ། །མཾ་ས་རི་ལྟར་སྤུངས་པའི་གཏོར་མ་བཞེས། །རཀྟ་མཚོ་ལྟར་དཀྱིལ་བའི་གཏོར་མ་བཞེས། །ཙིཏྟ་རྒྱན་ལྟར་བཙུགས་པའི་གཏོར་མ་བཞེས། །བ་སུ་འཕན་ལྟར་ཕྱར་བའི་གཏོར་མ་བཞེས། །དམ་རྫས་བདུད་རྩི་འབར་བ་འདི་བཞེས་ལ། །ཐུགས་དམ་སྐོང་ཞིང་ཉམས་བཤགས་ཕྲིན་ལས་སྒྲུབ། །ཨོཾ་ཨཥྚ་བཛྲ་མ་ཧཱ་ཀཱ་ལཱ་ས་པ་རི་ཝཱ་ར་མ་ཧཱ་བ་ལིངྟ་ཁ་ཁ་ཁཱ་ཧི་ཁཱ་ཧི། ཞེས་གཏོར་མར་སྨན་རཀ་བྲན་སྔར་གཏོར་མ་བྱིན་རླབས་ལྟར་བྱིན་གྱིས་བརླབས་ལ། ཧཱུྂ་ཧོཿཕེཾ། བླ་མ་ཡི་དམ་དཔའ་བོ་མཁའ་འགྲོ་ཆོས་སྐྱོང་སྲུང་མ་ལྷ་སྲིན་སྡེ་བརྒྱད་ཡུལ་ལྷ་གཞི་བདག་མ་ལུས་པ་གཏོར་མའི་མགྲོན་དུ་སྤྱན་དྲངས། བཛྲ་ས་མཱ་ཛཿ པདྨ་ཀ་མ་ལཱ་ཡེ་སྟྭཾ། ཨོཾ་ཨརྒྷཾ། ནས། ཤཔད་པྲ་ཏཱིཙྪ་ཧཱུྂ། བླ་མ་རྣམས་ཀྱི་ལྗགས་རྡོ་རྗེའི་རྣམ་པ། ཡི་དམ་རྣམས་ཀྱི་ལྗགས་ཕྱག་མཚན་གྱི་རྣམ་པ། མཁའ་འགྲོ་ཆོས་སྐྱོང་རྣམས་ཀྱི་ལྗགས་མཚོན་ཆའི་རྣམ་པ་ཅན་འོད་ཀྱི་སྦུ་གུས་གཏོར་མའི་རོ་བཅུད་རྣམས་དྲངས་ཏེ་གསོལ་བས་མཉེས་ཤིང་ཚིམ་པར་གྱུར། དྲིན་ཅན་རྩ་བའི་བླ་མ། རྡོ་རྗེ་འཆང༌། ཏིལླི་པ། ནཱ་རོ་པ། མར་པ། མི་ལ། སྒམ་པོ་པ། དཔལ་ཕག་མོ་གྲུ་པ། འཇིག་རྟེན་གསུམ་གྱི་མགོན་པོ་ནས་བཟུང༌། རིག་འཛིན་ཐུགས་ཀྱི་རྡོ་རྗེའི་བར་དུ་བརྒྱུད་པའི་དཔལ་ལྡན་བླ་མ་དམ་པ་རྣམས་ཀྱི་ཞལ་དུ་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། ཨོཾ་བཛྲ་ཨཱ་རལླི་ཧོཿ ཛཿཧཱུྂ་བཾ་ཧོཿ བཛྲ་ཌཱ་ཀི་ནཱི་ས་མ་ཡ་སྟྭཾ། དྲྀ་ཤྱ་ཧོཿ ཨོཾ་ཤྲཱི་ཙཀྲ་སམྦ་ར་བཛྲ་ཝཱ་རཱ་ཧཱི་ཌཱ་ཀི་ལཱ་མེ་ཁནྜ་རོ་ཧེ་རཱུ་པི་ཎཱི་ས་པ་རི་ཝཱ་ར་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི།

ཡི་དམ་འཁོར་ལོ་སྡོམ་པ། ཡུམ་རྡོ་རྗེ་ཕག་མོ། མཁའ་འགྲོ་མ། མཛེས་མ། དུམ་སྐྱེས་མ། གཟུགས་ཅན་མ། དཔའ་བོ་དཔའ་མོའི་ཚོགས་དང་བཅས་པའི་ཞལ་དུ་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། གཞན་ཡང་དུས་དགྱེས་གསང་གདན་སྒྱུ་ཐོད་དམར་ནག་འཇིགས་གསུམ་གདོང་དྲུག་བྱ་སྤྱོད་རྣལ་འབྱོར་རྒྱུད། རྣལ་འབྱོར་བླ་མེད་ལ་སོགས་པ་གསང་སྔགས་གསར་མའི་ཡི་དམ་གྱི་ལྷ་ཚོགས་མ་ལུས་པའི་ཞལ་དུ་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། བླ་མ་དགོངས་པ་འདུས་པ། བཀའ་བརྒྱད་བདེ་གཤེགས་འདུས་པ། མདོ་དབང་ཆེན་པོ། དམ་ཆོས་དགོངས་པ་ཡང་ཟབ། གུ་རུ་ཞི་དྲག །རྟ་ཕག་དམར་ནག །དམ་པ་རིགས་བརྒྱ་ཐེག་པ་རིམ་དགུའི་དཀྱིལ་འཁོར་ལ་སོགས་པ་གསང་སྔགས་སྔ་འགྱུར་གྱི་ཡི་དམ་རྒྱལ་བ་རྒྱ་མཚོའི་ཞལ་དུ་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། ཨོཾ་བཛྲ་ཀ་ཝུ་ཝ་ཝ་པ་མ་ཧཱ་ཀཱ་ལཱ་ཡ་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། ཨོཾ་མ་ཧཱ་ཀཱ་ལཱ་གུ་ཎ་ཧྲྀ་ད་ཏྲཀྴད་ཛཿ སུ་ཏྲི་ཡ་མ་དུ་ཛཿ མ་ཧཱ་ཀཱ་ལཱི་ཀཱ་ལ་རཱ་ཏྲི་རཀྟ་དེ་ཝཱི་སིངྷ་མུ་ཁ། གྷིདྡ་མུ་ཁི། ག་རུ་ཌ་མུ་ཁི། ཀ་ཀཱ་མུ་ཁི། ཨུལླུ་མུ་ཁི། བཱ་རཱ་ཧ་མུ་ཁི། ཤྭ་ན་མུ་ཁི། ཤྲིཾ་གཱ་ལ་མུ་ཁི། བྱཱ་གྷྲ་མུ་ཁི། མ་ཧཱ་ཀཱ་ལཱི་ཀརྨ་མ་ཧཱ་ཀཱ་ལཱ་ས་པ་རི་ཝཱ་ར་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། ཨོཾ་ཤྲཱི་བཛྲ་མ་ཧཱ་ཀཱ་ལཱ་ཡ། ཤཱ་ས་ན་སོགས། མཱ་ར་ཡ་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། དཔལ་ཡེ་ཤེས་ཀྱི་མགོན་པོ་ཕྱག་བཞི་པ་རྡོ་རྗེ་ནག་པོ་ཆེན་པོ་བྱ་རོག་གི་མཚན་ཅན། སྐུ་གསུང་ཐུགས་སྤྲུལ་སྲོག་ཚེ་འཆི་བདག་བྱ་རོག་གི་གདོང་པ་ཅན། ཐུགས་ཡུམ་རྩ་འཇིབ་མ། ཡུམ་ཆེན་ཙཎྜི་ཀ །ཤ་ཟ་སེང་གེའི་གདོང་པ་ཅན། མཁའ་འགྲོ་མ་བྱ་རྒོད་ཁྱུང་དང་ཁྭ་འུག་པ་ཕག་དང་ཁྱི་སྤྱང་ཀི་སྟག་གི་གདོང་པ་ཅན་རྣམས་ཀྱི་ཞལ་དུ་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། ་་་ཨོཾ་མ་ཧཱ་ཀཱ་ལཱ་ཀྵིཾ་ཀྵེ་ཏྲ་པཱ་ལ་བིགྷྣཱན་བི་ནཱ་ཡ་ཀ །བཛྲ་མ་ཧཱ་ཀཱ་ལཱ་ཡ། མ་ཧཱ་ཀཱ་ལཱ་ཀཱ་ལཱ་བི་ཀཱ་ལ་རཱ་ཏྲི་ཏ།

མ་ཧཱ་ཀཱ་ལཱ་དུ་བེཾ་ནི་ཛཿ མ་ཧཱ་ཀཱ་ལཱ་ག་ཎ་གུ་ཧྱ་རཾ་སིདྡྷི། མ་ཧཱ་ཀཱ་ལཱ་ཏྲི་ཡཾ་ཛཿ། མ་ཧཱ་ཀཱ་ལཱ་བཻ་ཤྲ་མ་ཎཱ་ཡ་ས་པ་རི་ཝཱ་ར་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི༑ དཔལ་ཡེ་ཤེས་ཀྱི་མགོན་པོ་མྱུར་མཛད་ཕྱག་དྲུག་པ། རྡོ་རྗེ་གུར་གྱི་མགོན་པོ། ལྷ་ཆེན་སྟོབས་འཕྲོག་ཆེན་པོ། ཙནྡན་གྱི་བེང༌། དཔལ་མགོན་མ་ནིང་ནག་པོ། གཏུམ་ཆེན་སྟག་ཞོན་མགོན་པོ། རྣམ་ཐོས་སྲས་དྲག་བྱེད་ཆེན་པོ་རྣམས་རང་རང་གི་ཡུམ་འཁོར་དང་བཅས་པའི་ཞལ་དུ་ཁ་ཁ་ཁཱ་ཧི་ཁཱ་ཧི། ཨོཾ་མ་ཧཱ་ཀཱ་ལཱི་ཀརྨ་མ་ཧཱ་ཀཱ་ལཱ་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། བཀའི་འཁོར་དུ་གཏོགས་པའི་ནག་པོ་སྟོང༌། ཤ་ཟ་འབུམ། མ་མོ་བྱེ་བ། གནོད་སྦྱིན་ཁྲི་དང་བཅས་པའི་ཞལ་དུ་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། ཨོཾ་སརྦ་དྷརྨ་པཱ་ལ་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། ཕྱོགས་སྐྱོང་བཅུ། རྒྱལ་ཆེན་བཞི། འཇིགས་བྱེད་དགུ། ལྷ་ཆེན་བརྒྱད། ཀླུ་ཆེན་བརྒྱད། གཟའ་ཆེན་བརྒྱད། རྒྱུ་སྐར་ཉེར་བརྒྱད། འཕྲོག་མ་མ་བུ་ལྔ་བརྒྱ། སྣང་སྲིད་ཀྱི་ལྷ་མ་སྲིན་ཕོ་མོ་ཀླུ་གསུམ་གྱིས་བསྡུས་པ་མ་ལུས་པའི་ཞལ་དུ་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། གཞན་ཡང་བསྟན་སྲུང་ཁྱད་པར་ཅན། ཨ་ཕྱི་སྣ་ནམ་བཟའ། དབྱིངས་ཕྱུག་ཆོས་ཀྱི་སྒྲོལ་མ། ཡེ་ཤེས་དམ་ཚིག་དབང་དང་ལས་ཀྱི་མཁའ་འགྲོ། ཐུགས་སྤྲུལ་ཟ་གསོད་འཕྲོག་བྱེད། ་ཕྲིན་ལས་ཀྱི་སྤྲུལ་པ་ཁྲོ་མོ་དམར་མོ། མཁའ་འགྲོ་མ་སྲོག་གི་སྤུ་གྲི། ཨ་མ་སྙིང་བསྒུལ་མ། ཤ་ཟ་དམར་ནག་སྟོང༌། འཁོར་སྲོག་ཤན་འབུམ་མཁའ་འགྲོ་མ་བྱེ་བའི་ཚོགས་དང་བཅས་པའི་ཞལ་དུ་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། བཀའ་སྲུང་ཨེ་ཀ་ཛཱ་ཊི། གཟའ་བདུད་རཱ་ཧུ་ལ། དམ་ཅན་རྡོ་རྗེ་ལེགས་པ་འཁོར་དང་བཅས་པའི་ཞལ་དུ་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། བཀའ་སྲུང་མི་བསྲུན་གཟའ་ཀླུ་ཧ་ར་ནག་པོ་འཁོར་དང་བཅས་པའི་ཞལ་དུ་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། ཞིང་སྐྱོང་ཀུན་དགའ་གཞོན་ནུ་ཡབ་ཡུམ། ལས་མཁན་དུས་མཚན་ཕོ་མོ།

དྲེགས་པ་སྡེ་བརྒྱད་ཀྱི་ཚོགས་དང་བཅས་པའི་ཞལ་དུ་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། གཟའ་བདུད་ཆེན་པོ་རཱ་ཧུ་ལ། གཟའ་ཆེན་བརྒྱད། གདོང་མོ་བཞི། གཟའ་སྐར་སྡེ་བརྒྱད་དྲེགས་པའི་ཚོགས་རྣམས་ཀྱི་ཞལ་དུ་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། རྒྱལ་ཆེན་པེ་ཧར་སྐུ་ལྔ། ཆོས་སྐྱོང་གནོད་སྦྱིན་རྩི་དམར་བ། ལྷ་ཆེན་ཚངས་པ་དུང་གི་ཐོར་ཚུགས་ཅན། སྐྱེས་བུ་བཛྲ་ཐིག་ལེ་རྩལ་ལ་སོགས་པ་དམ་ཅན་བཀའ་སྲུང་རྒྱ་མཚོའི་ཚོགས་མ་ལུས་པའི་ཞལ་དུ་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། བླ་མ་ཡི་དམ་མཁའ་འགྲོ་ཆོས་སྐྱོང་སྲུང་མར་བཅས་པ་ཁྱེད་རྣམས་ཀྱིས་གཏོར་མ་དམ་རྫས་བདུད་རྩིའི་རྒྱ་མཚོ་ཆེན་པོ་འདི་བཞེས་ནས་ཚིམས་ཤིང་རངས་པ་དང་མཉེས་པར་གྱུར་ནས། བདག་དང་མཐའ་ཡས་པའི་སེམས་ཅན་ཐམས་ཅད་གནས་སྐབས་སུ་ཕན་པ་དང་བདེ་ལེགས་ཚེ་བསོད་དཔལ་འབྱོར་སྙན་གྲགས་ཕུན་སུམ་ཚོགས་པ་ཐམས་ཅད་དབྱར་མཚོ་ལྟར་འཕེལ་ཞིང་རྒྱས་པ་དང༌། ནད་གདོན་བར་གཅོད་འགལ་འཚེ་བྱད་ཕུར་རྦོད་གཏོང་འཇིགས་པ་ཆེན་པོ་ཐན་ལྟས་རྨི་ལམ་མཚན་ངན་ལོ་ཟླ་ཞག་དུས་ཀྱི་སྐག་ངན་ལོག་འདྲེན་མི་མཐུན་པ་གནོད་པའི་ཕྱོགས་ཐམས་ཅད་ཉེ་བར་ཞི་བ་དང༌། མཐར་ཐུག་རིགས་དྲུག་པ་རྡོ་རྗེ་འཆང་ཁྲག་འཐུང་ཧེ་རུ་ཀ་ཆེན་པོའི་གོ་འཕང་དམ་པ་མྱུར་དུ་ཐོབ་པར་མཛོད་ཅིག །གཞན་ཡང་སངས་རྒྱས་ཀྱི་བསྟན་པ་དར་བ་དང༌། བདག་ཅག་གི་དཔལ་ལྡན་བླ་མ་དམ་པ་ཞབས་པད་ཡུན་རིང་དུ་འཚོ་ཞིང་གཞེས་པ་དང༌། ཕྱོགས་བཅུའི་དགེ་འདུན་རྣམས་ཐུགས་མཐུན་ཞིང་འཁོར་ལོ་གཉིས་ཀྱི་བྱ་བས་དུས་འདའ་བ་དང༌། སེམས་ཅན་ཐམས་ཅད་བདེ་ཞིང་སྐྱིད་པར་མཛོད་ཅིག །ཁྱད་པར་དུ་རིག་འཛིན་སྔགས་འཆང་རྣལ་འབྱོར་པ་བདག་གིས་ཅི་བཅོལ་བའི་ཕྲིན་ལས་རབ་འབྱམས་ཞི་རྒྱས་དབང་དྲག་ལ་སོགས་པ་ཐམས་ཅད་ཡིད་ལ་བསམ་ཞིང་བཅོལ་བ་ཙམ་གྱིས་ཐོགས་པ་མེད་པ་འགྲུབ་པར་མཛོད་ཅིག་ས་མ་ཡ་ཧོཿ །གཞན་ཡང་ཡུལ་རིགས་ཀྱི་གཞི་བདག །གནས་རིགས་ཀྱི་སྲུང་མ་ཐམས་ཅད་གཏོར་མས་ཚིམས་ནས་བདག་ཅག་གི་མཐུན་པ་བསྒྲུབ་པའི་གྲོགས་སུ་ཆེ་བར་གྱུར་ཅིག

།གཞན་ཡང་ཁམས་གསུམ་རིགས་དྲུག་སྐྱེ་གནས་བཞིས་བསྡུས་པའི་སེམས་ཅན་ཐམས་ཅད་ཀྱང་གཏོར་མ་འདོད་ཡོན་ལྔ་དང་ལྡན་པ་འདིས་ཚིམས་ནས་མྱུར་དུ་ཐར་པ་དམ་པ་ཐོབ་པར་གྱུར་ཅིག །ཅེས་རྡོར་ཐལ་ཁ་བྱེ་བའི་རྒྱས། ཨོཾ་ཁ་ཁ་སོགས་སྔར་གཏོར་བསྔོས་ཀྱི་གཏོར་མའི་སྔགས་ཀྱང་ལན་གསུམ་རོལ་མོ་དང་བཅས་པས་བརྗོད་དེ། བསྟོད་པ་ནི་སྐབས་འདིར་གཙོ་བོ་རྐང་བརྒྱད་དང་བྱང་ཤར་ནགས་འདབས་མ་བཅས་ཀྱང་འདོན། སླར་ཡང༌། ཧཱུྂ་༌། ཆོས་ཀུན་གདོད་ནས་སྤྲོས་བྲལ་རྣམ་དག་ཀྱང༌། །སྣ་ཚོགས་འགྲོ་ངོར་རྟེན་འབྱུང་སྒྱུ་འཕྲུལ་གར། །ཞི་དང་དྲག་པོ་ཆུ་ཟླའི་གཟུགས་བརྙན་བཞིན། །གང་དམིགས་དེར་སྣང་སྤྲུལ་པའི་སྐུ་ལ་བསྟོད། །རྒྱལ་བ་ཀུན་འདུས་མཁའ་འགྲོ་དྲ་བ་སྡོམ། །ཁྲོ་བ་རབ་སྤངས་རྟག་ཏུ་ཉེར་ཞི་ཡང༌། །འདུལ་དཀའ་འདུལ་ཕྱིར་སླར་ཡང་ཉིད་སྤྲུལ་པ། །རྡོ་རྗེ་ཁྲག་འཐུང་དཔལ་ལ་བདག་བསྟོད་དོ། །ཁྱོད་ནི་སངས་རྒྱས་ཀུན་གྱི་བསྟན་སྲུང་སྟེ། །རྒྱལ་བ་མར་མེ་མཛད་དུས་ཁྱོད་ཀྱི་རྒྱུད། །གཡོ་དང་ཟིལ་གྱིས་གནོན་པའི་ཕྱག་རྒྱ་ཡིས། །བདུད་ཀྱི་བུ་བཞི་བུ་མོ་དང་བཅས་པ། །རྒྱལ་བ་དེ་དྲུང་སེམས་བསྐྱེད་སྲུང་མར་བསྐོས༑ ༑དེ་ཡང་ཁྱོད་མཐུ་ལགས་ཀྱི་བདག་བསྟོད་དོ། །གསེར་ཐུབ་དུས་སུ་ཀླུ་ཡི་དགྲ་དར་བས། །དེ་ཡིས་དེ་འདུལ་དགོངས་ཀྱང་མ་ཐུལ་ཚེ། །ལག་ན་རྡོ་རྗེས་ཁྱོད་ཀྱི་རྒྱུད་གདམས་རྣམས༑ ༑འཕུར་འགྲོའི་གནས་ནས་སྤྱན་དྲངས་ཀླུ་རྣམས་བཏུལ། །དེ་ཡང་ཁྱོད་མཐུ་ལགས་ཀྱི་བདག་བསྟོད་དོ། །འཁོར་བ་འཇིག་དུས་གནོད་སྦྱིན་མཆེད་བརྒྱད་ཀྱིས། །བསྟན་ལ་གནོད་ཚེ་སྟོན་པས་ཆོས་བསྟན་ཀྱང༌། །མ་དུལ་གསང་བའི་བདག་པོའི་ཐུགས་ཀ་ནས། །ནག་པོ་ཁྱོད་ཐོན་གནོད་སྦྱིན་འཁོར་བཅས་བཏུལ། །དེ་ཡང་ཁྱོད་མཐུ་ལགས་ཀྱི་བདག་བསྟོད་དོ། །འོད་སྲུང་དུས་སུ་ལྷ་མོ་མཆེད་བརྒྱད་ཀྱིས། །འཇིག་རྟེན་ཁམས་ཀུན་ཕུང་བར་བྱས་ནས་ཀྱང༌། །ཉན་རང་རྣམས་ཀྱང་ལོག་པའི་ཆོས་ལ་བཙུད། །མ་ཚུད་པ་རྣམས་ཕབ་ཅིང་བསད་པའི་ཚེ། །རྡོ་རྗེ་ཐོགས་པས་ཁྱོད་མངགས་ལྷ་མོ་བརྒྱད། །དབང་བསྡུས་བྲན་ཁོལ་བསྟན་པ་གསལ་བར་བྱས། །དེ་ཡང་ཁྱོད་མཐུ་ལགས་ཀྱི་བདག་བསྟོད་དོ། །འདྲེན་པ་ཤཱཀ་ཐུབ་ཞིང་འདིར་བྱོན་ནས་ཀྱང༌། །བདུད་བཞི་བཏུལ་ཚེ་གསང་བདག་ཐུགས་ཀ་ནས། །ཁྱོད་སྤྲུལ་བདུད་ཀྱི་དམག་བཟློག་བར་ཆད་བསྲུངས། །དེ་ཚེ་སྟོན་པས་རང་ཉིད་འདས་ནས་ལོ། །བཞི་བརྒྱ་ལོན་ཚེ་ནག་པོ་ཆེན་པོའི་སྐུ། །དངོས་སུ་བྱོན་ནས་ལུང་སྟོན་སྒྲུབ་པ་པོའི། །བར་གཅོད་སེལ་ཞེས་ལུང་བསྟན་མཛད་པའང་ཁྱོད། །ཁྲག་འཐུང་དཔལ་འབར་ཆེ་ལ་བདག་བསྟོད་དོ། །སྐུ་མདོག་ནག་པོ་བཟོད་དཀའ་གཟི་བརྗིད་འབར། །ཞལ་བསྒྲད་མཆེ་གཙིགས་ལྗགས་འགྱུར་ཧཱུྂ་སྒྲ་འབྱིན། །དམར་ཟླུམ་སྤྱན་གསུམ་གཡོ་འཁྲུགས་མེ་ལྟར་འབར། །ཟུར་གྱིས་ལྟ་དང་རྣམ་པར་བསྒྲད་པའི་ཚུལ། །ཐོད་སྐམ་ལྔ་འཆང་རྒྱལ་བ་ལྔའི་བདག་ཉིད། །རལ་པ་ཁམ་ནག་སྲིད་པའི་རྩེ་མོར་འཕྱོ། །རྫི་སྨིན་ཨག་ཚོམ་དྲག་པོའི་གློག་ལྟར་འཁྱུག

།རྣམ་པར་འགྱུར་བའི་བཞིན་ཅན་ཁྲོ་ལ་རྔམ༑ ༑གྲི་གུག་ཐོད་ཁྲག་དཀྲུག་ཅིང་ཞལ་དུ་རོལ། །རལ་གྲི་རྩེ་གསུམ་ཕྱར་གདེངས་གདུག་པ་སྒྲོལ། །ཞབས་གཉིས་ཙན་སྐྱིལ་དཔའ་བོའི་དོར་སྟབས་ཅན། །དུག་ཆེན་རྣམ་ལྔ་སྐུ་ཡི་རྒྱན་དུ་བརྗིད༑ ༑ཕྱག་རྒྱ་དྲུག་ལྡན་ཕ་རོལ་ཕྱིན་དྲུག་རྫོགས། །སྟག་གི་མཐང་གོས་དཔའ་བརྗིད་མཉེན་ལྕུག་ལྡན། །མགོ་རློན་ཁྲག་རྒྱུན་འབབ་པ་ལྔ་བཅུ་གཅིག །འདུ་བྱེད་ལྔ་བཅུ་དག་པས་དོ་ཤལ་འཕྱངས༑ ༑སྐུ་ཆེ་ཡན་ལག་རགས་ཤིང་གསུས་ཁྱིམ་འཁྱིལ། །དབུགས་བྲལ་གདན་གྱིས་འཇིག་ཚོགས་ལྟ་ངན་འཇོམས། །གཏུམ་པོའི་འོད་ལྡན་མ་རིག་མུན་སྟུག་སེལ། །ཆུ་སྐྱེས་སྔོན་པོས་འཁོར་བའི་ཉེས་པ་སྤང༌། །རང་འོད་མེ་ཡིས་ཉོན་མོངས་བག་ཆགས་སྲེག །སྐུའི་ཉམས་གསུམ་འགྲོ་ངོར་ཅི་ཡང་སྤྲུལ། །གསུང་གི་ཉམས་གསུམ་འགག་མེད་ལོངས་སྤྱོད་རྫོགས། །ཐུགས་ཀྱི་ཉམས་གསུམ་སྤྲོས་བྲལ་ཆོས་ཀྱི་སྐུ། །སྐུ་གསུམ་ལྷུན་རྫོགས་ཁྲག་འཐུང་ནག་པོ་ཆེ། །ཀུན་རྫོབ་བརྡར་བཏགས་བྱ་རོག་མིང་ཅན་ཉིད། །རྡོ་རྗེ་སྲིན་པོ་ལྷ་ཆེན་དཔལ་འབར་གཙོ། །འཇིགས་བྱེད་ཆེན་པོ་ཁྱོད་ལ་བདག་བསྟོད་དོ། །ཧཱུྂ་༌། ཐུགས་ཀྱི་སྤྲུལ་པ་སྲོག་བདག་ཀ་ཝུ་ཝ། །སྐུ་དང་གསུང་སྤྲུལ་ཚེ་འཆི་བྱ་རོག་གདོང༌། །དྲག་པོའི་ལས་སྒྲུབ་བཀའ་ཡི་ལས་མཁན་གཙོ། །བསིལ་བའི་ཚལ་བཞུགས་ཁྱོད་ལ་བདག་བསྟོད་དོ། །ཐུགས་ཡུམ་དམར་མོ་དགྲ་བགེགས་རྩ་འཇིབ་མ། །དགྱེས་པ་བསྐྱེད་ཡུམ་དུས་མཚན་ནག་མོ་སྟེ། །གཏུམ་སྒེག་ཁྲོ་གཉེར་ཕྱག་བཞི་མཚོན་ཆ་གདེངས། །གསང་བའི་ཡུམ་ཆེན་གཉིས་ལ་བདག་བསྟོད་དོ། །ཤ་ཟ་ཞིང་སྐྱོང་ཕྱག་བརྙན་འཕྲོག་བྱེད་གདོང༌། །བྱ་རྒོད་ཁྱུང་དང་ཁྭ་དང་འུག་པ་དང༌༑ ༑ཕག་དང་ཁྱི་སྤྱང་སྟག་གི་གདོང་པ་ཅན། །མགྱོགས་མ་བརླག་བྱེད་རྐོས་མཁན་གསོད་མྱོས་འགུགས། །ཟ་འཇོམས་མཁའ་ལ་རྒྱུ་བ་ཡིད་ལྟར་མགྱོགས། །མགོ་བརྙན་མཁའ་འགྲོ་བརྒྱད་ལ་བདག་བསྟོད་དོ། །ཧཱུྂ་༌།

འདུལ་དཀའ་འདུལ་སླད་འཇིག་རྟེན་དབང་ཕྱུག་ཉིད། །སྙིང་རྗེས་ཁྲོས་པ་མྱུར་མཛད་ནག་པོ་ཆེ། །མཐིང་ནག་ཕྱག་དྲུག་གྲི་གུག་ཕྲེང་བ་དང༌། །ཐོད་རྔ་དུང་ཁྲག་རྩེ་གསུམ་ཞགས་པ་འཛིན། །ལི་ཁྲིའི་རྟགས་ཅན་མི་བསྐྱོད་ཅོད་པན་འཆང༌། །ཤིང་ལ་བྱོན་ཏེ་དམ་ཅན་རྣལ་འབྱོར་སྐྱོང༌། །ལོག་པར་རྣམ་འདྲེན་གདན་ལ་འགྱིང་སྟབས་ཅན། །ཕྱག་དྲུག་མགོན་པོ་ཁྱོད་ལ་བདག་བསྟོད་དོ། །ཧཱུྂ་༌། རྡོ་རྗེ་གུར་གྱི་སྲུང་མ་མཐུ་རྩལ་ཅན། །དཔལ་ལྡན་ནག་པོ་ཆེན་པོ་ཁྲོ་རྔམ་འབར། །གྲི་གུག་འབར་བས་ཉམས་པའི་ཚེ་སྲོག་གཅོད། །ཡི་དྭགས་ལྷུང་བཟེད་དམར་ཆེན་བཅུད་ཀྱིས་བཀང༌། །རྣམ་འཕྲུལ་གཎྜིས་ཉམས་པའི་ཀླད་པ་འགེམ། །དབུགས་བྲལ་གདན་ལ་མི་ཐུང་གེལ་པའི་སྟངས། །དཔལ་འབར་དབང་ཕྱུག་དྲག་པོ་ཁྲོ་ཆས་ཅན༑ ༑གུར་གྱི་མགོན་པོ་ཆེ་ལ་བདག་བསྟོད་དོ། །ཧཱུྂ་༌། འཇམ་དཔལ་རྡོ་རྗེའི་དཀྱིལ་འཁོར་སྲུང་མ་མཆོག །ཏི་སེའི་གངས་བཞུགས་ཞིང་སྐྱོང་ཀུན་གྱི་གཙོ། །ཚད་མེད་ཞལ་མངའ་དུས་ཀྱི་ཕྱག་ལྡན་ཞིང༌། །གྲི་གུག་ཐོད་ཁྲག་རལ་གྲི་མདུང་ཐུང་དང༌། །མི་རུས་ཕྲེང་བ་མྱོས་བྱེད་བུམ་པ་ཐོགས། །དུང་ཆེན་ལྟོ་འགྲོ་གདུག་པའི་རྒྱན་མང་འཕྱང༌། །མི་བཟད་ཆོ་འཕྲུལ་གཉིས་སྐྱེས་ལ་སོགས་སྟོན། །སྟོབས་འཕྲོག་ནག་པོ་ཆེ་ལ་བདག་བསྟོད་དོ། །ཧཱུྂ་༌། ཙནྡན་བེང་ཆེན་ཁྲོ་གཉེར་སྤྱན་གསུམ་འབར། །སྨུག་དང་མཐིང་ནག་སྐུ་མདོག་སྣ་ཚོགས་སྟོན། །དར་ནག་བེར་བཀླུབས་དྲག་པོའི་དབྱིག་པ་གདེངས། །ལྕགས་ཀྱི་པར་བུར་དགྲ་བགེགས་བླ་སྲོག་འཆང༌། །སག་ཆེན་ཡུ་རིང་ཁྲ་བོ་ཞབས་ལ་གསོལ། །དབུ་སྐྲ་སྨིན་མ་སྨ་ར་མེ་ལྟར་འབར། །གཏུམ་ཆེན་རབ་བརྗིད་དྲག་པོའི་ལས་ལ་དབང༌། །བེང་འཛིན་མགོན་པོ་ཆེ་ལ་བདག་བསྟོད་དོ། །ཧཱུྂ་༌། ལྷ་ཆེན་དཔལ་འབར་འཇིགས་བྱེད་ཀུན་གྱི་གཙོ། །མིག་སྨན་མདོག་ཅན་ཏྲི་ཤཱུལ་ཐོད་སྙིང་ཐོགས། །བེར་དང་དུར་ཁྲོད་ཆས་གསོལ་སྣ་ཚོགས་འཕྱང༌། །ལས་ལ་ཆས་ཚེ་སྲོག་བདུད་དྲག་པོའི་ཚུལ། །རྟ་ནག་ཞོན་ཅིང་སྟག་རལ་གཟིག་ཤུབ་ཐོགས། །དྲག་པོའི་སྤྱན་གྱིས་བྲང་དང་ལྷུ་ཚིགས་བརྒྱན། །ལྷ་སྲིན་དྲེགས་པའི་ཚོགས་ཀུན་ལས་ལ་འགྱེད། །མ་ནིང་ནག་པོའི་སྐུ་ལ་བདག་བསྟོད་དོ། །ཧཱུྂ་༌།

ནག་པོ་ཆེན་པོ་ཆེ་བརྗིད་རྔམ་པའི་གཟུགས༑ ༑མུན་པ་ལྟར་གནག་སྤྱན་གསུམ་ཁྲོ་གཉེར་གཡོ། །ཕྱག་གཡས་གྲི་གུག་དགྲ་བགེགས་སྲོག་རྩ་གཅོད། །གཡོན་པས་དུང་ཆེན་ཉམས་པའི་སྙིང་ཁྲག་གིས། །བཀང་བ་ལ་རོལ་སྟག་ཆེན་དར་མ་ཞོན། །ཟ་འོག་སྨུག་ཁྲའི་འཇོལ་བེར་ཆེ་བརྗིད་མནབས། །དྲེགས་པ་འབྱུང་པོ་ཀུན་ལ་དབང་བསྒྱུར་བ། །སྟག་ཞོན་མགོན་པོའི་སྐུ་ལ་བདག་བསྟོད་དོ། །ཧཱུྂ་༌། ས་བརྒྱད་སེམས་པ་རིན་ཆེན་མང་སྤྲུལ་པ། །རྣམ་མང་ཐོས་སྲས་དྲག་བྱེད་ཆེན་པོ་ནི། །བུང་བ་ལྟར་གནག་དྲག་པོའི་སྤྱན་དང་ལྡན། །ཕྱག་གཡས་རྡོ་རྗེས་དགྲ་བགེགས་མགོ་སྙིང་འཇོམས། །གཡོན་པ་པཱུ་རིས་སངས་རྒྱས་བསྟན་པ་སྲུང༌། །གདོང་ལྔ་ཁྲོས་པའི་གདན་ལ་རོལ་སྟབས་འགྱིང༌། །གནོད་སྦྱིན་དྲག་པོ་འབུམ་གྱི་ཚོགས་དང་བཅས། །དྲག་བྱེད་རྒྱལ་པོའི་སྐུ་ལ་བདག་བསྟོད་དོ། །ཧཱུྂ་༌། བཀའ་ཡི་འཁོར་ཚོགས་ལས་ཀྱི་གཉེར་འཛིན་པ། །ནག་པོ་སྟོང་ནི་ཀ་ཝུ་ཝ་པའི་གདོང༌། །ཤ་ཟ་འབུམ་ནི་འཕྲོག་བྱེད་རྔམ་པའི་མགོ། །མ་མོ་བྱེ་བ་གནོད་སྦྱིན་ཁྲི་ལ་སོགས། །སྤྲུལ་པའི་འཁོར་ཚོགས་རྣམས་ལ་བདག་བསྟོད་དོ། །ཧཱུྂ་༌། ཡང་སྤྲུལ་དཔལ་མགོན་བདུན་ཅུ་དྲེགས་པའི་དམག །ཉིང་སྤྲུལ་བྱ་གཅན་ཤ་ཟ་འབྱུང་པོའི་ཚོགས། །གསུང་སྤྲུལ་དུར་ཁྲོད་དྲེགས་པ་ཕོ་མོ་ཀླུ༑ ༑རྟེན་དང་བརྟེན་པར་རབ་བཅས་ཚོགས་ལ་བསྟོད། །ཕྱི་ནང་གསང་མཆོད་སྨན་རག་གཏོར་མར་བཅས། །དམ་རྫས་མཆོད་པའི་ཚོགས་རྣམས་དགྱེས་རོལ་ནས། །སངས་རྒྱས་བསྟན་སྲུང་འདུས་པའི་ཚོགས་རྣམས་ཀྱང༌། །རྣལ་འབྱོར་ཚེ་སྲིང་འདོད་དོན་དཔག་མེད་སྒྲུབ། །བསྟན་གནོད་ཕྱི་ནང་དགྲ་བགེགས་དྲག་པོས་སྒྲོལ། །བཅོལ་བའི་ཕྲིན་ལས་མ་ལུས་འགྲུབ་པར་མཛོད། །ཅེས་བསྟོད། བཟླས་པ་བྱ་བ་ནི། ཕྱུགས་ཆེན་མཚོན་གྱིས་བཀུམས་པའི་ཡན་ལག་མཆོག་གི་ཕྲེང་བ་གཞན་གྱིས་ལོངས་མ་སྤྱད་པ། གུ་གུལ་དང༌། ཤ་ཆེན་གྱིས་བདུག །ཨོཾ་རུ་ཙི་ར་མ་ཎི་པྲ་ཝརྟ་ཡ་ཧཱུྂ་ཕཊ།

ཅེས་པ་ལན་བདུན་གྱིས་སྦྱངས། ཨོཾ་ཧྲཱིཿཔདྨ་ནརྟེ་ཤྭ་རི་ཧཱུྂ། ཞེས་ཉེར་གཅིག་གིས་བྱིན་གྱིས་བརླབས། སླར་ཡང་མདུད་འཛིན་བླ་མ་ཡི་དམ་དབྱེར་མེད་དང༌། ཕྲེང་རྡོག་རྣམས་མ་ཧཱ་ཀཱ་ལཱ་རེ་རེར་གསལ་བར་དམིགས་ལ། ཨོཾ་ཨཱཿཧཱུྂ། བརྒྱ་རྩ་བརྒྱད་བཟླ། མགོན་པོ་རྣམས་འོད་དུ་ཞུ་བ་ངོ་བོ་བགྲང་ཕྲེང་ལ་རྣམ་པ་མི་མགོ་ཁྲག་འཛག་པ་རེ་རེའི་རྣམ་པར་གྱུར་པར་བསམ་ལ། བཟླས་པ་དངོས་ནི། བདག་བསྐྱེད་ཀྱི་ཐུགས་ཀའི་ས་བོན་ལས་སྔགས་ཀྱི་འོད་ཟེར་འཕྲོས། མདུན་གྱི་ཡེ་ཤེས་མགོན་པོའི་ཐུགས་ཀར་པད་ཉིའི་གདན་ལ་ཧཱུྂ་མཐིང་ནག་གི་མཐར་སྔགས་ཀྱིས་བསྐོར་བ་ལ་ཕོག །སྔོན་ཚེ་རྒྱལ་བའི་སྤྱན་སྔར་ཇི་ལྟར་ཞལ་གྱིས་བཞེས་པའི་དམ་བཅའ་མི་བསྙེལ་བའི་རྒྱུད་བསྐུལ། སླར་མགོན་པོའི་ཞལ་ནས་ཐོན་བདག་གི་ཞལ་དུ་ཞུགས་ཐུགས་ཀའི་སྔགས་ཕྲེང་ས་བོན་དང་བཅས་པ་ལ་ཐིམ་པས། རང་ཉིད་གང་འདོད་པའི་ཕྲིན་ལས་ཐམས་ཅད་མགོན་པོས་སྒྲུབ་པར་གྱུར་པར་བསམ་ལ། ཨོཾ་བཛྲ་ཀ་ཝུ་ཝ་ཝ་པ་མ་ཧཱ་ཀཱ་ལཱ་ཡ་ཧུཾ་ཧཱུྂ་ཕཊ྄། ཅེས་པ་ནི་གཙོ་བོའོ། །སླར་འཁོར་ལ་ནི། བདག་གི་ཐུགས་ཀའི་ཧཱུྂ་ལས་འོད་ཟེར་འཕྲོས། ཡེ་ཤེས་མགོན་པོའི་ཐུགས་ཀའི་ཧཱུྂ་ལ་ཐིམ་པས་ཐུགས་རྒྱུད་བསྐུལ། དེ་ལས་འོད་འཕྲོས་འཁོར་ཐམས་ཅད་ཀྱི་ཐུགས་ཀར་ཉི་མའི་གདན་ལ། ཡུམ་གཉིས་ལ་མཾ་རེ་རེ། སེང་གདོང་ལ་ཤཾ། གཞན་འཁོར་ཕོ་ཐམས་ཅད་ལ་ཧཱུྂ་དང་མོ་ཐམས་ཅད་ལ་བྷྱོ་རེ་རེའི་མཐར་རང་སྔགས་ཀྱིས་བསྐོར་བ་ལ་ཕོག །རྒྱུད་བསྐུལ་བདག་ལ་དགོས་པའི་ཕྲིན་ལས་ཐམས་ཅད་ཐོགས་མེད་དུ་སྒྲུབ་པར་གྱུར་པར་དམིགས་ལ། ཨོཾ་མ་ཧཱ་ཀཱ་ལཱ་གུ་ཎ་ཧྲྀ་ད་ཧཱུྂ་ཕཊ། ཨོཾ་མ་ཧཱ་ཀཱ་ལཱ་ཏྲཀྴད་ཛཿ ཨོཾ་མ་ཧཱ་ཀཱ་ལཱ་སུ་ཏྲི་ཡ་མ་དུ་ཛཿ བྱ་གདོང་གསུམ་མོ། །ཨོཾ་ཧཱུྂ་ཤྲཱི་དེ་ཝཱི་ཀཱ་ལཱི་ཀཱ་ལཱི་མ་ཧཱ་ཀཱ་ལཱི་ཧཱུྂ་བྷྱོ་ཛཿ ཡུམ་དམར་ནག་གོ། །ཨོཾ་མ་ཧཱ་ཀཱ་ལཱ་སིངྷ་མུ་ཁ་ཧཱུྂ་ཕཊ། ཤ་ཟའོ། །ཨོཾ་གྷིདྡ་སྱེ་ཧཱུྂ་ཕཊ། ཨོཾ་ག་རུ་ཌ་སྱཻཻ་ཧཱུྂ་ཕཊ།

ཨོཾ་ཀ་ཀཱ་སྱཻ་ཧཱུྂ་ཕཊ། ཨོཾ་ཨུལླུ་ཀ་སྱཻ་ཧཱུྂ་ཕཊ། ཨོཾ་བཱ་རཱ་ཧ་སྱཻ་ཧཱུྂ་ཕཊ། ཨོཾ་ཤྭ་ན་སྱཻ་ཧཱུྂ་ཕཊ། ཨོཾ་ཤྲིཾ་གཱ་ལ་སྱཻ་ཧཱུྂ་ཕཊ། ་ཨོཾ་བྱཱ་གྷྲ་སྱཻ་ཧཱུྂ་ཕཊ། མཁའ་འགྲོ་མ་བརྒྱད་དོ། །ཨོཾ་མ་ཧཱ་ཀཱ་ལཱ་ཀྵིཾ་ཀྵེ་ཏྲ་པཱ་ལ་བིགྷྣཱན་བི་ནཱ་ཡ་ཀ་ཧཱུྂ་ཕཊ། ཕྱག་དྲུག་པའོ། །ཨོཾ་བཛྲ་མ་ཧཱ་ཀཱ་ལཱ་ཡ་ཧཱུྂ་ཕཊ། གུར་མགོན་ནོ། །ཨོཾ་མ་ཧཱ་ཀཱ་ལཱ་ཀཱ་ལཱ་བི་ཀཱ་ལ་རཱ་ཏྲི་ཏ་ཧཱུྂ་ཕཊ། ཞལ་བཞི་པའོ། །ཨོཾ་མ་ཧཱ་ཀཱ་ལཱ་དུ་བེཾ་ནི་ཛ་ཧཱུྂ་ཕཊ། བེང་ངོ༌། །ཨོཾ་མ་ཧཱ་ཀཱ་ལཱ་ག་ཎ་གུ་ཧྱ་རཾ་སིདྡྷི་ཧཾའུ། མ་ནིང་ངོ༌། །ཨོཾ་མ་ཧཱ་ཀཱ་ལཱ་ཏྲི་ཡཾ་ཛཿ སྟག་ཞོན་ནོ། །ཨོཾ་མ་ཧཱ་ཀཱ་ལཱ་བཻ་ཤྲ་མ་ཎཱ་ཡ་ཧཱུྂ་ཕཊ། དྲག་བྱེད་དོ། །ཨོཾ་མ་ཧཱ་ཀཱ་ལཱི་ཧཱུྂ་ཕཊ། འཁོར་མོ་རྒྱུད་ཐམས་ཅད་དོ། །ཨོཾ་ཀརྨ་མ་ཧཱ་ཀཱ་ལཱ་ཧཱུྂ་ཕཊ། ཕོ་རྒྱུད་ཐམས་ཅད་དོ། །གཙོ་འཁོར་ཐུན་མོང་དུ་ལས་འཆོལ་གྱི་སྔགས་རིང་ནི། ཨོཾ་ཤྲཱི་བཛྲ་མ་ཧཱ་ཀཱ་ལཱ་ཡ། ཤཱ་ས་ན་ཨུ་པ་ཧཱ་རི་ཎི། ཨེ་ཥ་ཨ་པཉྩི་མ་ཀཱ་ལོ་ཨ་ཡཾ་ཨི་དཾ་རཏྣ་ཏྲ་ཡཱ་ཡ། ཨ་པ་ཀཱ་རི་ཎཾ། ཡ་དི་པྲ་ཏིཛྙཱ་སྨ་ར་སི་ཏ་དཱ། ཨི་དཾ་དུཥྚཱཾ་ཁ་ཁ་ཁཱ་ཧི་ཁཱ་ཧི། མ་ར་མ་ར། གྲྀཧྞ་གྲྀཧྞ། བྷནྡྷ་བྷནྡྷ། ཧ་ན་ཧ་ན། ད་ཧ་ད་ཧ། པ་ཙ་པ་ཙ། དི་ན་མེ་ཀེ་ན། མཱ་ར་ཡ་ཧཱུྂ་ཕཊ་ཧཱུྂ། ཞེས་པའོ།་་་་་མདུན་བསྐྱེད་བསྡུ་བའི་དམིགས་པ་མན་ངག་ལྟར་མཆན༑ ཐུན་མཚམས་སུ་ཚོགས་ཀྱི་མཆོད་པ་ནི། ཐབས་ཀྱི་རྫས་གཡས། ཤེས་རབ་ཀྱི་རྫས་གཡོན། ཟུང་འཇུག་གི་རྫས་དབུས་སུ་བཤམས། བདག་གི་ཐུགས་ཀའི་ཧཱུྂ་ལས་རཾ་ཡཾ་ཁཾ་གསུམ་འཕྲོས་པས་ཚོགས་རྫས་རྣམས་ལ་ཐིམ་མ་ཐག །རཾ་ལས་མེ་བྱུང་བས་ཚོགས་ཀྱི་དངོས་འཛིན་མ་དག་པའི་ཉེས་སྐྱོན་ཐམས་ཅད་བསྲེགས། །ཡཾ་ལས་རླུང་བྱུང་བས་ཚོགས་ཀྱི་བག་ཆགས་ཁ་ན་མ་ཐོ་བའི་དྲི་མ་ཐམས་ཅད་གཏོར། ཁཾ་ལས་ཆུ་བྱུང་བས་གཉིས་འཛིན་འཁྲུལ་བློའི་ཉེས་པ་ཐམས་ཅད་སྦྱངས་པར་དམིགས་ལ། རཾ་ཡཾ་ཁཾ། ལན་གསུམ་བརྗོད། སླར་ཨོཾ་ཨཱཿཧཱུྂ་གསུམ་སྤྲོས་པས།

ཨོཾ་གྱི་འོད་ཟེར་གྱིས་ཞེ་སྡང་ལས་གྱུར་པའི་དྲི་མ་སྦྱངས་ནས་ཚོགས་རྫས་བདུད་རྩི་དཀར་པོར་གྱུར། ཨཱཿཡི་འོད་ཟེར་གྱིས་འདོད་ཆགས་ལས་གྱུར་པའི་དྲི་མ་སྦྱངས་ནས་ཚོགས་རྫས་བདུད་རྩི་དམར་པོར་གྱུར། ཧཱུྂ་གི་འོད་ཟེར་གྱིས་གཏི་མུག་ལས་གྱུར་པའི་དྲི་མ་སྦྱངས་ནས་ཚོགས་རྫས་བདུད་རྩི་སྔོན་པོར་གྱུར། ཅེས་དང༌། ཨོཾ་ཨཱཿཧཱུྂ། ལན་གསུམ་བརྗོད། སླར་ཧ་ཧོཿཧྲཱིཿཞེས་བརྗོད་པས་ཚོགས་ཀྱི་འཁོར་ལོ་སྦྱང་སྤེལ་སྦར་བས་ཟག་པ་མེད་པའི་འདོད་ཡོན་ལོངས་སྤྱོད་ཀྱི་རང་བཞིན་དུ་གྱུར། ཅེས་དང༌། ཧ་ཧོཿཧྲཱིཿ ལན་གསུམ་བརྗོད། ཚོགས་ཕུད་གཏོར་མར་སྒྲོན། སྨན་རཀ་བྲན་ལ། ཧཱུྂ་༌། བཟའ་དང་བཅའ་དང་བཏུང་བའི་ཚོགས༑ ༑མ་ཚང་མེད་པའི་འདོད་ཡོན་བཅས། །ཁ་དོག་དྲི་རོ་བཅུད་ལྡན་པའི། །ཚོགས་ཀྱི་མཆོད་པ་རྒྱ་ཆེན་འདི། །དྲིན་ཅན་རྩ་བའི་བླ་མ་ལ། །བརྒྱུད་པའི་ཚོགས་ཀྱིས་བསྐོར་བའི་དྲུང༌༑ ༑གཉིས་མེད་ངང་དུ་འབུལ་ལགས་ན། །བླང་དོར་མེད་པར་བཞེས་ནས་ཀྱང༌། །དམིགས་པ་མེད་པའི་ཐུགས་རྗེ་ཡིས། །ཟག་པ་མེད་པའི་དངོས་གྲུབ་སྩོལ། །ཧཱུྂ་༌། བཟའ་དང་བཅའ་དང་བཏུང་བའི་ཚོགས། །མ་ཚང་མེད་པའི་འདོད་ཡོན་བཅས། །ཁ་དོག་དྲི་རོ་བཅུད་ལྡན་པའི། །ཚོགས་ཀྱི་མཆོད་པ་རྒྱ་ཆེན་འདི། །ཡི་དམ་དཔྱིད་ཀྱི་རྒྱལ་མོ་དང༌། །ཡུམ་ཆེན་རྡོ་རྗེ་ཕག་མོར་བཅས། །མཁའ་འགྲོ་མཛེས་མ་དུམ་སྐྱེས་མ། །གཟུགས་ཅན་མ་སོགས་འཁོར་བཅས་ལ། །གཉིས་མེད་ངང་དུ་འབུལ་ལགས་ན། །བླང་དོར་མེད་པར་བཞེས་ནས་ཀྱང༌། །དམིགས་པ་མེད་པའི་ཐུགས་རྗེ་ཡིས། །ཟག་པ་མེད་པའི་དངོས་གྲུབ་སྩོལ། །ཧཱུྂ་༌། བཟའ་དང་བཅའ་དང་བཏུང་བའི་ཚོགས། །མ་ཚང་མེད་པའི་འདོད་ཡོན་བཅས། །ཁ་དོག་དྲི་རོ་བཅུད་ལྡན་པའི། ། ཚོགས་ཀྱི་མཆོད་པ་རྒྱ་ཆེན་འདི། །རྡོ་རྗེ་ནག་པོ་ཆེན་པོ་དང༌། །སྐུ་གསུང་ཐུགས་སྤྲུལ་བྱ་རོག་གདོང༌། །ཡུམ་ཆེན་རྩ་འཇིབ་ཙཎྜི་ཀ །སེང་གདོང་མཁའ་འགྲོ་བརྒྱད་རྣམས་ལ། །གཉིས་མེད་ངང་དུ་འབུལ་ལགས་ན། །བླང་དོར་མེད་པར་བཞེས་ནས་ཀྱང༌། །དམིགས་པ་མེད་པའི་ཐུགས་རྗེ་ཡིས། །ཟག་པ་མེད་པའི་དངོས་གྲུབ་སྩོལ། །ཧཱུྂ་༌།

བཟའ་དང་བཅའ་དང་བཏུང་བའི་ཚོགས། །མ་ཚང་མེད་པའི་འདོད་ཡོན་བཅས། །ཁ་དོག་དྲི་རོ་བཅུད་ལྡན་པའི། །ཚོགས་ཀྱི་མཆོད་པ་རྒྱ་ཆེན་འདི། །ཕྱག་དྲུག་མགོན་པོ་གུར་གྱི་མགོན། །སྟོབས་འཕྲོག་ནག་པོ་བེང་ཆེན་དང༌། །མ་ནིང་ནག་པོ་སྟག་ཞོན་བཅས། །དྲག་བྱེད་རང་རང་འཁོར་བཅས་ལ། །གཉིས་མེད་ངང་དུ་འབུལ་ལགས་ན། བླང་དོར་མེད་པར་བཞེས་སུ་གསོལ༑ ༑དམིགས་པ་མེད་པའི་ཐུགས་རྗེ་ཡིས། །ཟག་པ་མེད་པའི་དངོས་གྲུབ་སྩོལ། །ཧཱུྂ་༌། བཟའ་དང་བཅའ་དང་བཏུང་བའི་ཚོགས། །མ་ཚང་མེད་པའི་འདོད་ཡོན་བཅས། །ཁ་དོག་དྲི་རོ་བཅུད་ལྡན་པའི། །ཚོགས་ཀྱི་མཆོད་པ་རྒྱ་ཆེན་འདི། །ནག་པོ་སྟོང་དང་ཤ་ཟ་འབུམ། །མ་མོ་བྱེ་བ་གནོད་སྦྱིན་ཁྲི། །དཔལ་མགོན་བདུན་ཅུ་དྲེགས་པའི་ཚོགས། །བྱ་གཅན་འཁོར་ཚོགས་རྒྱ་མཚོ་ལ། །གཉིས་མེད་ངང་དུ་འབུལ་ལགས་ན། །བླང་དོར་མེད་པར་བཞེས་ནས་ཀྱང༌། །དམིགས་པ་མེད་པའི་ཐུགས་རྗེ་ཡིས། །ཟག་པ་མེད་པའི་དངོས་གྲུབ་སྩོལ། །ཨོཾ་གུ་རུ་དེ་ཝ་ཌཱ་ཀི་ནཱི་དྷརྨ་པཱ་ལ་ས་པ་རི་ཝཱ་ར་ག་ཎ་ཙཀྲ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྂ། ཞེས་འབུལ། ཐུགས་དམ་བསྐང་བ་ནི། ཧཱུྂ་༌། བསྐང་ངོ་བསྐལ་པས་ཐུགས་དམ་བསྐང༌། །ལྷ་ཆེན་ཡེ་ཤེས་མགོན་པོ་ཡི༑ ༑ཐུགས་དམ་གཉན་པོ་དུས་འདིར་སྐོང༌། །རྟ་ལུག་གཡག་ཁྱི་ནག་པོའི་ཚོགས། །ཕྱི་ཡི་རྟེན་གྱིས་ཐུགས་དམ་བསྐང༌། །འདོད་ཡོན་བྱ་རོག་རྒྱལ་མཚན་བཅས། །ནང་གི་རྟེན་གྱིས་ཐུགས་དམ་བསྐང༌། །གྲི་རྒོད་སྙིང་དམར་ཆས་སུ་བཅུག །གསང་བའི་རྟེན་གྱིས་ཐུགས་དམ་བསྐང༌། །འབོད་རྦད་བསད་ཟློག་མནན་སྲེག་རྫས། །མཐུན་པའི་རྟེན་གྱིས་ཐུགས་དམ་བསྐང༌༑ ༑དར་ནག་བྷནྡྷ་རཀྟ་སོགས། །རྟེན་པའི་རྫས་ཀྱིས་ཐུགས་དམ་བསྐང༌། །གསེར་སྐྱེམས་སྨན་རཀ་གཏོར་མར་བཅས། །མཆོད་པའི་རྫས་ཀྱིས་ཐུགས་དམ་བསྐང༌། །ཧཱུྂ་༌། རྡོ་རྗེ་སྲིན་པོའི་སྤྲུལ་པ་ཡུམ། ་་༌།སེང་གདོང་མཁའ་འགྲོ་བརྒྱད་དང་ནི། །ཕྱག་དྲུག་གུར་ཞལ་བེང་མ་ནིང༌། །སྟག་ཞོན་དྲག་བྱེད་ནག་པོ་སྟོང༌། །ཤ་ཟ་འབུམ་དང་མ་མོ་བྱེ། །གནོད་སྦྱིན་ཁྲི་སོགས་སྤྲུལ་པའི་འཁོར། །དམ་ཅན་སྲུང་མའི་ཚོགས་བཅས་རྣམས། །མཐུན་པའི་རྫས་ཀྱིས་ཐུགས་དམ་བསྐང༌། །འབོད་པའི་དམ་རྫས་ཡིན་པའི་ཕྱིར། །གཡབ་དར་ནག་པོས་ཐུགས་དམ་བསྐང༌། །གཤེགས་པའི་དམ་རྫས་ཡིན་པའི་ཕྱིར། །དབྱངས་རྔ་རོལ་མོས་ཐུགས་དམ་བསྐང༌། །གནས་ཀྱི་དམ་རྫས་ཡིན་པའི་ཕྱིར། །ཐོད་མཁར་འབར་བས་ཐུགས་དམ་བསྐང༌། །བཞུགས་པའི་དམ་རྫས་ཡིན་པའི་ཕྱིར། །པད་ཉི་རོ་ཡི་ཐུགས་དམ་བསྐང༌། །དགྱེས་པའི་དམ་རྫས་ཡིན་པའི་ཕྱིར། །བདུད་རྩི་སྨན་གྱིས་ཐུགས་དམ་བསྐང༌། །ངོམ་པའི་དམ་རྫས་ཡིན་པའི་ཕྱིར། །དམར་ཆེན་རཀྟས་ཐུགས་དམ་བསྐང༌། །ཚིམ་པའི་དམ་རྫས་ཡིན་པའི་ཕྱིར། །དཔལ་གྱི་གཏོར་མས་ཐུགས་དམ་བསྐང༌། །མཐུན་པའི་དམ་རྫས་ཡིན་པའི་ཕྱིར། །སྣ་ཚོགས་ནོར་གྱིས་ཐུགས་དམ་བསྐང༌། །རྟེན་པའི་དམ་རྫས་ཡིན་པའི་ཕྱིར། །རྟེན་རྫས་མང་པོས་ཐུགས་དམ་བསྐང༌། །བཟའ་བའི་དམ་རྫས་ཡིན་པའི་ཕྱིར། །ཤ་ཆེན་རྣམ་ལྔས་ཐུགས་དམ་བསྐང༌༑ ༑བཏུང་བའི་དམ་རྫས་ཡིན་པའི་ཕྱིར། །བདུད་རྩི་རྣམ་ལྔས་ཐུགས་དམ་བསྐང༌། །མཆོད་པའི་དམ་རྫས་ཡིན་པའི་ཕྱིར། །ཕྱི་ནང་གསང་བས་ཐུགས་དམ་བསྐང༌། །སྐུ་ཡི་ཐུགས་དམ་བསྐང་བའི་ཕྱིར། །ཕྱག་རྒྱ་གསལ་རྫོགས་ཐུགས་དམ་བསྐང༌། །གསུང་གི་ཐུགས་དམ་བསྐང་བའི་ཕྱིར། །རླུང་སྔགས་བཟླས་པས་ཐུགས་དམ་བསྐང༌། །ཐུགས་ཀྱི་ཐུགས་དམ་བསྐང་བའི་ཕྱིར༑ ༑ཏིང་འཛིན་བརྟན་པས་ཐུགས་དམ་བསྐང༌། །ཡོན་ཏན་ཐུགས་དམ་བསྐང་བའི་ཕྱིར། །འདོད་ཡོན་འབྱོར་པས་ཐུགས་དམ་བསྐང༌། །ཕྲིན་ལས་ཐུགས་དམ་བསྐང་བའི་ཕྱིར། །ལས་སྦྱོར་འབད་པས་ཐུགས་དམ་བསྐང༌། །བསྐང་ངོ་གསོལ་ལོ་མཆོད་པར་བགྱི། །ཐུགས་དམ་སྐོང་ལ་དངོས་གྲུབ་སྩོལ། །ཅེས་བརྗོད།

བཤགས་པ་བྱ་བ་ནི། ཧོཿ ལྷ་ཆེན་རྡོ་རྗེ་སྲིན་པོ་སྤྲུལ་འཁོར་ཡུམ༑ ༑ནག་པོ་མཆེད་བདུན་དམ་ཅན་རྒྱ་མཚོའི་ཚོགས། །ཁྱེད་རྣམས་ཡེ་ནས་མངོན་པར་སངས་རྒྱས་ཀྱང༌། །གདུག་པ་འདུལ་སླད་དྲག་པོའི་སྐུར་བསྟན་པ། །ཡེ་ཤེས་སྤྱན་ལྡན་དུས་གསུམ་མཁྱེན་ཅིང་གཟིགས། །ལེགས་ཉེས་སྟངས་གཅོད་དམ་ཚིག་བྱ་ར་བྱེད། །བདག་ཅག་བླུན་རྨོངས་མ་རིག་འཁྲུལ་པ་ཡི། །ལས་དང་ཉོན་མོངས་བག་ཆགས་ཀྱིས་དཀྲུགས་པས། །ནག་པོ་ཆེན་པོ་བསྒྲུབ་པར་དམ་བཅས་ཀྱང༌། །སྐུའི་ཕྱག་རྒྱ་མ་གསལ་དོན་མ་རྟོགས། །སྔགས་ཀྱི་བཟླས་བརྗོད་མ་དག་ཆད་ལྷག་འཁྲུལ། །ཡིད་ཀྱི་ཏིང་འཛིན་བྱིང་རྒོད་རྟོག་པས་སླད། །དམ་རྫས་མ་ཚང་རྟེན་རྫས་མ་འཚོག་དང༌། །རྒྱུ་ཆུང་ཕུད་ཉམས་འབག་བཙོག་དྲི་མས་གོས། །དུས་ཀྱི་མཆོད་གཏོར་འགྱང་ཞིང་ཆག་པ་དང༌། །བསྙེན་སྒྲུབ་གཡེལ་ཞིང་ལས་སྦྱོར་སྐྱེངས་དྲེད་འཛོལ། །ཆོ་ག་ལྷག་ཆད་མ་འབྱོར་མ་རྙེད་སོགས། །རྩ་བ་སྦོམ་པོ་ཡན་ལག་དམ་ལས་འགལ། །མདོར་ན་དམ་ཅན་སྲུང་མ་ཁྱེད་རྣམས་ཀྱི། །སྐུ་གསུང་ཐུགས་དང་འགལ་བ་ཅི་མཆིས་པ། །རང་གནོང་འགྱོད་པའི་སེམས་ཀྱིས་མཐོལ་ལོ་བཤགས། །མཐོལ་བཤགས་བཟོད་པ་དང་དུ་བཞེས་ནས་ཀྱང༌། །འཕྲལ་དང་ཡུན་གྱི་སྒྲིབ་པར་མི་འགྱུར་བར། །ཚངས་ཞིང་བཟོད་པས་དངོས་གྲུབ་བདག་ལ་སྩོལ། །ཨོཾ་ཤྲཱི་བཛྲ་མ་ཧཱ་ཀཱ་ལཱ་ས་མ་ཡ། མ་ནུ་པཱ་ལ་ཡ། སོགས་ཡི་གེ་བརྒྱ་པ་ལན་གསུམ་བརྗོད། ཁ་ན་མ་ཐོ་ཞིང་ཐ་མལ་པའི་ཀུན་ཏུ་སྤྱོད་པ་མེད་པར་ཚོགས་ལ་ལོངས་སྤྱད། ལྷག་མ་བསྡུས་པར་སྨན་དང་རཀྟ་བྲན། མེ་སྒྲོན་བཙུགས་ལ། ཨ་ཀཱ་རོ་ལན་གསུམ་དང༌། ཧོཿ དཔལ་ཆེན་ཁྲག་འཐུང་ལྷ་ཚོགས་ཀྱི། །བཀའ་ཉན་ལྷག་མར་དབང་བའི་འཁོར། །གིང་དང་ལངྐ་ཕོ་ཉའི་ཚོགས། །དྲེགས་པ་ཤ་ཟ་ཡི་དྭགས་གདོན། །འབྱུང་པོ་མ་སྲིང་གྲངས་མེད་ཚོགས། །ཤ་ལ་འགའ་བས་ཤ་ལ་ཟོ། །ཁྲག་ལ་དགྱེས་པས་ཁྲག་ལ་འཐུང༌། །རུས་ལ་དགྱེས་པས་རུས་ལ་མུར། །ཆང་ལ་དགྱེས་པས་མྱོས་བྱེད་རོལ། །བཟའ་དང་བཅའ་དང་བཏུང་བའི་ཚོགས། །འདོད་དགུའི་ལོངས་སྤྱོད་འདི་བཞེས་ལ། །རྡོ་རྗེ་སྲིན་པོའི་བཀའ་མ་བཅག

།རྣལ་འབྱོར་བདག་གི་དམ་མ་འདྲལ༑ ༑བསྟན་ལ་གནོད་པའི་དགྲ་བགེགས་དང༌། །བདག་ལ་སྡང་བའི་ཉེས་བྱེད་དང༌། །ལྷ་ལ་དམོད་པའི་མ་རུངས་དང༌། །དམ་ལ་ལྡོག་པའི་དམ་ཉམས་དང༌། །མཚམས་མེད་པ་ཡི་སྡིག་ཅན་སོགས། །བསྒྲལ་བའི་ཞིང་དུ་གྱུར་པ་རྣམས། །སྐད་ཅིག་ཉིད་ལ་བཀུག་ནས་ཀྱང༌། །གསོད་གཏུབ་ཤ་ཁྲག་རུས་པར་བཅས། །དྲེགས་པ་རྣམས་ཀྱི་རྔམས་ཟས་གྱིས། །བཅོལ་བའི་ལས་ཀུན་ཁྱོད་ཀྱིས་སྒྲུབས། །ཨོཾ་མ་ཧཱ་ཀཱ་ལཱ་ཨུ་ཙྪིཥྚ་པ་ཏི་སརྦ་ཁ་ཁ་ཁཱ་ཧི་ཁཱ་ཧི། ཞེས་གཙང་སར་དོར་རོ། །ལས་སྦྱོར་གཏོར་ཟློག །སྲུང་ཟློག །བསད་པ། སྲེག་མནན། འཕང་བ་སོགས་ལས་རབ་འབྱམས་སྒྲུབ་པ་རྣམས་འདིར་བྱ་བ་ཡིན་ནོ། །ཐུན་མཐར་གཏོར་མ་དྲག་པོར་འཕང་བ་སོགས་ནི་མགོན་པོ་བརྒྱད་ཀྱི་དངོས་གྲུབ་སྲུང་ཟློག་མན་ངག་དགྲ་བགེགས་ངེས་པར་འཇོམས་པར་བྱེད་པ་གནམ་ལྕགས་འབར་བའི་མཚོན་ཆར་བཤད་པ་ལྟར་བྱས་ལ། འདིར་ནི་བསྙེན་སྒྲུབ་དུས་གཏོར་སོགས་ཀྱི་སྐབས་ཐུན་མཐར་གཏོར་མ་འབུལ་བ་ནི། ཐུན་གྱི་གཏོར་མ་ཨོང་སྐྱུ་མང་པོས་བསྐོར་བ་ཤ་ཁྲག་གིས་བརྒྱན་པ་མེ་དམར་དང་ལྡན་པ་སྟེགས་ཀྱི་ཁར་བཤམས། རཀྟ་བྲན་ལ་འགུགས་དབྱེ་ལན་གསུམ་སོགས་བྱས་རྗེས། སྨན་རཀ་བྲན། ཨོཾ་ཨཱཿཧཱུྂ་ཧ་ཧོཿཧྲཱིཿ ལན་གསུམ་གྱི་བྱིན་གྱིས་བརླབས། ལས་འཆོལ་སྔགས་རིང་གི་མཐར། ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། ལན་གསུམ་བདུན་ཉེར་གཅིག་སོགས་ལོང་སྐབས་བསྟུན་པས་དངོས་སུ་འབུལ་བ་ནི། ཧཱུྂ་༌། རང་བཞིན་གནས་དང་འོག་མིན་ཆོས་ཀྱི་དབྱིངས། །གནས་དང་ཡུལ་ཆེན་དུར་ཁྲོད་ཆེ་རྣམས་ནས། །རྡོ་རྗེ་ནག་པོ་ཆེན་པོ་མཆེད་བརྒྱད་པོ། །རང་རང་ཡུམ་དང་སྤྲུལ་འཁོར་བཅས་པ་རྣམས༑ ༑སྐད་ཅིག་ཉིད་ལ་སྒྲུབ་མཆོད་གནས་འདིར་གཤེགས། །མཐུན་པའི་དམ་རྫས་སྨན་རཀ་གཏོར་མ་དང༌། །དགྲ་བགེགས་ཤ་ཁྲག་འདོད་ཡོན་མཁོ་དགུའི་རྫས། །མ་ཚང་མེད་པ་བྱིན་གྱི་བརླབས་པ་འདི། །ལྷ་ཆེན་མ་ཧཱ་ཀཱ་ལཱའི་ཚོགས་ལ་འབུལ། །སྔར་བཅོལ་ལས་བསྒྲུབས་གཏང་རག་གཉན་པོ་འབུལ། །ཕྱི་བཅོལ་ལས་ཀྱི་ཞུ་སྐྱེམས་དག་ཀྱང་འདི། །ད་བཅོལ་ལས་ཀྱི་གཉེར་ཟས་དམ་པར་བསྔོ། །བཞེས་ཤིག་རོལ་ཅིག་སྣོམས་ཤིག་ནག་པོའི་ཚོགས། །སྔོན་ཚེ་རྒྱལ་བའི་སྤྱན་སྔར་ཁས་བླངས་ཤིང༌། །ད་ལྟ་རྣལ་འབྱོར་བདག་གི་བཅོལ་བའི་ལས། །སངས་རྒྱས་བསྟན་སྲུངས་དཀོན་མཆོག་དབུ་འཕང་བསྟོད། །དགེ་འདུན་སྡེ་སྐྱོངས་རྣལ་འབྱོར་ཚེ་སྲོག་སྲིངས། །སྡང་བའི་དགྲ་སོད་གནོད་པའི་བགེགས་དཔུང་ཐུལ། །བདག་འདོད་འབྲས་བུ་དུས་འདིར་མཆིས་པར་མཛོད། །ཅེས་ཐོག་སྟེང་སོགས་གཙང་སར་རམ་ལྷོ་ནུབ་མཚམས་སུ་འབུལ།

གཏང་རག་ཏུ། ཨོཾ་ཨཥྚ་མ་ཧཱ་ཀཱ་ལཱ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། ནས། ཤཔདའི་བར་གྱིས་མཆོད། ཧཱུྂ་༌། དཔལ་ལྡན་མ་ཧཱ་ཀཱ་ལཱ་ནག་པོ་བརྒྱད། །བསྟན་སྲུང་ཚོགས་ཀྱིས་བསྐོར་བའི་མཐུ་སྟོབས་ཅན། །ཕྱོགས་བཅུར་རྒྱུ་བའི་མ་རུངས་སེམས་ལྡན་རྣམས། །མ་ལུས་ཚར་གཅོད་མཛད་ལ་ཕྱག་འཚལ་བསྟོད༑ ༑ཅེས་དང༌། བདག་གིས་མ་འབྱོར་མ་རྙེད་སོགས། །ནོངས་པའི་དྲི་མ་གང་མཆིས་པ། །དེ་ཀུན་འགྱོད་པས་བཤགས་བགྱིད་ན། །བཟོད་པར་བཞེས་ལ་ཚངས་པར་མཛོད། །ཅེས་དང་ཡིག་བརྒྱ་བརྗོད། ནུབ་ཐ་མ་ཡིན་ན། ཨོཾ། རྡོ་རྗེ་ནག་པོ་ཆེན་པོའི་ཚོགས། །འདིར་གཤེགས་བདག་འདོད་བསྐངས་ཟིན་གྱི། །རང་རང་གནས་སུ་གཤེགས་ནས་ཀྱང༌། །གང་ཚེ་སྤྱན་དྲངས་མྱུར་འབྱོན་གསོལ༑ ༑ཨོཾ་ཨཥྚ་བཛྲ་མ་ཧཱ་ཀཱ་ལཱ་ས་པ་རི་ཝཱ་ར་བཛྲ་མུཿ ཡེ་ཤེས་ཀྱི་མགོན་པོ་མཆེད་བརྒྱད་སྤྱན་དྲངས་པའི་ཡེ་ཤེས་པ་རྣམས་རང་བཞིན་གྱི་གནས་སུ་གཤེགས། དམ་ཚིག་པ་སྲུང་འཁོར་དུར་ཁྲོད་གཞལ་ཡས་ཁང་རྣམས་འཁོར་རྣམས་ལ་ཐིམ། འཁོར་རྣམས་མགོན་པོ་བརྒྱད་ལ་ཐིམ། དེ་རྣམས་གཙོ་བོ་ལ་ཐིམ། གཙོ་བོ་ཐུགས་ཀའི་ཧཱུྂ་ལ་ཐིམ། ཧཱུྂ་ཡིག་རང་གི་སྲོག་རྩོལ་ནང་དུ་འཇུག་པ་དང་ལྷན་ཅིག་རང་གི་ཐུགས་ཀའི་ཧཱུྂ་ལ་ཐིམ་པར་གྱུར་པར་བསམ། ཤིས་བརྗོད་དང་བསྔོ་བ་སྨོན་ལམ་བྱིན་ཆགས་པར་བྱ་ཞིང༌། ལས་ཀྱི་རྗེས་མི་མངོན་པར་བྱ། བྲིས་འབུར་གྱི་སྐུའི་རྟེན་ཡོད་ན། དམ་ཡེ་ལྷན་ཅིག་དེ་དག་ལ་བསྟིམས་ཤིང་བརྟན་བཞུགས་བྱའོ། །སྨྲས་པ། རྒྱལ་ཀུན་བསྟན་སྲུང་རྡོ་རྗེ་ནག་པོ་ཆེ། །བརྒྱད་ཀྱི་ལས་རིམ་ཕྲིན་ལས་འདོད་འཇོ་ཞེས། །ཚིག་དོན་རྣམ་བཀྲ་རྒྱས་བསྡུས་འཚམ་པ་སྟེ། །ཆོས་ཀྱི་གྲགས་པས་ལེགས་བཤད་ལང་ཚོ་ངོམ། །འདི་ནི་གནས་སྐབས་མཐར་ཐུག་ཐམས་ཅད་ཀྱི། །ས་དང་ལམ་གྱི་བར་གཅོད་བསྲུང་བ་དང༌། །ཞིང་བཅུ་ཚར་གཅོད་བསྟན་པ་བསྲུང་བ་ལ། །གཅེས་པར་འཛིན་ཅིང་ཉམས་སུ་བླང་བྱར་རིགས། །བློ་གྲོས་ལང་ཚོ་རྒུད་བའི་མཛའ་ན་མོ། །རིག་ལམ་དུ་མའི་རྒྱན་མང་མི་ལྡན་པར། །ལེགས་བཤད་ཟུར་མིག་གཡོ་བའི་བློ་ལྡན་གཞན། །མཛའ་བོར་བརྟེན་འདོད་ག་ཞེའི་གནས་མིན་ནམ། །དེ་ལྟར་བསྟན་སྲུང་མཆོད་པའི་ཐབས། །འདི་ཀོ་རྣམ་དག་ཐུབ་པའི་བསྟན། །སྲུང་བྱེད་རྡོ་རྗེ་པྲ་ཀཱ་ར། །ཉིད་དུ་བསམ་པའི་རྣམ་དཀར་ནི། །ཀུ་མུ་ར་ལ་སྡང་བ་གང༌། །འགྲོ་ལ་སྦྱིན་ནོ་མཆོག་ཐོབ་ཤོག

།དེ་ལྟར་ཐུབ་པའི་བསྟན་པ་སྲུང་བ་དཔལ་ཡེ་ཤེས་ཀྱི་མགོན་པོ་བརྒྱད་ཀྱི་ཕྲིན་ལས་དངོས་གྲུབ་ཀྱི་འདོད་པ་འཇོ་བ་འདི་ཉིད་ཀྱང༌། རང་རེའི་ཆོས་སྲས་མངའ་རིས་སྟོད་ཀྱི་སྤོང་བ་པ་བློ་གྲོས་ཀྱི་ནོར་དང་ལྡན་པ། འོན་རིན་ཆེན་བྲག་གི་གདན་ས་པ། བླ་མ་དཀོན་མཆོག་ལྷུན་གྲུབ་ཀྱིས་ཡང་དང་ཡང་དུ་ནན་གྱིས་བསྐུལ་བའི་ངོར། དབུར་སྟོད་འབྲི་གུང་དུ་སོན་པ་སྐྱུ་རའི་རིགས་ལས། ཤཱཀྱའི་སྲས་དགེ་སློང་རྡོ་རྗེ་འཛིན་པ་རིགས་ལམ་བཅུ་ཕྲག་སྨྲ་བའི་རོ་འཛིན་རྣམ་པར་བཀྲ་བ། རིག་འཛིན་ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་བའི་སྡེས། འདི་ཉིད་ཀྱི་ལས་རིམ་སྔ་མ་ལས། ལྷ་བསྐྱེད་ཚུལ་གོ་རིམ་ཅུང་ཟད་བསྒྱུར་ཞིང་ཚིག་གི་ཕྲེང་བ་ཡང་ཅི་རིགས་པ་སྤེལ་ཏེ། ཤིང་ཁམས་ལུག་གི་ལོ་ཆུ་ཤེལ་གྱི་དབང་པོ་ཐ་དཀར་གྱི་དགའ་མ་དང་ལྷན་ཅིག་བརྩེ་བའི་རེས་སུ་བབ་པ་དཀར་པོའི་བཟང་པོ་གཉིས་པའི་དུས་དགེ་བར། དབུར་སྟོད་འབྲི་དམ་པ་ཆོས་ཕྱུག་གི་ཀླུང་ཕོ་བྲང་སྲ་བརྟན་རྡོ་རྗེའི་གནས་མཆོག་ཅེས་སམ། རྩེ་བ་གཞིས་ཀར་མགྱོགས་པར་སྦྱར་བ་བསྟན་འགྲོའི་དཔལ་དུ་སྨོན་ལམ་བཏབ་པའོ།། །།མངྒ་ལཾ།། 