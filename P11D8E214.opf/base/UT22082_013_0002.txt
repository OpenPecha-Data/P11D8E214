༄༅། །ཟབ་ལམ་ནཱ་རོའི་ཆོས་དྲུག་གི་ཁྲིད་ཀྱི་ལག་ལེན་གསལ་བར་བཤད་པ་ནཱ་རོ་ཞབས་ཀྱི་ཞལ་གྱི་ལུང་བཟང་པོ་ཞེས་བྱ་བ་བཞུགས་སོ།།

ཟབ་ལམ་ནཱ་རོའི་ཆོས་དྲུག་གི་ཁྲིད་ཀྱི་ལག་ལེན་གསལ་བར་བཤད་པ་ནཱ་རོ་ཞབས་ཀྱི་ཞལ་གྱི་ལུང་བཟང་པོ་ཞེས་བྱ་བ། རྩ་བའི་བླ་མ་རྡོ་རྗེ་འཆང་ཆེན་པོ་དང་རྗེ་བཙུན་འཇམ་པའི་དབྱངས་ཐ་མི་དད་པ་ལ་གུས་པ་ཆེན་པོས་ཕྱག་འཚལ་ལོ། །བདེ་སྟོང་ཟུང་འཇུག་མཆོག་གི་གཏུམ་མོ་ཨེ་ཝཾ་རང་བཞིན་ལྷུན་གྲུབ་དངོས། །གཅིག་དང་དུ་མའི་མཐར་འཛིན་སྤངས་ཀྱང་རྣམ་ཀུན་མཆོག་ལྡན་འོད་གསལ་སྐུ། །སྒྲ་དང་སྒྲ་མིན་བརྗོད་པ་རྣམ་བྲལ་གཞོམ་མེད་ནཱ་དའི་རང་བཞིན་དབྱངས། །རྣམ་དག་འཇའ་ཚོན་སྒྱུ་མའི་གར་མཁན་ཡན་ལག་བདུན་ལྡན་ལ་ཕྱག་འཚལ། །ཉི་ཟླའི་འཕོ་བ་སྲོག་རྩོལ་ཟག་བཅས་ཁམས། །དྷཱུ་ཏིར་སྒྲ་གཅན་སྲེག་ཟའི་ཟ་ཕོད་ཀྱིས། །སྦྱངས་ཏེ་ཟུང་འཇུག་རྡོ་རྗེའི་སྐུ་བརྙེས་པ། །གྲུབ་ཆེན་ནཱ་རོའི་ཞབས་ལ་མགོས་ཕྱག་འཚལ། །རང་བཞིན་རྣམ་དག་དངོས་པོའི་གནས་ལུགས་གང༌། །བདེ་སྟོང་ཟུང་འཇུག་ལམ་གྱི་བྱེད་བཅིངས་གིས། །སྐལ་ལྡན་དག་པའི་ས་ལ་རྟག་འགོད་པ། །བརྒྱུད་པའི་བཤེས་གཉེན་རྣམས་ལ་བདག་ཕྱག་འཚལ། །རྒྱལ་བ་ཡན་ལག་བདུན་ལྡན་ཁྱོད་ནི་འགྲོ་བློའི་མཁའ་ལ་སྒྱུ་མའི་གར། །ཇི་ལྟར་ཆུ་སྣོད་དྭངས་པ་རྣམས་སུ་རི་བོང་འཛིན་པའི་གཟུགས་བརྙན་ལྟར། །སྙིགས་དུས་གདུལ་བྱའི་མིག་གི་ལམ་དུ་དམ་པ་མཆོག་གི་ཚུལ་བཟུང་བ། །རྩ་བའི་བླ་མ་་་་་་བི་ད་ར་ཎ་སམྤནྣ་རྡོ་རྗེ་འཆང་དབང་བདག་སྙིང་པདྨོར་རྟག་ཏུ་མཆོད། །གསང་ཆེན་རྡོ་རྗེའི་ཐེག་མཆོག་རྒྱུད་རྣམས་སུ། །ལན་གཅིག་མིན་པར་ཡང་ཡང་གསུངས་པ་ཡི། །ཟབ་དོན་རྫོགས་པའི་རིམ་པ་ཆེས་ཟབ་པ། །ནཱ་རོ་ཞབས་ཀྱི་བཞེད་སྲོལ་བདུད་རྩིའི་དཔྱིད། །ལྷོ་བྲག་མར་སྟོན་ཆེན་པོར་གང་བབ་པ། །བོད་འདིར་འགའ་འགའ་མཆིས་པའི་སྙིང་པོ་རྣམས། །ཚིག་ཉུང་དོན་ཚང་འགག་དོན་གནད་བསྡུས་པ། །ཁོ་བོས་བཤད་ཀྱི་གཟུར་གནས་སྐལ་པ་ཅན། །དོན་གཉེར་མཆིས་ན་རྣ་བ་བླགས་ཏེ་ཉོན། །གལ་ཏེ་ཉེས་བརྒྱའི་ཁུར་གྱིས་རབ་ནོན་པའི། །ཕྲག་དོག་བརླང་པོའི་བློ་ཅན་ཡོད་སྲིད་ན། །རབ་རིབ་ཅན་གྱི་མིག་སྔར་སྐྲ་ཤད་དག

།རང་ཉིད་ཁོ་ནའི་སྐྱོན་ཡིན་གཞན་དུ་ཅི། །འདིར་གང་བཤད་པར་བྱ་བའི་ཆོས་ནི་ཟབ་ལམ་ནཱ་རོའི་ཆོས་དྲུག་ཏུ་གྲགས་པ་ཉིད་ཡིན་ལ། དེ་ལའང་གཉིས། བླ་མ་བརྒྱུད་པའི་རིམ་པ་དང༌། དེ་ལས་བྱུང་བའི་གདམས་པའོ། དང་པོ་བླ་མ་བརྒྱུད་པའི་རིམ་པ་ལའང་གཉིས། བཀའ་བབ་ཉམས་ཀྱི་བརྒྱུད་པ་དང༌། རྟོགས་པ་བྱིན་རླབས་དོན་གྱི་བརྒྱུད་པའོ། །དང་པོ་བཀའ་བབ་ཉམས་ཀྱི་བརྒྱུད་པ་ནི། དཔལ་འཁོར་ལོ་སྡོམ་པ་མིའི་སྲིད་པའི་གཟུགས་ཀྱིས་འགྲོ་བའི་དོན་མཛད་པའི་ཏིལླི་ཤེས་རབ་བཟང་པོ་ཞེས་བྱ་བ་དེ་ཉིད་ལ། རྒྱལ་བ་རྡོ་རྗེ་འཆང༌། བྱང་ཆུབ་སེམས་དཔའ་བློ་གྲོས་རིན་ཆེན། འཕགས་མཆོག་ཀླུ་སྒྲུབ། མ་ཏཾ་གི་པ་རྣམས་ལས་རིམ་ལྔ་དང༌། འཕོ་བ་དང༌། གྲོང་འཇུག་གི་བཀའ་བབ། རྡོ་རྗེ་འཆང༌། ཕྱག་ན་རྡོ་རྗེ། ས་ར་ཧ། ལཱུ་ཧི་པ། ཌིངྒི་པ་རྣམས་ལས་ཕྱག་རྒྱ་ཆེན་པོའི་བཀའ་བབ། སུ་མ་ཏི་ཀུན་ཏུ་བཟང་མོ། ཀརྞ་རི་པ་རྣམས་ལས་གཏུམ་མོ་དང་བར་དོའི་བཀའ་བབ། ཌོཾ་བྷི་པ། བི་ན་ས། ལྭ་བ་པ། ཨིནྡྲ་བྷཱུ་ཏི་ཆུང་བ་ལ་སོགས་པ་རྣམས་ལས་འོད་གསལ་དང༌། རྨི་ལམ་དང༌། སྒྱུ་ལུས་ཀྱི་བཀའ་བབ། གཉིས་པ་རྟོགས་པ་བྱིན་རླབས་དོན་གྱི་བརྒྱུད་པ་ནི། གྲུབ་ཆེན་ཏིལླི་པ་ཉིད་ལ་ཁྱབ་བདག་རྡོ་རྗེ་འཆང་གིས་དངོས་སུ་རྗེས་སུ་བཟུང་ཞིང་དབང་དང་གདམས་པ་རྗེས་སུ་བསྟན་པ་ཡིན་ནོ། །གྲུབ་ཆེན་འདི་དག་གིས་གདམས་པ་མ་ལུས་པ་ཡོངས་སུ་རྫོགས་པར་བསྩལ་བ་ནི་གྲུབ་པའི་དབང་ཕྱུག་ནཱ་རོ་པཎ་ཆེན་ཛྙཱ་ན་སིདྡྷི་ཡིན་ལ། འདིས་གདམས་པ་དང་རྗེས་སུ་བསྟན་པ་མ་ལུས་པ་བསྩལ་ཏེ་དེ་ཉིད་ཀྱི་རྒྱལ་ཚབ་ཏུ་དབང་བསྐུར་བ་ནི་ལྷོ་བྲག་མར་པ་ལོ་ཙཱ་བ་ཆོས་ཀྱི་བློ་གྲོས་ཡིན་ལ། དེ་ནས་རིམ་པ་བཞིན་མི་ལ་བཞད་པ་རྡོ་རྗེ། དྭགས་པོ་ཟླ་འོད་གཞོན་ནུ། འགྲོ་མགོན་རྡོ་རྗེ་རྒྱལ་པོ། འཇིག་རྟེན་གསུམ་གྱི་མགོན་པོ་རཏྣ་ཤྲཱི། དབོན་བསོད་ནམས་གྲགས་པ། གཅུང་རྡོ་རྗེ་གྲགས་པ། ཐོག་ཁ་བ་རིན་ཆེན་སེང་གེ། མཚམས་བཅད་པ་གྲགས་པ་བསོད་ནམས།

བཅུ་གཉིས་རྡོ་རྗེ་རིན་ཆེན། ཉེར་བརྒྱད་པ་རྡོ་རྗེ་རྒྱལ་པོ། འཛམ་གླིང་ཆོས་ཀྱི་རྒྱལ་པོ། བཤེས་གཉེན་དོན་གྲུབ་རྒྱལ་པོ། ལྡོང་ལ་ཕྱི་བ་ནམ་མཁའ་རྒྱལ་མཚན། འདུལ་འཛིན་ངག་དབང་རྒྱལ་མཚན། སྟག་ལུང་ངག་དབང་གྲགས་པ། ཝང་རིན་ཆེན་ཆོས་ཀྱི་རྒྱལ་པོ། རྒྱལ་དབང་ཀུན་དགའ་རིན་ཆེན། མཉམ་མེད་རིན་ཆེན་ཕུན་ཚོགས་ཆོས་ཀྱི་རྒྱལ་པོ། པཎ་ཆེན་དཔལ་གྱི་རྒྱ་མཚོ། རྗེ་བཙུན་དམ་པ་ཆོས་རྒྱལ་ཕུན་ཚོགས། རྩ་བའི་བླ་མ་ཁྱབ་བདག་རྡོ་རྗེ་འཆང་བི་ད་ར་ཎ་སམྤནྣ། དེ་ཉིད་ཀྱིས་བདག་ཆོས་ཀྱི་གྲགས་པ་ལ་བསྩལ་བ་ཡིན་ལ།་་་་་རྗེས་སུ་ཞལ་བསྐངས་པ། དཀོན་མཆོག་ཕྲིན་ལས་རྣམ་རྒྱལ། དཀོན་མཆོག་ཕྲིན་ལས་བཟང་པོ། ཕྲིན་ལས་དོན་གྲུབ་ཆོས་རྒྱལ། དཀོན་མཆོག་བསྟན་འཛིན་འགྲོ་འདུལ། ལྷོ་ཆོས་ཀྱི་རྒྱལ་མཚན། བསྟན་འཛིན་ཆོས་ཀྱི་ཉི་མ། བསྟན་འཛིན་པདྨའི་རྒྱལ་མཚན། བསྟན་འཛིན་ཆོས་ཀྱི་རྒྱལ་མཚན། ཁྲི་ཆེན་ཆོས་དབང་བློ་གྲོས༑ དཀོན་མཆོག་ཆོས་ཉིད་ནོར་བུ། དཀོན་མཆོག་ཐུགས་རྗེའི་ཉི་མ། ཨོ་རྒྱན་ནུས་ལྡན་རྡོ་རྗེ། རིན་ཆེན་བསྟན་པའི་རྒྱལ་མཚན། རྗེ་བཙུན་དཀོན་མཆོག་ཆོས་སྐྱབས། བསྟན་འཛིན་ཆོས་ཀྱི་བློ་གྲོས། ཐུབ་བསྟན་ཞི་བའི་བློ་གྲོས། བརྒྱུད་པ་དེ་རྣམས་ཀྱང་རྡོ་རྗེ་འཆང་ནས་རྩ་བའི་བླ་མའི་བར་དུ་མི་བར་ཁྱིས་མ་ཆོད། དམ་ཉམས་དང་འདྲེས་ཁྱེར་གྱི་སད་མ་ཕོག །རང་བཟོ་དང་གྱ་ཚོམ་གྱི་ལྷད་མ་ཞུགས། ཐལ་ཕྱིར་དང་ཁྱབ་སོགས་རྟོག་གེ་འཁྲུལ་བ་ཕྱོགས་གཅིག་པའི་བཤེས་གཉེན་རྣམས་ཀྱི་འཁྲུལ་བ་མགོ་འཁོར་ཡིན་རློམ་གྱི་རྣམ་བཤད་སྐྱོ་སྔོགས་དང་སྐྱར་འབྱིན་བརླང་པོས་ཀུན་ནས་བསླངས་པའི་བློས་རྒྱལ་བའི་གསུང་རབ་དྲི་མ་མེད་པའི་ཚིག་དོན་རྣམས་རང་བློ་འཁྲུལ་བའི་ལུང་རྒྱབ་ཏུ་འདྲེན་ཞིང༌། འཁྱོག་པོའི་རྣམ་གྲངས་དུ་མའི་གཏན་ཚིག་ལྟར་སྣང་ཉེ་ཚེ་བའི་རྣམ་བཤད། དེའང་དོན་མེད་དོན་ལོག་ངན་གཡོ་བརྩེ་བྲལ་ཐོས་རྩོད་ལྷུར་ལེན་ཏེ་མཚན་ཉིད་དྲུག་དང་ལྡན་པའི་བསྟན་བཅོས་ཀྱི་བྱེད་པོས་དེང་སང་དབུས་གཙང་གི་ལྗོངས་གང་བ་ལ་བསྟན་པ་དང༌།

དེ་འཛིན་བཤེས་གཉེན་རྣམ་དག་ཏུ་ཁས་ལེན་པའི་གྱི་ན་བ་དག་གི་ངག་གི་ལམ་དུ་མ་དྲངས་པའི་རྡོ་རྗེའི་ཚིག་བརླིང་པོ་རྣམས་བརྒྱུད་པ་རྣམ་དག་དེ་རྣམས་ཀྱིས་ཐུགས་ཉམས་སུ་བཞེས་པས་ཉམས་རྟོགས་དཔྱིས་ཕྱིན་པ་བརྙེས་པ་དག་གཅིག་ནས་གཅིག་ཏུ་བརྒྱུད་པའི་སྙིང་པོའི་བསྟན་པ་དམ་པ་འདི་དག་གི་གདམས་པ་ཟབ་ཅིང་རྒྱ་ཆེ་བ་ཚོང་དུས་ཀྱི་འོ་མ་ལྟར་མ་སོང་བ་ཁོ་ན་ཉིད་དོ། །གཉིས་པ་བརྒྱུད་པ་དེ་ལས་བྱུང་བའི་གདམས་པ་ནི་པཎ་ཆེན་ནཱ་རོ་པ་ཆེན་པོ་དང༌། མངའ་བདག་མར་པ་ལོ་ཙཱ་གཉིས་ཀྱིས་དཔལ་མེ་ཏོག་མདངས་འཕྲོག་གི་དགོན་པར་བསྒྱུར་བའི་རིམ་ལྔ་བསྡུས་པ་ལས༑ དངོས་པོའི་གནས་ལུགས་ལམ་དང་ནི། །འབྲས་བུ་སྐྱེ་བའི་རིམ་པའོ། །ཞེས་གསུངས་པ་ཉིད་ཡིན་ཏེ། དེ་ལའང་གསུམ། གཞི་དངོས་པོའི་གནས་ལུགས། ལམ་ཉམས་སུ་བླང་ཚུལ༑ འབྲས་བུ་སྐྱེ་བའི་རིམ་པ་དང་གསུམ་མོ། །དང་པོ་གཞི་དངོས་པོའི་གནས་ལུགས་བཤད་པ་ལ་གཉིས། ལུས་དངོས་པོའི་གནས་ལུགས། སེམས་དངོས་པའི་གནས་ལུགས་གཉིས་སོ༑ ༑དང་པོ་ལུས་དངོས་པོའི་གནས་ལུགས་ལའང་བཞི། ལུས་ཀྱི་གནས་ལུགས། རྩའི་གནས་ལུགས། རླུང་གི་གནས་ལུགས། ཐིག་ལེའི་གནས་ལུགས་རྣམས་སོ། །དང་པོ་ལུས་ཀྱི་གནས་ལུགས་ནི། ཇི་སྐད་དུ། ལུས་ནི་བྱང་ཆུབ་རྣམ་པ་ལྔ། །ཞེས་གསུངས་ཏེ། རྣམ་འབྱོར་པ་སྐྱེ་བ་སྔ་མའི་ལུས་ཀྱི་ཕུང་ཁམས་སྐྱེ་མཆེད་འབྱུང་བ་ཡེ་ཤེས་དང་བཅས་པ་ཐིམ་སྟེ་འོད་གསལ་དུ་འཇུག་པ་ནི་ཆོས་ཉིད་སྟོང་པ་ཉིད་ལས་མངོན་པར་བྱང་ཆུབ་པ། དེ་ནས་མའི་མངལ་དུ་ཁུ་ཁྲག་དཀར་དམར་གྱི་དབུས་སུ་ཞུགས་པ་ནི་གདན་ཉི་ཟླ་ལས་མངོན་པར་བྱང་ཆུབ་པ། ཁུ་ཁྲག་འདྲེས་པའི་ཚེ་གོང་བུ་རྗེས་སུ་ང་རོའི་རྣམ་པར་གནས་པ་ནི་གསུང་ཡིག་འབྲུ་ལས་མངོན་པར་བྱང་ཆུབ་པ། གོང་བུ་ལས་གཟུགས་ཀྱི་རྣམ་པ་སྟོད་སྨད་སྦོམ་ཞིང་སྐེད་པ་ཕྲ་བའི་རྣམ་པ་ཅན་ནི་ཐུགས་ཕྱག་མཚན་ལས་མངོན་པར་བྱང་ཆུབ་པ། དེ་ནས་ལུས་ཡོངས་སུ་རྫོགས་ཏེ་སྐྱེ་བ་ནི་སྐུ་ཡོངས་སུ་རྫོགས་པ་ལས་མངོན་པར་བྱང་ཆུབ་པ་ཡིན་ནོ། །ཡང་ན་ཕའི་ཁུ་བ་དཀར་པོ་ཟླ་བའི་རང་བཞིན་ལ་ཐིག་ལེ་བརྒྱད་བརྒྱད་བཅུ་དྲུག

།དེ་ཆ་གཉིས་རྫོགས་པ་ལས་སོ་གཉིས་དབྱངས་ཡིག་ཕྲག་གཉིས་ཀྱི་རང་བཞིན་ཅན་མཚན་སོ་གཉིས་ཀྱི་ངོ་བོ་ཟླ་བ་མེ་ལོང་ཡེ་ཤེས་ལས་བྱང་ཆུབ་པ། མའི་ཁུ་བ་ཁྲག་གི་རང་བཞིན་ཅན་རྡུལ་མུན་སྙིང་སྟོབས་ཀྱི་བྱེད་པས་བཞི་བཅུ་པ་ཕྲག་གཉིས་ལས་བརྒྱད་ཅུ་གསལ་བྱེད་བཞི་བཅུ་པ་ཕྲག་གཉིས་ཀྱི་རང་བཞིན་ཅན་དཔེ་བྱད་བརྒྱད་ཅུའི་ངོ་བོ་ཉི་མ་མཉམ་ཉིད་ཡེ་ཤེས་ལས་བྱང་ཆུབ་པ། དེ་དག་གི་བར་དུ་དྲི་ཟའི་རྣམ་ཤེས་ཞུགས་ཤིང་གནས་པ་ན་དབྱིབས་མི་འདྲ་བ་དུ་མར་ལས་རླུང་གི་བྱེད་པས་གནས་པ་ནི་ས་བོན་དང་ཕྱག་མཚན་གྱི་རྣམ་པར་སྣང་བ་སོར་རྟོག་ཡེ་ཤེས་ལས་བྱང་ཆུབ་པ། རྣམ་ཤེས་ཁུ་ཁྲག་དང་བཅས་པ་གཅིག་ཏུ་གྱུར་པ་ལས་མེར་མེར་པོ་ལ་སོགས་པའི་རྣམ་པར་གནས་པ་བྱ་གྲུབ་ཡེ་ཤེས་ལས་བྱང་ཆུབ་པ། མངལ་དུ་ལུས་ཡོངས་སུ་རྫོགས་པ་ནི་སྐུ་ཡོངས་སུ་རྫོགས་པ་ཆོས་དབྱིངས་ཡེ་ཤེས་ལས་བྱང་ཆུབ་པའོ། །ཡང་ན་རྣལ་འབྱོར་པའི་ལུས་སྔ་མ་འཆི་བ་འོད་གསལ་དུ་ཞུགས་པ་ཆོས་སྐུ། དེ་ལས་མའི་མངལ་དུ་ལུས་ཡོངས་སུ་རྫོགས་པ་ལོངས་སྐུ། དེ་ཉིད་ཟླ་བ་བཅུ་ནས་བཙའ་བ་སྤྲུལ་པའི་སྐུར་བཞེད་པ་སོགས་མང་དུ་གསུངས་སོ། །གཉིས་པ་རྩའི་གནས་ལུགས་ནི། རྒྱས་པར་ན་རྡོ་རྗེའི་ལུས་ལ་རྩ་ས་ཡ་ཕྲག་བཅུ་གསུམ། དེ་ལས་བསྡུས་ན་བྱེ་བ་ཕྲག་ཕྱེད་དང་བཞི། དེའང་བསྡུ་ན་སྟོང་ཕྲག་བདུན་ཅུ་རྩ་བཞི། དེའང་བསྡུ་ན་འཁོར་ལོ་བཅོ་བརྒྱད་དང་རྩ་འདབ་བརྒྱ་དང་བཅོ་བརྒྱད། དེའང་བསྡུ་ན་འཁོར་ལོ་ལྔའི་རྩ་འདབ་བརྒྱ་དང་ལྔ་བཅུ་ང་གཉིས། དེའང་བསྡུ་ན་འཁོར་ལོ་བཞིའི་རྩ་འདབ་བརྒྱ་དང་ཉི་ཤུ་སྟེ། སྤྱི་བོ་བདེ་ཆེན་གྱི་འཁོར་ལོ་ཆུ་ཚོད་སུམ་ཅུ་རྩ་གཉིས་སྙོམས་འཇུག་གི་གནས་སྐབས་ཏེ་འཕོ་བའི་ལས་སྐྱེད་པར་བྱེད། མགྲིན་པ་ལོངས་སྤྱོད་ཀྱི་འཁོར་ལོ་འཕོ་བ་བཅུ་དྲུག་པ་ཉིང་འཁྲུལ་གྱི་གནས་སྐབས་ཏེ་རྨི་ལམ་སྐྱེད་པར་བྱེད། སྙིང་ག་ཆོས་ཀྱི་འཁོར་ལོ་ཐུན་ཕྲན་བརྒྱད་པ་གཉིད་འཐུག་གི་གནས་སྐབས་ཏེ་གཏི་མུག་སྐྱེད་པར་བྱེད།

ལྟེ་བ་སྤྲུལ་པའི་འཁོར་ལོ་དབྱུ་གུ་དྲུག་ཅུ་རྩ་བཞི་པ་སད་པའི་གནས་སྐབས་ཏེ་འདུ་བྱེད་སྐྱེད་པར་བྱེད། དེའང་བསྡུ་ན་རྩ་སུམ་ཅུ་རྩ་བདུན། དེའང་བསྡུ་ན་ནུས་པ་ཅན་གྱི་རྩ་སུམ་ཅུ་རྩ་གཉིས། དེའང་བསྡུ་ན་ཡུལ་ཉེར་བཞིའི་རྩ་ཉེར་བཞི། དེའང་བསྡུ་ན་རྩའི་གཙོ་བོ་དབུ་རྐྱང་རོ་གསུམ། དེའང་བསྡུ་ན་རྩ་ཨ་ཝ་དྷཱུ་ཏི་རྩ་མདུད་སུམ་ཅུ་རྩ་གཉིས་ཀྱིས་བརྒྱན་པ་ཉིད་ཡིན་ནོ། །གསུམ་པ་རླུང་གི་གནས་ལུགས་ནི། རྒྱས་པར་ན་རྩའི་གྲངས་དང་མཉམ་ལ། བསྡུ་ན་ཉིན་ཞག་ཕྲུགས་གཅིག་ལ་རླུང་ཉི་ཁྲི་ཆིག་སྟོང་དང་དྲུག་བརྒྱ། དེའང་བསྡུ་ན་འཕོ་ཆེན་བཅུ་གཉིས། དེའང་བསྡུ་ན་རྩ་བའི་རླུང་ལྔ་དང་ཡན་ལག་གི་རླུང་ལྔར་འདུས་ཏེ༑ དེའང་རྩ་བའི་རླུང་ལྔ་ནི། ཐུར་སེར་ནམ་མཁའི་རླུང་གསང་གནས་སུ་གནས། བདེ་བ་སྐྱེད་ཅིང་འོག་སྒོ་གཉིས་འབྱེད་འཛུམ་དང་བཤང་གཅི་འཕེན་སྡོམ་གྱི་ལས་བྱེད། མེ་མཉམ་སའི་རླུང་ལྟེ་བར་གནས། དྲོད་སྐྱེད་ཅིང་ཟས་འཇུ་བའི་ལས་བྱེད། སྲོག་འཛིན་ཆུའི་རླུང་སྙིང་གར་གནས། སྲོག་འཛིན་ཅིང་དབུགས་ཕྱི་ནང་དུ་རྒྱུ་བའི་ལས་བྱེད། གྱེན་རྒྱུ་མེའི་རླུང་མགྲིན་པར་གནས༑ བཟའ་བཏུང་མིད་པ་དང་མཆིལ་སྣབས་འདོར་བ་དང་སྨྲ་དགོད་ཀྱི་ལས་བྱེད། ཁྱབ་བྱེད་རླུང་གི་རླུང་སྤྱི་བོ་དང་སོར་ཚིགས་རྣམས་སུ་གནས། ཀུན་ལ་ཁྱབ་ཅིང་འགྲོ་འདུག་དང་འགུལ་བསྐྱོད་ཀྱི་ལས་བྱེད་དོ། །ཡན་ལག་གི་རླུང་ལྔ་ནི། མེ་མཉམ་གྱི་ཡན་ལག་རྒྱུ་བ་ཞེས་བྱ་བ་མིག་གི་དབང་རྟེན་ཟར་མའི་མེ་ཏོག་ལྟ་བུ་ལ་གནས། གཟུགས་མཐོང་བའི་ལས་བྱེད། སྲོག་འཛིན་གྱི་ཡན་ལག་རྣམ་པར་རྒྱུ་བ་རྣ་བའི་དབང་རྟེན་གྲོ་ག་གཅུས་པ་ལྟ་བུ་ལ་གནས། སྒྲ་ཐོས་པའི་ལས་བྱེད། ཁྱབ་བྱེད་ཀྱི་ཡན་ལག་ཡང་དག་པར་རྒྱུ་བ་སྣའི་དབང་རྟེན་ཟངས་ཀྱི་མོ་ཁབ་གཤིབས་པ་ལྟ་བུ་ལ་གནས། དྲི་ཚོར་བའི་ལས་བྱེད། གྱེན་རྒྱུའི་ཡན་ལག་རབ་ཏུ་རྒྱུ་བ་ལྕེའི་དབང་རྟེན་ཟླ་བ་ཕྱེད་པ་ལྟ་བུ་ལ་གནས། རོ་མྱོང་བའི་ལས་བྱེད།

ཐུར་སེལ་གྱི་ཡན་ལག་ཤིན་ཏུ་རྒྱུ་བ་ལུས་ཀྱི་དབང་རྟེན་བྱ་རེག་ན་བདེ་བའི་པགས་པ་ལྟ་བུ་པགས་པ་སྤྱི་ཁྱབ་དང་བྱེ་བྲག་གསང་བར་གནས། བདེ་བ་སྐྱེད་ཅིང་རེག་བྱ་ཚོར་བའི་ལས་བྱེད་དོ། །དེ་ལྟར་རླུང་ཐམས་ཅད་རླུང་བཅུ་པོ་འདི་ལ་མ་འདུས་པ་མེད་ལ། དེའང་སྙིང་གའི་སྲོག་གི་རླུང་ལས་གྱེས་པའི་སྣ་བུག་གི་རླུང་ནི་ཕྱིར་རྒྱུ་བའི་ཚེ་ཉོན་མོངས་ཀྱི་རྟོག་པ་སྐྱེད་པས་རྩོལ་བ་ཞེས་བྱ་ལ༑ ནང་དུ་གནས་པའི་ཚེ་དཔལ་དང་ཚེ་བསོད་སྐྱེད་པས་སྲོག་ཅེས་བྱ། ཡང་ན་སྣ་བུག་གཡས་ནས་རྒྱུ་བའི་ཚེ་ཉོན་མོངས་པ་སྐྱེད་ཅིང་དོན་མི་འགྲུབ་པས་རྩོལ་བ། སྣ་བུག་གཡོན་ནས་རྒྱུ་བའི་ཚེ་བདེ་སྟོང་སྐྱེད་ཅིང་དོན་འགྲུབ་པས་སྲོག །སྣ་བུག་མཉམ་རྒྱུའི་ཚེ་ཡེ་ཤེས་ཀྱི་རླུང་ཞེས་བཏང་སྙོམས་པ་སྟེ་འཆི་བ་སྟེར་ཞིང་གདམས་པའི་གནད་དང་མི་ལྡན་ན་དོན་མེད་པ་ཉིད་ཡིན་ནོ༑ ༑ཡང་འཇུག་པས་དོན་འགྲུབ། དབྱུང་བས་དོན་མི་འགྲུབ། གནས་པ་བཏང་སྙོམས་སོ། །དེ་དག་རྒྱུད་སྡེ་སྤྱིའི་ལུགས་ཡིན་ལ། དུས་ཀྱི་འཁོར་ལོར་ནི་སྣ་བུག་གཉིས་ཀའི་རླུང་ལ་སྲོག་ཅེས་བྱ་ཞིང་དེ་ཉིད་བྱེད་བཅིང་གིས་ཉམས་སུ་བླང་བ་ལ་རྩོལ་བ་ཞེས་གསུངས་སོ། །བཞི་པ་ཐིག་ལེའི་གནས་ལུགས་ནི། རྒྱས་པར་རྩའི་གྲངས་དང་མཉམ་ལ། བསྡུ་ན་སུམ་ཅུ་རྩ་བདུན། དེའང་བསྡུ་ན་སུམ་ཅུ་རྩ་གཉིས། དེའང་བསྡུ་ན་ཉི་ཤུ་རྩ་བཞི། དེའང་བསྡུ་ན་བཅུ་དྲུག །དེའང་བསྡུ་ན་ཁམས་དགུ། དེའང་བསྡུས་པས་ཐིག་ལེ་བཞི་སྟེ། སྤྱི་བོར་ཧཾ་གི་རྣམ་པ་དཀར་པོ་བདེ་བ་སྐྱེད་བྱེད་ངོ་བོ་ཉིད་སྐུའི་ས་བོན། མགྲིན་པར་ཨོཾ་གྱི་རྣམ་པ་དམར་པོ་གསལ་བ་སྐྱེད་བྱེད་ལོངས་སྐུའི་ས་བོན། སྙིང་གར་ཧཱུྂ་གི་རྣམ་པ་སྔོན་པོ་མི་རྟོག་པ་སྐྱེད་བྱེད་ཆོས་སྐུའི་ས་བོན། ལྟེ་བར་ཨཾ་གི་རྣམ་པ་དམར་པོ་བདེ་དྲོད་སྐྱེད་བྱེད་སྤྲུལ་སྐུའི་ས་བོན་ཅན་ནོ། །དེའང་བསྡུ་ན་སྤྱི་བོར་དཀར་ཆའི་དྭངས་མ་ཧཾ་གི་རྣམ་པ་དང༌། ལྟེ་བར་དམར་ཆའི་དྭངས་མ་ཨ་ཐུང་གི་རྣམ་པ་ཅན་ཨེ་ཝཾ་བདེ་སྟོང་ཐབས་ཤེས་ཀྱི་རང་བཞིན་ཅན་ལ་མ་འདུས་པ་མེད་ལ།

གཞན་ཡང་རྣལ་འབྱོར་པའི་ལུས་ལ་འཕོ་བ་དང༌། མི་འཕོ་བ་དང༌། གཡོ་བ་དང༌། མི་གཡོ་བ་ལ་སོགས་པའི་ཐིག་ལེ་དཔག་ཏུ་མེད་པ་གནས་སོ། །གཉིས་པ་སེམས་དངོས་པོའི་གནས་ལུགས་ནི། དཔལ་རྡོ་རྗེ་གདན་བཞིའི་རྒྱུད་ཀྱི་གསང་བའི་གདན་གྱི་རབ་ཏུ་ཕྱེ་བ་གཉིས་པར༑ ཤེལ་དང་མཚུངས་པ་དག་པའི་སེམས། །སེམས་ལ་སྐྱོན་དང་ཡོན་ཏན་མེད། །ཡུལ་རྣམས་དང་ནི་ཕྲད་པ་ཡིས། །སྲིད་པའི་སྐྱོན་གྱིས་གོས་པ་ཡིན། །ཞེས་དང༌། དེ་ཉིད་ལས། རྟག་ཏུ་རྣམ་ཤེས་ནམ་མཁའ་འདྲ། །ཁ་དོག་མེད་བྱ་ཐམས་ཅད་མཚོན། །མི་ལྡན་ལུས་ཅན་ལྡན་པ་དེ། །གཟུགས་མེད་པ་ནི་ཀུན་གྱི་གཟུགས། །དེ་བཞིན་ཐུང་ངུ་རིང་པོ་མིན། །སེམས་ཀྱི་དེ་ཁོ་ན་ཉིད་ཀྱིས། །དངོས་མེད་རྫུ་འཕྲུལ་འགྲུབ་པར་འགྱུར། །མཚན་ཉིད་མེད་པའི་སེམས་ཀྱིས་ནི། །མཚན་ཉིད་ཐམས་ཅད་སྟེར་བའོ། །དངོས་པོ་མེད་པ་བསྒོམས་པ་ཡིས། །སྒོམ་པ་དག་ནི་ཀུན་མཚོན་པར། །ཞེས་སོགས་གསུངས་པས། སེམས་ཀྱི་རང་བཞིན་འོད་གསལ་བ། ནམ་མཁའ་བཞིན་དུ་འགྱུར་བ་མེད་པ། གསལ་སྟོང་ཟུང་དུ་འཇུག་པ། རང་བཞིན་རྣམ་པ་དང་བཅས་པའི་ཚུལ་དང༌། གཙོ་བོ་ཀུན་གཞི་རགས་པ་དབང་ཤེས་དང་ཉོན་ཡིད། ཕྲ་བ་སེམས་བྱུང་ང་གཅིག་དང་ཀུན་རྟོག་བརྒྱད་ཅུ། ཤིན་ཏུ་ཕྲ་བ་སྣང་མཆེད་ཐོབ་གསུམ་ལ་སོགས་པ་འཆར་བ་དང་འགག་པའི་ཚུལ་རྣམས་ཤེས་དགོས་ལ། གཞན་ཡང་སྦྱང་གཞི་སྦྱོང་བྱེད་སྦྱངས་འབྲས་སོགས་སྔགས་ཀྱི་ལམ་རྣམས་ལ་གོ་བ་ཆགས་པར་བྱ་དགོས་ལ། ཕར་ཕྱིན་ཐེག་པའི་ལྟ་བ་རང་གཞན་གྱི་སྟོང་ལུགས་སོགས་ཀྱི་རྣམ་གཞག་ནི་འདིར་གལ་མི་ཆེའོ།། །།་་༌༈་༌།གཉིས་པ་ལམ་ཉམས་སུ་བླང་བའི་རིམ་པ་ལ་གསུམ། སྔོན་འགྲོ། དངོས་གཞི། རྗེས་སོ། །དང་པོ་སྔོན་འགྲོ་ལའང་གཉིས། ཐུན་མོང་གི་སྔོན་འགྲོ་དང༌། ཐུན་མོང་མ་ཡིན་པའི་སྔོན་འགྲོའོ། །དང་པོ་ཐུན་མོང་གི་སྔོན་འགྲོ་བཞི་ནི། དལ་འབྱོར་རྙེད་དཀའ་བ། དེ་ཉིད་མི་རྟག་ཅིང་འཆི་བ། དཀར་ནག་རྒྱུ་འབྲས་ལ་ཡིད་ཆེས་པར་བྱ་བ།

འཁོར་བའི་ཉེས་དམིགས་ཀྱིས་ཡིད་འབྱུང་བ་རྣམས་སོ། །གཉིས་པ་ཐུན་མོང་མ་ཡིན་པའི་སྔོན་འགྲོ་ལའང་བཞི། རྒྱུད་སྣོད་རུང་དུ་དགོད་པ་སྐྱབས་འགྲོ་སེམས་བསྐྱེད། སྡིག་སྒྲིབ་སྦྱོང་བྱེད་རྡོ་རྗེ་སེམས་དཔའི་སྒོམ་བཟླས། ཚོགས་གཉིས་རྫོགས་པ་མཎྜལ་འབུལ་བ། རྒྱུད་ལ་བྱིན་རླབས་འཇུག་བྱེད་བླ་མའི་རྣལ་འབྱོར་རྣམས་སོ། །དེ་ལྟར་ཐུན་མོང་དང་ཐུན་མོང་མ་ཡིན་པའི་སྔོན་འགྲོ་རྣམས་ནི་ཁོ་བོས་བགྱིས་པའི་ལྔ་ལྡན་རྡོ་རྗེའི་ཚིག་རྐང་ལྟར་ཉམས་སུ་བླང་བར་བྱའོ། །གཉིས་པ་དངོས་གཞི་ལ་གཉིས། སྨིན་བྱེད་ཀྱི་དབང་དང་གྲོལ་བྱེད་ཀྱི་གདམས་པའོ། །དང་པོ་སྨིན་བྱེད་ཀྱི་དབང་ནི། ཆོས་དྲུག་འདི་བདེ་དགྱེས་གསང་གསུམ་དུས་འཁོར་སོགས་བླ་མེད་ཀྱི་རྒྱུད་ཐམས་ཅད་ཀྱི་རྫོགས་རིམ་དུ་མ་གསུངས་པ་མེད་པས་རྒྱུད་སྡེ་དེ་དག་ཐམས་ཅད་ཀྱི་དབང་བཞི་རྫོགས་པ་གང་བྱས་ཀྱང་འདྲ་བར་མཆིས་ཤིང༌། ཁྱད་པར་བརྒྱུད་པ་འདི་ཉིད་ཀྱི་ཕྱག་བཞེས་ལ་རྡོ་རྗེ་རྣལ་འབྱོར་མ་བདེན་གཉིས་ཞལ་གྱི་དབང་ངེས་པར་མཛད་པས་དེ་དག་གི་དབང་སྟ་གོན་དང་འབྲེལ་ཞིང་དབང་གི་གོ་དོན་འཕྲོད་ངེས་སུ་བསྐུར་བ་གལ་ཆེ་བས་དེས་ཆོག་དེས་འོང་བསྐུར་ཐོབ་ཀྱི་མིང་ཙམ་ལ་ཆགས་ཞེན་མི་བྱ་བར་མཚན་ཉིད་ཚང་བ་ཞིག་སྐབས་འདིར་གལ་ཆེའོ། །གཉིས་པ་གྲོལ་བའི་ལམ་ལ་གཉིས། བསྐྱེད་རིམ་དང་རྫོགས་རིམ་མོ། །དང་པོ་ནི། ལུས་བསམ་གཏན་གྱི་ཡན་ལག་བདུན་དང་ལྡན་པས། ཨོཾ་སྭ་བྷཱ་ཝ་དང༌། ཨོཾ་བཛྲ་ཤུདྡྷཿདང༌། ཨོཾ་ཡོ་ག་ཤུདྡྷཿགསུམ་གྱིས་སྦྱངས་པས་གཟུང་འཛིན་གྱིས་བསྡུས་པའི་ཆོས་ཐམས་ཅད་སྟོང་པ་ཉིད་དུ་བསམ། དེའི་ངང་ལས་ཧཱུྂ་ཧཱུྂ་ཞེས་བརྗོད་པས་རྡོ་རྗེའི་ས་གཞི་ར་བ་གུར་བླ་བྲེ་མདའི་དྲ་བ། དེའི་ཕྱི་རོལ་ཏུ་ཡེ་ཤེས་ཀྱི་མེ་འབར་བའི་བསྲུང་བའི་འཁོར་ལོ་ཆེན་པོའི་དབུས་སུ་ཨེ་ལས་ཆོས་ཀྱི་འབྱུང་གནས་རྩ་བ་ཕྲ་བ་ཐུར་དུ་ཟུག་པ༑ གདེངས་ཀ་ཆེ་བ་ཡར་བསྟན་པ། ཕྱི་སྔོ་ནང་དམར་བ་ཡངས་ཤིང་རྒྱ་ཆེ་བའི་དབུས་སུ་པཾ་ལས་སྣ་ཚོགས་པདྨ་དང༌།

ཨ་ལས་ཟླ་བ་ཉ་གང་བ། རཾ་ལས་ཉི་མའི་གདན་ལ་བཾ་ཆེན་བསྣོལ་བའི་སྟེང་དུ་རང་གི་སེམས་ཉིད་བྂ་ཡིག་དམར་པོ་འོད་འབར་བ་ལས་རྡོ་རྗེ་གྲི་གུག་ལྟེ་བར་བྂ་གྱིས་མཚན་པ་ལས་འོད་འཕྲོས། འཕགས་པ་མཆོད། སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས། རྡོ་རྗེ་རྣལ་འབྱོར་མའི་གོ་འཕང་ལ་བཀོད། ཚུར་འདུས་ཡོངས་སུ་གྱུར་པ་ལས་ནམ་མཁའ་ལ་དར་དམར་པོ་ཕྱར་བ་ལྟར་རང་ཉིད་རྡོ་རྗེ་རྣལ་འབྱོར་མ་སྐུ་མདོག་དམར་མོ་ཉི་མ་འབུམ་གྱི་གཟི་བརྗིད་ཅན། རྩ་ཞལ་སྤྱན་གསུམ་ཁྲོ་ཆགས་འདྲེས་པ། མཆེ་བ་ཅུང་ཟད་གཙིགས་པ། རྣ་ལྟག་གཡས་སུ་ཕག་ཞལ་ནག་པོ་ངུར་སྒྲ་སྒྲོག་པ། ཐོད་པ་སྐམ་པོ་ལྔའི་དབུ་རྒྱན་ཅན་སྐྲ་གྲོལ་བ། ཐོད་པ་ལྔ་བཅུ་རྩ་གཅིག་གི་དོ་ཤལ་དང་རུས་པའི་ཕྱག་རྒྱ་ལྔ་འཆང་བ། ཕྱག་གཡས་གྲི་གུག་འཕྱར་ཞིང་གཡོན་ཐོད་ཁྲག་ཐུགས་ཀར་བསྣམས་པ། གྲུ་མོར་ཁ་ཊྭཱཾ་ག་བསྒྲེངས་པ། གཅེར་མོ་ཁྲག་ལ་དགྱེས་ཤིང་ཁྲག་འཛག་པ། བཅུ་དྲུག་ལོན་པའི་ལང་ཚོ་ཅན། ནུ་མ་ལངས་པ། ཞབས་གཡས་བསྐུམ་ཞིང་གཡོན་བརྐྱང་བའི་གར་སྟབས་ཁམས་གསུམ་གྱི་དབྱིངས་སུ་བསྒྱུར་བ། རང་ལུས་ལས་འབར་བའི་མེ་དཔུང་གི་དབུས་ན་བཞུགས་པར་བསམ། དེ་ལ་གོ་ཆ་བགོ་བ་ནི། དེའི་ལྟེ་བར་ཨོཾ་བཾ་ལས་རྡོ་རྗེ་ཕག་མོ་དམར་མོ། སྙིང་གར་ཧཾ་ཡོཾ་ལས་གཤིན་རྗེ་མ་སྔོན་མོ། མགྲིན་པར་ཧྲཱིཾ་མོཾ་ལས་རྨོངས་བྱེད་མ་དཀར་མོ། དཔྲལ་བར་ཧྲིཾ་ཧྲཱིཾ་ལས་སྐྱོད་བྱེད་མ་སེར་མོ། སྤྱི་གཙུག་ཏུ་ཧུཾ་ཧཱུྂ་ལས་སྐྲག་བྱེད་མ་ལྗང་གུ། ཡན་ལག་ཐམས་ཅད་ལ་ཕཊ་ཕཊ་ལས་ཙཎྜི་ཀ་དུད་ཁ་ཐམས་ཅད་ཀྱང་ཞལ་གཅིག །ཕྱག་གཉིས་མ། གཡས་གྲི་གུག་དང་གཡོན་ཐོད་ཁྲག་འཛིན་པ། རྒྱན་ཆས་ཕག་མོ་ལྟར་གསལ་གདབ་བོ། །ཡེ་ཤེས་པ་དགུག་ཅིང་བྱིན་གྱིས་བརླབ་པ་ནི། རྣལ་འབྱོར་མའི་གསང་གནས་སུ་ཆོས་འབྱུང་དམར་པོའི་ལྟེ་བར་ཧྲཱིཿས་མཚན་པ་ལས་འོད་འཕྲོས་པས། ཕྱོགས་བཅུའི་རྒྱལ་བ་འཁོར་དང་བཅས་པ་རྡོ་རྗེ་རྣལ་འབྱོར་མའི་རྣམ་པར་མདུན་གྱི་ནམ་མཁར་སྤྱན་དྲངས་བཛྲ་ས་མཱ་ཛཿ

དེ་དག་གི་སྐུ་ལས་རྣལ་འབྱོར་མའི་སྐུ་དཔག་ཏུ་མེད་པ་སྤྲོས་པ་རང་གི་སྤྱི་བོར་ཐིམ་པས་ལུས་ལ་བདེ་བ་དང་ནུས་པ་བསྐྱེད༑ གསུང་ལས་ཨཱ་ལི་ཀཱ་ལི་དམར་པོ་སྤྲོས་རང་གི་མགྲིན་པར་ཐིམ་པས་ངག་ལ་མཐུ་དང་ནུས་པ་བསྐྱེད། ཐུགས་ལས་བྱང་ཆུབ་སེམས་ཀྱི་ཆུ་རྒྱུན་བབ་རང་གི་སྙིང་གར་ཐིམ་པས་བདེ་སྟོང་གི་ཡེ་ཤེས་རྒྱུད་ལ་སྐྱེས། མཐར་རྣལ་འབྱོར་མ་དེ་ཉིད་རང་ལ་ཐིམ་པས་གཉིས་སུ་མེད་པར་གྱུར་པར་བསམས་ལ་བསྐྱེད་རིམ་ཅི་ནུས་སུ་བསྒོམ། དེས་ངལ་ན་དག་པ་དྲན་པ་ནི། སྐུ་ནི་ཆོས་ཐམས་ཅད་དུ་མ་རོ་གཅིག་པ་ཉོན་མོངས་ཀྱི་རྟོག་པ་དབྱིངས་སུ་ཞི་བས་རྩ་ཞལ་ཁྲོ་ཆགས་འདྲེས་པ། ཆོས་སྐུ་འགྱུར་བ་མེད་པས་རྣ་ལྟག་ཏུ་ཕག་ཞལ། ཡེ་ཤེས་དབྱིངས་སུ་རྒྱས་པས་སེམས་ཅན་གྱི་དོན་མཛད་པས་དབུ་སྐྲ་ཕྱེད་བཅིངས་རྒྱབ་ཏུ་གྲོལ་བ། དུས་གསུམ་མཁྱེན་ཕྱིར་སྤྱན་གསུམ། བདུད་བཞི་རྩད་ནས་གཅོད་པས་མཆེ་བ་བཞི་གཙིགས་པ། ཐབས་ཤེས་ཟུང་དུ་འཇུག་པས་ཕྱག་གཉིས་མ། གདུག་པ་ཅན་ཟིལ་གྱིས་གནོན་པས་གཡས་གྲི་གུག །རྟོག་མེད་ཀྱི་ཟས་ལ་རོལ་བས་གཡོན་ཐོད་ཁྲག །ཡབ་ཧེ་རུ་ཀ་སྦས་པའི་ཚུལ་གྱིས་ཁ་ཊྭཱཾ་ག །དུག་ལྔ་དག་པས་རིགས་ལྔའི་རང་བཞིན་ཐོད་སྐམ་ལྔའི་དབུ་རྒྱན། འདུ་བྱེད་ལྔ་བཅུ་རྩ་གཅིག་དག་པས་ཐོད་པ་ལྔ་བཅུ་རྩ་གཅིག་གི་དོ་ཤལ། ཕར་ཕྱིན་དྲུག་རྫོགས་པའི་རུས་པའི་ཕྱག་རྒྱ་ལྔ། ཆོས་ཉིད་དོན་དམ་པའི་རོལ་བ་བཾ་ཆེན། ཉོན་མོངས་པའི་མུན་པ་འཇོམས་པ་ཉི་མ། འཁོར་བའི་ཚ་གདུང་སེལ་བ་ཟླ་བ། འཁོར་བའི་སྐྱོན་སྤངས་ཀྱང་འཁོར་བ་བློས་མི་གཏོང་བས་པདྨའི་གདན། ཉོན་མོངས་ཀྱི་རྟོག་པ་བསྲེགས་པས་རང་འོད་ཀྱི་མེ། མདོར་ན་རང་གི་སེམས་ཀྱི་སྣང་ཕྱོགས་ལྷའི་སྐུ་སྒྱུ་མ་ལྟ་བུ། སྟོང་ཕྱོགས་འོད་གསལ་ཆོས་ཀྱི་སྐུའི་རང་བཞིན་དུ་མོས་པའི་དག་པ་དྲན་པར་བྱའོ། །དེས་ཀྱང་ངལ་ན། ཨོཾ་བཛྲ་བཱ་རཱ་ཧཱི་མ་ཧཱ་ཡོ་གི་ནཱི་ཨཱཏྨ་ཀོ྅ཧཾ། ཞེས་རང་སེམས་གདོད་ནས་རྡོ་རྗེ་རྣལ་འབྱོར་མ་ཡིན་པ་ལ་ཡིན་པའི་ང་རྒྱལ་ཆེས་བརྟན་པར་བྱའོ། །དེ་ནས་བཟླས་པ་ནི།

རང་རྣལ་འབྱོར་མར་གསལ་བའི་གསང་གནས་སམ། ལྟེ་བར་ཆོས་འབྱུང་དམར་པོ་མེའི་འཁོར་ལོ་ལྟ་བུའི་དབུས་སུ་པདྨ་དམར་པོའི་ལྟེ་བར་ཉི་མའི་དབུས་སུ་བྂ་ཡིག་དམར་པོའི་མཐར་སྔགས་ཕྲེང་གིས་གཡོན་དུ་བསྐོར་བ། སྔགས་བཟླས་པའི་ཚེ་གདན་ས་བོན་དང་བཅས་པ་མི་འགུལ་བར་སྔགས་ཕྲེང་གཡོན་སྐོར་དུ་དྲག་ལ་མྱུར་བར་འཁོར་བར་བསམས་པས། ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ནཱི་ཡེ་བཛྲ་ཝརྞ་ནཱི་ཡེ་བཛྲ་བཻ་རོ་ཙ་ནཱི་ཡེ་ཧཱུྂ་ཧཱུྂ་ཧཱུྂ་ཕཊ་ཕཊ་ཕཊ་སྭཱ་ཧཱ། ཅི་ནུས་བཟླས། ཐུན་མཐར། ཨོཾ་བཛྲ་བཱ་རཱ་ཧཱི་ཨརྒྷཾ་པྲ་ཏཱིཙྪ་སྭཱ་ཧཱ། ཤཔདའི་བར་གྱིས་མཆོད། དཔལ་ལྡན་རྡོ་རྗེ་མཁའ་འགྲོ་མ། །མཁའ་འགྲོ་མ་ཡིས་འཁོར་ལོ་སྒྱུར། །ཡེ་ཤེས་ལྔ་དང་སྐུ་གསུམ་ཉིད། །འགྲོ་བ་སྐྱོབ་ལ་ཕྱག་འཚལ་བསྟོད། །ཅེས་བསྟོད། ཐུན་བསྡུ་བའི་ཚེ་ས་བོན་བྂ་ལས་འོད་འཕྲོས། སྣོད་བཅུད་ཐམས་ཅད་འོད་དུ་བྱས་པ་རང་ལ་བསྟིམ། རང་ལུས་སྟོད་སྨད་ནས་འོད་དུ་ཞུ་བ་བྂ་ལ་ཐིམ། བྂ་ཡིག་ཁོག་པ་མགོ་བོ་ཟླ་ཚེས་ཐིག་ལེ་ནཱ་ད་ལ་བསྡུས་ཏེ་ནཱ་དའང་འོད་གསལ་སྟོང་པ་ཉིད་ཀྱི་རང་བཞིན་དུ་གྱུར་པ་ལ་ཅི་གནས་སུ་མཉམ་པར་བཞག །ལྡང་བའི་ཚེ་སླར་ཡང་རང་ཉིད་སྒྱུ་མ་ལྟ་བུའི་རྣལ་འབྱོར་མ་ཞལ་གཅིག་ཕྱག་གཉིས་པའི་རྣམ་པར་གྱུར་པར་བསམ་པའི་ངང་ནས་སྤྱོད་ལམ་ལ་འཇུག་གོ། །། ༈ །གཉིས་པ་རྫོགས་རིམ་ལ་གཉིས། རྩ་བའི་ཆོས་བཞི་དང་ཡན་ལག་གི་ཆོས་གཉིས། དང་པོ་ནི། ལྟེ་བ་སྤྲུལ་པའི་འཁོར་ལོ་ལ་བརྟེན་ནས་འཕོ་བའི་གནས་སྐབས་ཀྱི་དྲི་མ་སྦྱོང་ཞིང་འདོད་ཆགས་ལམ་དུ་བྱེད་པ་གཏུམ་མོ་ལམ་གྱི་གཞུང་ཤིང༌། སྙིང་ག་ཆོས་ཀྱི་འཁོར་ལ་བརྟེན་ནས་སེམས་རང་བཞིན་གྱིས་རྨོངས་པའི་གནས་སྐབས་ཀྱི་དྲི་མ་སྦྱོང་ཞིང་གཏི་མུག་ལམ་དུ་བྱེད་པ་འོད་གསལ་ལམ་གྱི་སྙིང་པོ། མགྲིན་པ་ལོངས་སྤྱོད་ཀྱི་འཁོར་ལོ་ལ་བརྟེན་ནས་ཉིང་འཁྲུལ་རྨི་ལམ་གྱི་གནས་སྐབས་ཀྱི་དྲི་མ་སྦྱོང་ཞིང་ཞེ་སྡང་ལམ་དུ་བྱེད་པ་རྨི་ལམ་ལམ་གྱི་ཚོད་འཛིན།

སྤྱི་བོ་བདེ་ཆེན་གྱི་འཁོར་ལོ་ལ་བརྟེན་ནས་སད་པའི་གནས་སྐབས་ཀྱི་དྲི་མ་སྦྱོང་ཞིང་ང་རྒྱལ་དང་ཕྲག་དོག་ལམ་དུ་བྱེད་པ་སྒྱུ་ལུས་ལམ་གྱི་གཞི་མ་རྣམས་སོ། །དང་པོ་ནི། ཆོས་དྲུག་དྲིལ་བ་རྡོ་རྗེའི་མགུར་ལས། །སེམས་ཀྱི་གནས་ཐབས་ལྟ་བའི་གདེང༌། །ལུས་ཀྱི་གནས་ཐབས་སྒོམ་པའི་གནད།་་༌།ཕྱི་ནི་སྒྱུ་མ་ལྷ་ཡི་སྐུ།་་༌།ནང་ན་རྩ་གསུམ་འཁོར་ལོ་བཞི།་་༌།འོག་ན་ཨ་ཤད་ཙཎྜ་ལཱི།་་༌།སྟེང་ན་ཧཾ་ཡིག་རྣམ་པ་ཅན།་་༌།སྟེང་འོག་རླུང་གི་འཁོར་ལོའི་དབྱིབས།་་༌།་སྲོག་རྩོལ་བུམ་ཅན་ཉམས་ལེན་གྱིས། །བར་ན་བདེ་སྟོང་གསལ་བའི་ཉམས། །མིང་ཡང་གཏུམ་མོའི་གདམས་པ་ཟེར། །རླུང་གནད་དུ་ཆུད་དམ་ལོ་ཙཱ་བ།།་་་་་ཆོས་དྲུག་དྲིལ་བ་རྡོ་རྗེའི་མགུར་འདི་རྣམས། རྗེ་མར་པའི་རྣམ་ཐར་དཔའ་བོ་གཙུག་ལག་ཕྲེང་བས་མཛད་པར་འདི་རྣམས་དང་ཟུར་མི་འདྲ་བ་ཙམ་འདུག་ནའང༌། གཙང་སྨྱོན་པས་མཛད་པ་དང་སྤྲུལ་སྐུ་ངག་དབང་ཀུན་བློས་མཛད་པ་གཉིས་ཞལ་མཐུན་པར་འདི་ལྟར་འབྱུང་ཞིང༌། ཆོས་དྲུག་གི་དམིགས་རིམ་དང་ཡང་འདི་ཉིད་མཐུན་པར་སྣང་བས་དེ་ལྟར་བྲིས་པ་ཡིན་ནོ། །ཞེས་གསུངས་པ་སྟེ། འདི་ཉམས་སུ་བླང་བ་ལ་གསུམ། སྔོན་འགྲོ་སྦྱང་བ་རྣམ་གསུམ། དངོས་གཞི་ཉམས་ལེན་རྣམ་གསུམ། རྗེས་ཡན་ལག་རྣམ་གསུམ་མོ། །དང་པོ་ལ་གསུམ། རྩ་སྦྱང་བ། རླུང་སྦྱང་བ། ཐིག་ལེ་སྦྱང་བའོ། །དང་པོ་ལུས་བསམ་གཏན་གྱི་ཡན་ལག་བདུན་དང་ལྡན་པས་རང་རྣལ་འབྱོར་མར་གསལ་བའི་ཁོང་པའི་ནང་དུ་རྩ་དབུ་མ་སྦ་ལྕག་གམ། མདའ་སྨྱུག་སྦོམ་པ་ཙམ་གྱི་ཕྱི་སྔོ་བ། ནང་དམར་བའམ། སྔོན་པོ་འབའ་ཞིག་གམ། དམར་པོ་འབའ་ཞིག་པ། ཡར་སྣེ་ཚངས་བུག་དང་མར་སྣེ་གསང་གནས་སུ་ཟུག་པ། དེའི་གཡས་སུ་རོ་མ་དམར་པོ་དང་གཡོན་དུ་རྐྱང་མ་དཀར་པོ་གཉིས་དབུ་མ་ལས་ཅུང་ཟད་ཕྲ་བ་ཡར་སྣེ་ཀླད་རྒྱའི་སྟེང་ནས་ཐུར་དུ་གུག་པ་སྣ་བུག་གཉིས་ལ་ཟུག་པ། མར་སྣེ་ལྟེ་འོག་སོར་བཞི་ཙམ་ནས་དབུ་མ་ལ་ཡི་གེ་ཆའི་དབྱིབས་ལྟར་ཟུག་པ།

དེ་གསུམ་ག་ཡ་ཡོ་མེད་པ། དྲང་བ། ཁ་དོག་དྭངས་པ། ཕྱི་ནང་གསལ་བ། ནང་སྟོང་པ་སྟེ་མཚན་ཉིད་བཞི་དང་ལྡན་པ། རྩ་དེ་གསུམ་གྱི་བར་མདའ་སྨྱུག་ཙམ་གྱིས་མ་ཐུག་པར་གསལ་གདབ། དེའི་རྗེས་ལྟེ་བ་སྤྲུལ་པའི་འཁོར་ལོ་རྩ་འདབ་དྲུག་ཅུ་རྩ་བཞི་པ། དེའང་དབུ་མ་ལས་བརྒྱད་ཕྱོགས་མཚམས་སུ་གྱེས་པ། དེ་ལས་གཉིས་གཉིས་གྱེས་པས་བཅུ་དྲུག །དེ་ལས་གཉིས་གཉིས་གྱེས་པས་སོ་གཉིས། དེ་ལས་གཉིས་གཉིས་གྱེས་པས་དྲུག་ཅུ་རྩ་བཞི་པ་ཁ་དོག་དམར་པོ། སྙིང་ག་ཆོས་ཀྱི་འཁོར་ལོ་རྩ་འདབ་བརྒྱད་དབུ་མ་ལས་ཕྱོགས་མཚམས་བརྒྱད་དུ་སོ་སོར་གྱེས་པ་ཁ་དོག་དཀར་པོ། མགྲིན་པ་ལོངས་སྤྱོད་ཀྱི་འཁོར་ལོ་རྩ་འདབ་བཅུ་དྲུག་དབུ་མ་ནས་ཕྱོགས་མཚམས་བརྒྱད་དང་དེ་ལས་གཉིས་གཉིས་གྱེས་པས་བཅུ་དྲུག་ཁ་དོག་དམར་པོ། སྤྱི་བོ་བདེ་ཆེན་གྱི་འཁོར་ལོ་སྨིན་མཚམས་ཀྱི་ཐད་ཙམ་གྱི་ནང་དུ་རྩ་འདབ་སོ་གཉིས་དབུ་མ་ནས་ཕྱོགས་མཚམས་སུ་བརྒྱད་གྱེས་པ། དེ་ལས་གཉིས་གཉིས་གྱེས་པས་བཅུ་དྲུག །དེ་ལས་གཉིས་གཉིས་གྱེས་པས་སོ་གཉིས་རྣམས་ཁ་དོག་ལྗང་གུ། དེའང་ལྟེ་བ་དང་མགྲིན་པའི་རྩ་འཁོར་གཉིས་གདུགས་ཀྱི་འགྱོགས་ལྟར་ཅུང་ཟད་སྟེང་དུ་ཕྱོགས་པ། སྤྱི་བོ་དང་སྙིང་གའི་རྩ་འཁོར་གཉིས་གདུགས་ཀྱི་རྩིབས་ལྟར་འོག་ཏུ་ཅུང་ཟད་ཕྱོགས་པ། རྩ་འཁོར་དེ་རྣམས་ཀྱི་གྱེས་མཚམས་ཐམས་ཅད་མདུད་པའི་རྣམ་པ་ཅན། སོ་སོའི་རྩེ་མོ་རྣམས་ནི་གྲངས་མེད་དུ་གྱེས་ནས་ལུས་ཀྱི་སྟོད་སྨད་བར་གསུམ་གྱི་བ་སྤུའི་ཁུང་བུ་ཐམས་ཅད་དུ་ཟུག་པ་ལུས་ཐམས་ཅད་རྩའི་དྲ་མིག་ཤིགས་སེ་བ། རྩའི་གཙོ་མོ་གསུམ་མ་གཏོགས་པའི་རྩ་གཞན་རྣམས་རླུང་མ་བཅུག་པའི་དུས་ལུག་རྗུད་ཀྱི་རྒྱུ་མ་ལྟར་སྙོམ་ཧྲིད་དེ་བར་བསམ། དེ་ལྟར་རྩ་འཁོར་རྣམས་ལ་གསལ་སྣང་མ་ཐོན་བར་དུ་འདི་ཉིད་ལ་འབད་ནས་བསྒོམ་པ་གལ་ཆེའོ། །ཆོས་དྲུག་གི་ཡིག་ཆ་ལ་ལར་སྟོང་ར་སྒོམ་པའི་རིམ་པ་འགའ་ཞིག་སོ་སོར་གསུངས་ཀྱང་འདིར་ཕྱི་ལྷ་སྐུ། ནང་རྩ་གསུམ་འཁོར་ལོ་བཞི་དང་བཅས་པ་ཐམས་ཅད་སྟོང་གསལ་འཛིན་མེད་དུ་བསྒོམས་པས་སྟོང་ར་ཐམས་ཅད་འདུ་བར་བཞེད་པ་ཡིན་ནོ། །གཉིས་པ་རླུང་སྦྱང་བ་ནི།

ལུས་རྣམ་སྣང་གི་ཆོས་བདུན་གྱི་སྟེང་ནས་རླུང་མཉམ་རྒྱུ་འདུག་ན་དེས་འོང་ལ། མི་འདུག་ན་རླུང་ཡོན་པོ་སྲོང་བའི་འཁྲུལ་འཁོར་རླུང་རྒྱུ་བ་ངོས་འོག་ཏུ་བཅུག་ལ་བཀག །མི་རྒྱུ་བ་ངོས་ནས་ལན་མང་དུ་བུས་ལ་མཉམ་རྒྱུ་བྱུང་མ་ཐག །ལག་གཡོན་རྡོ་རྗེ་ཁུ་ཚུར་གཡས་པའི་གྲུ་འོག་ཏུ་བཅུག །སྣ་བུག་གཡས་ནས་རླུང་ཁེངས་པ་བརྔུབ། ལག་གཡས་རྡོ་རྗེ་ཁུ་ཚུར་གྱི་མཛུབ་མོས་སྣ་བུག་གཡས་པ་བཀག་ལ་གཡོན་ནས་དྲག་ལ་རིང་བ་གཅིག་འབུད། ཡང་གོང་ལྟར་གཡས་ནས་བརྔུབས་ལ་གཡོན་དུ་དྲག་ལ་ཐུང་བ་གཅིག །ཡང་གོང་ལྟར་ལ་གཡོན་ནས་འཇམ་ལ་རིང་བ་གཅིག་རྣམས་འབུད༑ དེའི་རྗེས་ཕྱག་རྒྱ་གཡས་གཡོན་བསྒྱུར་ལ། གཡོན་ནས་བརྔུབས་ལ་གཡས་ནས་གོང་ལྟར་ལན་གསུམ་འབུད། དེའི་རྗེས་ལག་གཉིས་རྡོ་རྗེ་ཁུ་ཚུར་པུས་སྟེང་སོ་སོར་བཞག་ནས་རླུང་སྣ་བུག་གཉིས་ཀ་ནས་གོང་ལྟར་ལན་གསུམ་འབུད། རླུང་རྔུབ་འབུད་ཀྱི་ཚེ་རླུང་དམིགས་སེམས་གསུམ་གཅིག་ཏུ་དྲིལ་ལ་ཕྱོགས་དེར་གཏད་ཅིང་ཕར་བུས་པའི་ཚེ་ནད་གདོན་སྡིག་སྒྲིབ་ཐམས་ཅད་སངས་སངས་དག་པར་བསམ་མོ། །དེ་ལྟར་འབུད་པ་དགུ་ཕྲུགས་འདི་སྣོད་མི་གཙང་བ་བཀྲུ་བཤལ་བྱས་པ་དང་འདྲ་བས་སྔ་ཐུན་དང་པོའི་འགོར་བྱ་བ་མ་གཏོགས་ཐུན་ཐམས་ཅད་ཀྱི་འགོར་མི་བྱའོ། །དེའི་རྗེས་བུམ་ཅན་འཛིན་པ་ལའང་ཐུན་མོང་དང་ཁྱད་པར་བ་གཉིས་ལས། ཐུན་མོང་བའི་བུམ་ཅན་ནི། བརྔུབ་དང་དགང་དང་གཞིལ་བ་དང༌། །མདའ་ལྟར་འཕང་དང་རྣམ་པ་བཞི། །ཞེས་གསུངས་པས། བརྔུབ་པ་ནི་ལུས་གནད་གོང་ལྟར་ལ་རྡོ་རྗེའི་ཁུ་ཚུར་པུས་སྟེང་བཞག །མགྲིན་པ་ཅུང་ཟད་དགུ་བས་སྣ་བུག་གཉིས་ཀ་ནས་རླུང་འཇམ་ལ་རིང་ཞིང་སྒྲ་མེད་པར་རྫོགས་པར་བརྔུབས་པ། དགང་བ་ནི་ཁེངས་པར་བརྔུབས་ཟིན་ནས་མཆིལ་མ་དང་བཅས་ཏེ་ལྟེ་འོག་ཏུ་ཧྲིལ་གྱིས་བསྐྱུར་ལ་མནན་ནས་དྲོད་ཅུང་ཟད་ཕེབས་པ་དང་རྒྱབ་རླུང་ཅུང་ཟད་གཅིག་འདྲེན་ལ་ཁ་སྦྱོར་ལྟེ་འོག་ཏུ་མནན། སྟེང་རླུང་ཅུང་ཟད་མ་གོམས་བར་དུ་རྒྱབ་རླུང་ཅུང་ཟད་ལས་མང་བར་མི་འཐེན།

གོམས་ནས་རྒྱུ་ཞབས་མི་འགུལ་བར་འོག་རླུང་རྫོགས་པར་དྲངས་ལ་ཁ་སྦྱོར་དུ་མནན་ནོ། །གཞིལ་བ་ནི་རླུང་ཐུབ་ཐད་དུ་བཟུང་ལ་མི་ཐུབ་སྙམ་བྱེད་ན་ལུས་གཅུ་ཞིང་མནན། དེས་ཀྱང་མི་ཐུབ་ན་ཅུང་ཟད་ཕྱིར་བཏང་ནས་རྔུབ་ཆུང་བྱས་ལ་གཡས་གཡོན་དབུས་གསུམ་དུ་དལ་གྱིས་གཅུད་ཅིང་དགང་ངོ། །འདིར་མི་ཐུབ་པའི་ཚེ་རླུང་ཅུང་ཟད་བཏང་ནས་རྔུབ་ཆུང་མི་བྱེད་པར་བཞིན་རས་སོགས་ཤིན་ཏུ་དམར་པོར་སོང་ཞིང་མི་ཐུབ་ཀྱང་ནན་གྱིས་བཟུང་ན་རླུང་ཐག་རིང་བ་ལྟར་རེ་ཞིག་འགྱུར་ཡང་ལུས་ཀྱི་ཟུངས་ལ་ཆེས་གནོད་ཅིང༌། ཁྱད་པར་དུ་ཡོན་ཏན་སྐྱེ་བའི་གེགས་དང་རླུང་གི་གེགས་སུ་འགྱུར་བ་སོགས་སྐྱོན་མང་བར་གསུངས་སོ། །དེ་ལྟར་དགང་ཞིང་གཞིལ་བའི་ཚེ་རྩ་གསུམ་འཁོར་ལོ་བཞི་རྩ་ཕྲན་དང་བཅས་པ་ལུག་རྗུད་ཀྱི་རྒྱུ་མ་ཕུས་བཏབ་པ་ལྟར་ཐེར་ཐེར་ཁེངས་པར་བསམ་མོ། །མདའ་ལྟར་འཕང་བ་ནི་ཐུན་འགོར་ལན་རེ་ཙམ་དུ་རླུང་གཏོང་བའི་ཚེ་ལྟག་པ་ཅུང་ཟད་དགྱེ་ལ་སྣ་བུག་གཉིས་ནས་དལ་བུས་བཏང་བའི་རླུང་འཇུག་དྲག་ལ་ཐུང་བར་བུས་པས་རླུང་དབུ་མའི་ཡར་སྣེ་ཚངས་བུག་ཏུ་སྔོ་ཕྱུར་ཕྱུར་སོང་བར་བསམ། འདི་ལན་མང་ན་འཕོ་ཉེན་ཆེའོ། །དེའི་རྗེས་དུས་ཀུན་ཏུ་རླུང་ཚུར་རྔུབ་པ་དང་གཏོང་བའི་ཚེ་སྒྲ་མེད་དལ་བུས་བྱ་ཞིང༌། དེའང་རླུང་བུས་མ་ཐག་བརྔུབས་ནས་འཛིན་ན་རླུང་བུས་པའི་རྟིང་པ་ཅུང་ཟད་ཙམ་མ་རྫོགས་པའི་ཚེ་ཚུར་བརྔུབས་ལ་གོང་ལྟར་འཛིན། དེ་ཡང་དབྱུང་བའི་ཚེ་སྡིག་སྒྲིབ་ནད་གདོན་ཐམས་ཅད་དག་པར་བསམ༑ རྔུབ་པའི་ཚེ་དུས་གསུམ་རྒྱལ་བ་སྲས་དང་བཅས་པའི་ཐུགས་རྗེ་དང་བྱིན་རླབས་ཐམས་ཅད་རླུང་གི་རྣམ་པར་རོ་རྐྱང་གི་ལམ་ནས་བརྒྱུད་དབུ་མ་རྩ་འཁོར་དང་བཅས་པ་ཆིལ་ཆིལ་གང་བར་བསམ། རླུང་ཕྱིར་བུས་པའི་ཚེ་ཕྱིའི་ནམ་མཁའ་གསལ་སྟོང་དང་ནང་གི་སེམས་ཉིད་གསལ་སྟོང་བསྲེ་ཞིང༌། ཕྱི་འབྱུང་བའི་རླུང་དང་ནང་སྲོག་རྩོལ་གྱི་རླུང་བསྲེས་པར་བསམས་ཏེ། འཇིག་རྟེན་གསུམ་གྱི་བླ་མ་དཔལ་ལྡན་འབྲི་གུང་པས།

རླུང་ཕྱི་ནང་བསྲེ་བ་སྟོང་པའི་གནད། །ཅེས་གསུངས་སོ། །དེ་ལྟར་བུམ་པ་ཅན་ལ་གོམས་པའི་ཚད་ནི་ལག་པ་པུས་མོ་གཉིས་དང་དཔྲལ་བར་རེག་ཅིང་སེ་གོལ་བརྡབས་པ་རྣམས་ལན་རེ་རེར་རྩིས་ལ་བརྒྱ་ཕྲག་གཅིག་བུམ་ཅན་རབ། བརྒྱད་ཅུ་འབྲིང༌། ལྔ་བཅུ་ཐུབ་པ་ཐ་མར་གསུངས་ལ། དེ་དག་བརྒྱ་ཕྲག་ཐུབ་པའང་གསར་བུ་པ་ལ་དགོངས་པ་ཡིན་གྱི་རླུང་ལ་ཆེས་གོམས་པ་ནི་དེ་ལྟར་མིན་ནོ། །ཁྱད་པར་བའི་བུམ་ཅན་ནི། མགོན་པོ་འབྲི་གུང་པས། རླུང་མི་འཛིན་པ་ལྷུག་པར་འཇོག་པ་གནད་ཟབ་ཅེས་གསུངས་པ་ཉམས་སུ་བླང་བ་ནི་རྒྱུ་ཞབས་ཀྱི་ཕྱིའི་པགས་པ་མི་འགུལ་བར་ལྟེ་འོག་ཏུ་ཅུང་ཟད་མནན། ལྟེ་འོག་རྩ་གསུམ་འདུས་མདོར་ཨ་ཡིག་དངུལ་ཆུ་་་་་་ལུས་ཀྱི་ཚ་གྲང་དང་བསྟུན་པའི་དམིགས་པ་སུམ་ཁྲིད་ལྟར་སྤོ། ལྟ་བུ་རླུང་སེམས་འདུས་པའི་ངོ་བོ་ལ་སེམས་གཏད་དེ་རླུང་རྔུབ་འབུད་མི་བྱ་ཞིང་ལུས་སེམས་ཡེ་མི་སྒྲིམ་པར་ལྷོད་ཀྱིས་གློད་ལ་རླུང་སེམས་གཉིས་ཀ་ལྟེ་བའི་ཨ་ལ་མ་ཡེང་བར་གཏད་དོ། །འདི་ཤིན་ཏུ་ཟབ་སྟེ། མགོན་པོ་འབྲི་གུང་པ་ཆེན་པོས། ཁ་སྣའི་རླུང་གྲང་བའི་རང་བཞིན་ཡིན་ལ་བརྔུབས་པས་གྲང་བ་འཇུག །དགང་བའི་རླུང་ངོས་མ་ཟིན་པར་བཙིར་བས་མཛེར་འགྱུར། གཞིལ་བའང་གོང་དང་འདྲ། མདའ་ལྟར་འཕང་ཞིང་ཐབས་ལམ་ལ་རྩོལ་བ་དྲག་པོ་བྱས་པས་འཕོ་བར་འགྲོ་བ་མ་ཤེས་པ་ཡིན་གསུངས། དེས་ན་གཏུམ་མོ་སོགས་དམིགས་བསལ་གྱི་ཚེ་སྦྱོར་བ་བཞི་ལྡན་སྔ་མ་ལྟར་བྱ། དུས་ཀུན་ཏུ་རླུང་གནད་ཕྱི་མ་ཉིད་ཉམས་སུ་བླང་བ་ཡོན་ཏན་མྱུར་ལ་གེགས་ཉུང་བ་ཡིན་ནོ། །གསུམ་པ་ཐིག་ལེ་སྦྱང་བ་ནི། དབུ་མ་ནས་རྩ་གཅིག་གྱེས་པ་སྨིན་མཚམས་སུ་ཟུག་པའི་སྣེ་རྩ་སྦུག་ཟུར་གསུམ་པའི་ནང་དུ་རླུང་སེམས་ཀྱི་ངོ་བོ་ཐིག་ལེ་དཀར་འཚེར་སྣུམ་པ་སྲན་མ་འབྲིང་པོ་ཙམ་ཞིག་གསལ་བཏབ། དེ་གསལ་བ་ན་རླུང་རྔུབ་པའི་ཚེ་ལྕགས་སྦུབས་སུ་སྲན་མ་བསྒྲིལ་བ་ལྟར་སེང་སྒྲ་དང་བཅས་དབུ་མར་ཞུགས་ནས་སྤྱི་བོའི་རྩ་འཁོར་གྱི་དབུས་སུ་སླེབས།

རླུང་བཟུང་བའི་ཚེ་དེར་གནས་པ་ལ་རླུང་སེམས་གཟུང༌། དེ་ལ་གོམས་པས་རླུང་སེམས་དེར་གནས་པ་ལས་གཞན་དུ་མི་འཕོ་ན། མགྲིན་པ་སྙིང་ག་ལྟེ་བ་གསང་གནས་རྣམས་སུའང་རིམ་གྱིས་སྦྱང༌། དེ་ལ་གོམས་ནས་གནས་རྣམས་སུ་རླུང་ཁུག་ལྔའམ་བདུན་ཏེ་རིམ་གྱིས་སྦྱངས་ཤིང་རླུང་འབུད་པའི་ཚེ་སྨིན་མཚམས་ཉིད་དུ་གནས་པར་བསམ་མོ། །དེ་ལྟར་སྦྱང་བ་གསུམ་གྱི་གེགས་སེལ་དང་བོགས་འདོན་ལུས་སྦྱོང་གི་འཁྲུལ་འཁོར་ནི་གསུམ། ཕྱི་ལུས་ཀྱི་ཡན་ལག་ལྔའི་རྩ་སྦྱང་བ། ནང་རྩ་གསུམ་འཁོར་ལོ་བཞིའི་རྩ་མདུད་དགྲོལ་བ། དེ་དག་གི་ཚེ་རླུང་སེམས་ཟིན་ནས་བདེ་དྲོད་འབར་ཚེ་ལུས་རྔུལ་ན་དེ་ཉིད་དགྲམ་པ་དང་གསུམ་མོ། །དང་པོ་ཡན་ལག་ལྔ་སྦྱོང་ནི། །ལུས་གནད་རྣམ་སྣང་ཆོས་བདུན་ལ། །རྡོ་རྗེའི་ཁུ་ཚུར་པུས་སྟེང་བསྒྲེང༌། །སྦྱོར་བཞི་རླུང་གི་གནད་ལྡན་པས། །ལག་གཡོན་སྒྲེང་བ་གཡས་པ་ཡིས། །ལན་གསུམ་འཕུར་ཞིང་གཡས་པ་ལའང༌། །ཕྱག་རྒྱ་དེ་བསྒྱུར་ལན་གསུམ་བཤུད། །ཐལ་རྡེབ་གདོང་དང་ལུས་རྒྱབ་མདུན། །ལན་གསུམ་ཕུར་ལ་རྐང་པ་གཡས༑ ༑འབེབས་བཅས་བརྐྱང་བ་ལག་གཉིས་ཀྱིས། །ལན་གསུམ་ཕུར་ཞིང་གཡོན་པ་ལའང༌། །དེ་བཞིན་བྱས་རྗེས་རྡོར་སྐྱིལ་བཅའ། །ལག་གཉིས་ཁུ་ཚུར་སྟ་ཟུར་དུ། །བཞག་ལ་འབེབས་གསུམ་མཐར་ཧ་སྤྲུག །གཉིས་པ་ནཱ་རོ་དྲུག་སྐོར་ནི། ལུས་གནད་རླུང་འཛིན་གོང་ལྟར་ལས། །སྐེད་པ་གཡས་གཡོན་བསྐོར་བ་ཡིས། །ལྟེ་བའི་རྩ་མདུད་བཤིག་པར་བྱེད། །གྲུ་དཔུང་ཕྱི་ནང་གཅུས་པ་ཡིས། །སྙིང་གའི་རྩ་མདུད་བཤིག་པར་བྱེད། །སྐེ་ནི་གཅུད་སྐོར་བསྡམས་པ་ཡིས། །མགྲིན་པའི་རྩ་མདུད་བཤིག་པར་བྱེད། །མགོ་བོ་བསྐོར་ཞིང་བཅག་པ་ཡིས། །སྤྱི་བོའི་རྩ་མདུད་བཤིག་པར་བྱེད། །ཡན་ལག་བཞི་ཡི་བརྐྱང་བསྐུམ་གྱིས། །ཚིགས་ཀྱི་རྩ་རྣམས་དུལ་བར་བྱེད། །མགོ་ལུས་མེད་པར་ཕུར་བ་ཡིས། །ལུས་ཀྱི་རྩ་རྣམས་གྲོལ་བར་བྱེད། །ཅེས་སོ། །གསུམ་པ་སོ་བདུན་མ་ནི། ལུས་གནད་རླུང་འཛིན་སྔར་ལྟར་ལ། །དབུས་དང་གཡས་གཡོན་སྐེད་སྐོར་ནི། །དྲུག་གསུམ་བཅོ་བརྒྱད་མདའ་འགེངས་དྲུག

།ཞགས་སྐྱུར་དཔུང་རྡེག་དྲུག་དྲུག་སྟེ། །སོ་དྲུག་འབེབས་དང་སོ་བདུན་ནོ། །ཞེས་པ་རྣམས་ཀྱི་ལག་ལེན་མཐོང་རྒྱུད་ལྟར་མ་འཕྱུགས་པར་ཉམས་སུ་བླང་ངོ། །གཉིས་པ་དངོས་གཞི་ལ་གསུམ། གཏུམ་མོ་མ་ཟིན་པ་ཟིན་པར་བྱེད་པ། ཟིན་པ་བརྟན་པར་བྱེད་པ། བརྟན་པ་བོགས་དབྱུང་བ་དང་གསུམ་མོ། །དང་པོ་ནི། ལུས་གནད་ཙོག་པུ་ལ་རྐང་པ་གཡོན་པའི་མཐིལ་འཕོངས་ཚོས་གཡས་སུ་གཏད། གཡས་དེའི་ཕྱི་ནས་བསྣོལ་བ་འཕོངས་ཚོས་གཡོན་དུ་གཏད། འཕོངས་ཀྱི་འོག་ཏུ་གོས་སོགས་འབོལ་བའི་སྟེགས་ཅུང་ཟད་བཞག །སྒོམ་ཐག་བཞི་ཁུག་ལ་ཁྲུ་གང་སོར་བཞི་ཡོད་པའམ། ཁྲུ་གང་མཛུབ་གང་པའམ། ཉིས་བལྟབས་ཀྱིས་མགོ་ལ་བསྐོར་བས་འཆང་གང་ལྷག་པ་རྣམས་གང་རན་རབ་གནས་བྱས་པ་རྣལ་འབྱོར་མའི་ངོ་བོར་མོས་པ་སྐེད་པ་དང་པུས་འོག་ཏུ་བཅིང༌། ལག་པ་ལྟེ་འོག་ཏུ་མཉམ་བཞག་སྒོམ་ཐག་གི་འོག་ཏུ་བཅའ། གཞན་རྣམས་བསམ་གཏན་གྱི་ཡན་ལག་སྔར་དང་འདྲ་བས་དུས་ནི་ཧ་ཅང་འགྲངས་པ་དང༌། ལྟོགས་པ་དང༌། ཉིན་མཚན་གྱི་གུང་གཉིས་དང༌། ངལ་ཞིང་དུབ་པའི་སྐབས་རྣམས་སུ་མི་བསྒོམ་ལ། དུས་དེ་རྣམས་མ་ཡིན་པའི་ཚེ་ལུས་ཕྱི་དབྱིབས་རྣལ་འབྱོར་མར་གསལ་བའི་ཁོང་པར་རྩ་གསུམ་འཁོར་ལོ་བཞི་སོགས་གོང་ལྟར་གསལ་བའི་ལྟེ་འོག་སོར་བཞི་རྩ་གསུམ་འདུས་མདོར་གཏུམ་མོ་ཨ་ཐུང་བསྒོམ་པ་ལའང༌། ལ་ལས་ཐིག་ལེའི་རྣམ་པ། ལ་ལས་ཡི་གེ་ཨ། ལ་ལས་ཨ་ཤད་སྐྱེར་ཚེར་བཅད་པ་ལྟ་བུའི་བཅད་ཁ་སྟེང་དུ་བསྟན་པ་སོགས་ཡོད་ཀྱང༌། འདིར་རང་ལུགས་ལ་གཏུམ་མོ་ཨ་ཐུང་ཡི་གེ་དབུ་ཅན་གྱི་ལག་པ་གཡོན་པའི་དབྱིབས་ལྟ་བུ་སྦོམ་པ་ཐུར་དང་རྩེ་མོ་གྱེན་དུ་ཕྱོགས་པ་དབྱིབས་གྲུ་གསུམ་པ་དཔངས་སོར་གཅིག་ཙམ། དེའང་རང་གི་མ་ལས་ཐོབ་པའི་དམར་ཆའི་དྭངས་མ་སྟེ། ཁ་དོག་དམར་བ། རེག་བྱ་ཚ་བ། ངོ་བོ་བདེ་བ། རྩེ་མོ་རྣོ་ཞིང་འཁྱོགས་པ་སྟེ་མཚན་ཉིད་བཞི་ལྡན། ཡང་ན་ངོ་བོ་དམར་ཆ། རྣམ་པ་མེ། རེག་བྱ་ཚ་བ། ཉམས་བདེ་བ་སྟེ་མཚན་ཉིད་བཞི་ལྡན། དེའང་ཤིན་ཏུ་ཕྲ་བ་དེའི་འོད་ཀྱིས་ལུས་ཐམས་ཅད་དྲོ་ཞིང་བདེ་བར་ནུས་པ།

ཁྱད་པར་ལྟེ་འོག་ཏུ་ཚ་རེག་མི་བཟོད་པ་ཙམ་དུ་ཡོད་པར་བསམ། སྔར་ལྟར་རླུང་བུམ་པ་ཅན་བཟུང་བའི་སྣ་བུག་གི་རླུང་གཉིས་རོ་རྐྱང་ནས་བརྒྱུད་ཨ་ཤད་ལ་ཕོག་པས་སོལ་མེ་ལ་སྦུད་པ་བུས་པ་ལྟར་དམར་འུར་འུར་ཡོད་པ་ལ་སེམས་གཏད། དེའང་དམིགས་རྟེན་ཙམ་མ་ཡིན་པ་སེམས་དངོས་གཏུམ་མོ་ལ་ཞུགས་པ་ལྟ་བུར་སོང་བ་ལ་མ་ཡེང་བར་ཡུན་རིང་དུ་རླུང་སེམས་དེར་བཟུང་ལ་བསྒོམ། འདི་གཏུམ་མོ་ཉམས་ལེན་གྱི་རྩ་བ་ཡིན་པས་དམིགས་པ་དེར་མ་གཏད་ཀྱང་རླུང་སེམས་དེར་རྩོལ་མེད་དུ་ཟིན་ཅིང་དྲོད་རྙེད་པ་ཞིག་མ་བྱུང་བར་དུ་འབད་པས་སྒོམ་པ་གལ་ཤིན་ཏུ་ཆེའོ། །གཉིས་པ་ཟིན་པ་བརྟན་པར་བྱེད་པ་ནི། ལུས་གནད་གོང་ལྟར་མེ་ཐབ་དྲུག་བཅིངས་དང་ལྡན་པས་རླུང་རྔུབ་དགང་གཞིལ་གསུམ་བྱས་མ་ཐག་རོ་རྐྱང་གི་རླུང་ཨ་ཤད་ལ་ཕོག་པས་མེ་ལྕེ་སོར་བཞི་ཙམ་ཕྲ་སྦོམ་མོ་ཁབ་ཙམ་ལ་དབྱིབས་གཟུགས་མོ་བྱི་ཐུར་ལྟར་རྩ་རྩེ་ཕྲ་ཞིང་སྐེད་པ་སྦོམ་པར་འབར་བ་ལ་སེམས་གཏད། སླར་ཡང་རླུང་རྔུབ་དགང་བྱས་པས་མེ་ལྕེ་དེ་ཉིད་ལས་མེ་ལྕེ་ཆད་པ་ལུག་རིལ་ཙམ་དང༌། མཐེ་བོང་ཙམ་དང༌། བྱ་མ་གསར་གྱི་སྒོ་ང་ཙམ་པ་འགའ་ཟུང་ཆད་པས་ལྟེ་བའི་རྩ་འཁོར་གྱི་དབུས་སུ་དམར་རམ་མེ་བ་ལ་རླུང་སེམས་འཛིན་ཅིང༌། མེ་ལྕེ་དེ་དག་ཐམས་ཅད་ཀྱང་སའི་རང་བཞིན་རྩུབ་ལ་སྲ་ཞིང་བརྟན་པ། ཆུའི་རང་བཞིན་སྣུམ་ཞིང་གཤེར་བ། མེའི་རང་བཞིན་ཚ་ཞིང་སྲེག་པ༑ རླུང་གི་རང་བཞིན་གཡོ་ཞིང་འབར་བ་སྟེ་མཚན་ཉིད་བཞི་ལྡན་དུ་བསམ། འདིའི་སྐབས་སུ་རླུང་དགང་བའི་ཚེ་རོ་རྐྱང་གི་རླུང་གིས་ཧ་ཤད་ལས་མེ་ལྕེ་སྦར་བར་བསམ། གཞིལ་བའི་ཚེ་རླུང་ལྷག་མ་རྣམས་ཨ་ཤད་ལ་ཐིམ་པར་བསམ། དབྱུང་བའི་ཚེ་ཨ་ཤད་ཀྱི་རྩེ་མོ་ནས་རླུང་ཐོན་པ་དྲོད་དང་བཅས་དབུ་མའི་ནང་དུ་སོང་བར་བསམ། དམིགས་རླུང་འདི་རྣམས་བདེ་དྲོད་ཀྱི་རྨང་རྡོ་ལྟ་བུ་ཡིན་པས་རང་ལུས་ལ་བདེ་དྲོད་ཀྱི་ཡོན་ཏན་ཨེན་ཙམ་མ་སྐྱེས་ཀྱི་བར་དུ་འདི་ཁོ་ན་ལ་འབད་དགོས་ཀྱི།

འདིར་ཡོན་ཏན་མ་སྐྱེས་པར་བོགས་འདོན་ལ་འབད་ཀྱང་མྱུ་གུ་མ་སྐྱེས་པར་སྡོང་པོ་སོགས་མི་འབྱུང་བ་བཞིན་ནོ། །གསུམ་པ་བོགས་འདོན་ལ་གསུམ། དྲོད་བོགས་འདོན། བདེ་བ་བོགས་འདོན། མི་རྟོག་པ་བོགས་འདོན་པའོ། །དང་པོ་ལ་གཉིས། དམིགས་པ་དང་འཁྲུལ་འཁོར་རོ། །དང་པོ་ལའང་གསུམ། ནང་ལུས་ལ་སྦར་བ། ཕྱི་ཡུལ་ལ་སྦར་བ། ཕྱི་ནང་གཉིས་མེད་དུ་སྦར་བའོ། །དང་པོ་ནང་ལུས་ལ་སྦར་བ་ནི། ལུས་གནད་དང་རླུང་སྦྱོར་སྔ་མ་ལྟར་ལ་རོ་རྐྱང་གི་རླུང་གིས་སྦུད་པས་ཨ་ཤད་ལས་མེ་ཆེར་འབར་བས་དབུ་མའི་ནང་བརྒྱུད་ལྟེ་བར་སླེབས་པར་འབར་བར་བསམ། དེ་བཞིན་དུ་རླུང་ཁུག་རེ་རེའམ་གསུམ་ལྔ་བདུན་སོགས་གྲངས་དང་བསྟུན་ནས་རིམ་གྱིས་སྙིང་ག་དང༌། མགྲིན་པ་དང༌། སྤྱི་བོའི་བར་དུ་མེ་ལྕེ་འབར་བར་བསམ། ཡང་ལྟེ་བའི་རྩ་འཁོར་མེས་གང་བའི་མེ་ལྕེ་རྒྱ་ཁབ་ཙམ་ལྟེ་བའི་རྩ་འདབ་རྣམས་ཀྱི་ནང་དུ་སོང་བ་སོ་སོར་གྱེས་པས་ལུས་སྨད་ཀྱི་བ་སྦུའི་ཁུང་བུ་ཐམས་ཅད་ཀྱང་མེས་དམར་ཆིལ་ཆིལ་གང་བར་བསམ། དེ་བཞིན་དུ་སྙིང་མགྲིན་སྤྱི་བོའི་བར་སྦྱར་ལ་ལུས་ནང་ཐམས་ཅད་མེ་ལྕེས་དམར་འུར་འུར་གང་ཞིང་འབར་བར་བསམས་ལ་རླུང་སེམས་རྩ་བའི་ཨ་ཐུང་ཁོ་ན་ལ་གཏད་དོ། །དེས་དྲོད་སྐྱེ་བར་དཀའ་ན་ལུས་གནད་གཞན་སྔ་མ་ལྟར་ལ་ལག་མཐིལ་གཉིས་ཀྱིས་གྲུ་མོ་གཉིས་བཀབ། གྲུ་ཁུག་གཉིས་ཀྱིས་པུས་མོ་གཉིས་བཀབ་ལ་རླུང་བཟུང་ཞིང་རླུང་མི་ཐུབ་པའི་ཚེ་རྔུབ་ཆུང་གསུམ་རེ་བྱས་ལ་རིམ་པས་ལྟེ་འོག་གི་གཡས་གཡོན་མདུན་གསུམ་དུ་གཅུད་ཅིང་མནན། བར་རླུང་རྒྱུན་དུ་གཟུང༌། དེས་ཀྱང་དྲོད་སྐྱེ་བར་དཀའ་ན་གོང་ལྟར་ལུས་གནད་རླུང་རྩོལ་དང་བཅས་པའི་ངང་ནས་རོ་རྐྱང་གི་རླུང་གིས་ཨ་ཤད་ལ་མེ་ཆེར་སྦར། རྩ་གསུམ་འཁོར་ལོ་བཞི་གང༌། དེ་ལས་བ་སྤུའི་བུ་ག་ཐམས་ཅད་ཀྱང་མེས་གང༌། ལུས་ནང་ནས་ཕྱིར་འཕྲོས། བ་སྤུའི་བུ་ག་རྣམས་ནས་མེ་རི་དྭགས་ཀྱི་སྤུ་ལྟ་བུས་མགོ་ལུས་ཐམས་ཅད་གཡོགས་པས་གོས་གྱོན་པ་ལྟ་བུར་བསམ།

ཡང་རེས་འགའ་ཨ་ཤད་ལས་མེ་ཆེར་འབར་བ་ཤིན་ཏུ་ཚ་བའི་དུད་པ་དང་བཅས། དབུ་མ་ནས་ཚངས་བུག་ཏུ་ཐོན་པ་གདུགས་ལྟར་ཁ་འོག་ཏུ་ཕྱོགས་པ་དང༌། མེ་ལྕེ་ཐུར་དུ་ཕྱོགས་པ་འོག་སྒོ་ནས་ཐོན་ཏེ་པདྨའི་འདབ་མ་ལྟར་ཁ་གྱེན་དུ་ཕྱོགས་པ་གཉིས་སྐེད་པའི་ཐད་དུ་ཕྲད་པས་རང་ལུས་མེའི་གའུ་ཁ་སྦྱོར་གྱི་ནང་དུ་ཚུད་པར་བསམ་མོ། །གཉིས་པ་ཕྱི་ཡུལ་ལ་སྦར་བ་ནི། ལུས་རླུང་སྔར་ལྟར་ལ་ལྟེ་བའི་ཨ་ཤད་ལས་མེ་ཆེར་སྦར་བས་ལུས་ཐམས་ཅད་ལ་འབར་བའི་མེ་ལྕེ་བུ་ག་དགུ་ནས་ཐོན་པས་དང་པོ་གནས་ཁང༌། དེའི་རྗེས་ཡུལ་གྲུ། མཐར་འཛམ་གླིང༌། དེ་ནས་གླིང་བཞི་གླིང་ཕྲན་དང་བཅས་པ་སྟོང་གསུམ་འཇིག་རྟེན་གྱི་ཁམས་ཐམས་ཅད་མེ་ལྕེ་གཅིག་ཏུ་འབར་བ་བསྐལ་པའི་མེ་ལྟར་འུར་ཆེམ་གྱི་སྒྲ་དང་བཅས་ཏེ་འབར་བར་བསམ་མོ། །གསུམ་པ་ཕྱི་ནང་གཉིས་མེད་དུ་སྦར་བ་ནི། ལུས་རླུང་སྔར་ལྟར་ལ་ཨ་ཤད་ལས་མེ་སྦར་བས། ལུས་ཕྱི་ནང་ཐམས་ཅད་མེའི་གོས་གྱོན་པ་ལྟར་གྱུར། ཕྱི་རོལ་ཕྱོགས་བཞི་ནས་ཤིན་ཏུ་ཚ་བའི་ཚ་ཟེར་དང་བཅས་པའི་ཉི་མ་བཞི་ཤར་བའི་འོད་ཟེར་དང་རང་ལུས་ཀྱི་མེ་ལྕེ་འདྲེས་པས་དབྱེར་མེད་དུ་འབར་ཞིང་རང་ལུས་ལྕགས་བསྲེགས་པ་ལྟར་དམར་ཞིང་ཚ་བར་གྱུར་པར་བསམ། དེ་ལྟར་མེ་དམིགས་ཐམས་ཅད་ཀྱི་དུས་རང་ལུས་ལ་ཤིན་ཏུ་ཚ་བའི་དྲོད་འབར་ཞིང་མི་བཟོད་པ་ཙམ་དུ་གྱུར་པར་བསམ་མོ། །གཉིས་པ་ནི༑ དེ་རྣམས་ཐུན་མོང་དུ་དྲོད་ཀྱི་འཁྲུལ་འཁོར་བྱ་བ་ནི་གསུམ། རྒྱ་གར་གངས་སེང་མ། གཙུབ་ཤིང་མེའི་འཁོར་ལོ། །གངས་སེང་རྩ་བ་ཡན་ལག་གི་འཁྲུལ་འཁོར་དང་གསུམ། དང་པོ་ནི། མཉམ་མེད་མི་ལའི་དགོངས་པ་མཆོག །རྒྱ་གར་གངས་སེང་འཁྲུལ་འཁོར་ནི། མེ་ཐབ་དྲུག་བཅིངས་བུམ་ཅན་ལས། །སྐེད་པ་གཡས་གཡོན་བསྐོར་བ་དང༌༑ ༑གྲུ་དཔུང་གཅུ་ཞིང་རྒྱབ་མདུན་དུ། །འཕུལ་འཐེན་འབེབས་རྣམས་གསུམ་གསུམ་བྱ། །དྲོད་ཀྱི་འཁྲུལ་འཁོར་དང་པོའོ། །གཉིས་པ་ནི། འཇིག་རྟེན་མགོན་པོའི་ཁྱད་པར་ཆོས། །གཙུབ་ཤིང་མེ་ཡི་འཁོར་ལོ་ནི། །ཙོག་པུ་རྐང་བསྣོལ་སྲིན་ལག་གིས། །རྐང་མཐེབ་བཟུང་ཞིང་སྐེད་སྐོར་དང༌། །དཔུང་པ་གཟེངས་དབབ་རྡེག་འཚོག་ཀུན། །གསུམ་གསུམ་བྱ་བའི་ལུས་གནད་ནི། །དྲོད་ཀྱི་འཁྲུལ་འཁོར་གཉིས་པའོ། །གསུམ་པ་ནི།

རྒྱལ་དབང་ཀུན་དགའི་དགོངས་པ་མཆོག །གངས་སེང་རྩ་བ་ཡན་ལག་གི། །འཁྲུལ་འཁོར་གཅིག་ཏུ་དྲིལ་བ་ནི། ལུས་གནད་མེ་ཐབ་དྲུག་བཅིངས་ལ། །རླུང་གནད་སྦྱོར་བཞི་བུམ་པ་ཅན། །སྐེད་སྐོར་པུས་གཟུར་དཔུང་འབེབས་དང༌། །འཕུལ་འཐེན་འབེབས་རྣམས་གསུམ་གསུམ་བྱ། །དྲོད་ཀྱི་འཁྲུལ་འཁོར་གསུམ་པའོ། །ཞེས་པ་ལྟར་གནད་མ་འཕྱུགས་པར་བྱ། དྲོད་ཀྱི་གེགས་རྔུལ་ཆུ་འཛག་ན་སྲན་ཕྱེས་འཕུར་ཞིང་མི་བསྐྱོད་པས་ཁྲུས་བྱ། དེས་ཀྱང་མ་ཕན་ན་སྔར་བཤད་པ་ལྟར་རྔུལ་དགྲམ་པའི་འཁྲུལ་འཁོར་སོ་བདུན་མ་ལ་འབད་དོ། །དེ་ལྟར་འབད་པས་དྲོད་སྐྱེ་ལུགས་ཀྱང་གློ་བུར་དུ་ལུས་ཐམས་ཅད་ཚ་འུར་དུ་བྱེད་པ་ནི། དྲོད་ཆེ་བ་ལྟར་སྣང་ཡང་མི་བརྟན་ཅིང་གེགས་མང་ལ། ཐོག་མར་ལྟེ་འོག་ཚ་ཆིལ་བྱེད། དེའི་རྗེས་ལྟེ་བ་ནས་རིམ་གྱིས་མཆེད་དེ་ལུས་ཐམས་ཅད་ལ་དྲོད་གདུང་བ་མེད་པར་བདེ་ཉམས་དང་བཅས་འབར་བ་ནི་ཡོན་ཏན་སྐྱེ་བ་སྟེ་དྲོད་རྣལ་མའོ། །དེའང་རླུང་འཁྲུལ་འཁོར་དྲག་པོས་བཙན་ཐབས་སུ་དྲོད་སྐྱེས་པ་ནི་གནས་སྐབས་སུ་མྱུར་བ་ལྟར་སྣང་ཡང་ཡོན་ཏན་མི་སྐྱེ་ཞིང་དགོས་པ་ཆུང་ལ། དམིགས་པ་དང་འཇམ་རླུང་ལ་བརྟེན་ནས་དྲོད་རིམ་ཅན་དུ་དལ་བུས་སྐྱེས་པ་ནི་ཡོན་ཏན་བརྟན་ཅིང་དགོས་པ་ཆེ་བ་ཡིན་ནོ། །འདི་ལའང་དྲོད་སྐྱེ་བའི་ཚེ་ཤ་པགས་མཚམས་ནས་དྲོད་འབར་བ་དང༌། ལུས་ངེས་མེད་དུ་དྲོད་སྐྱེ་བ་དང༌། ཚ་འུར་གྱིས་འབར་བ་རྣམས་མེ་རླུང་བཙན་ཐབས་སུ་འབར་བའི་དྲོད་ཡིན་པས་གྱི་ནར་བས་ལ། དང་པོ་ཨ་ཤད་ཀྱི་ཐད་སོ་ནས་དྲོད་ཅུང་ཟད་ནང་དུ་སྐྱེས་ནས་དེ་དག་བུལ་བའི་ཚུལ་གྱིས་དལ་བུས་དམིགས་རིམ་ལྟར་འཁོར་ལོ་སོ་སོ་ནས་མུ་ཅན་དུ་དྲོད་འཇམ་པོར་སྐྱེས་ཏེ། མཐར་ཚ་གདུང་མེད་པའི་དྲོ་འཇམ་གྱིས་ལུས་ཁྱབ་པ་ནི་གཏུམ་མོའི་དྲོད་ཡིན་པས་འདིས་བྱང་སེམས་དཀར་དམར་འཕེལ་བའི་གྲོགས་བྱེད་དོ། །གཉིས་པ་བདེ་བ་བོགས་འདོན་ལ་གསུམ། འབར་འཛག་ལ་དམིགས་པ། དགའ་བཞི་ལ་དམིགས་པ།

ཞུ་བདེ་ལ་དམིགས་པའོ༑ ༑དང་པོ་འབར་འཛག་ལ་དམིགས་པ་ནི། ལུས་གནད་དང་རླུང་འཛིན་གོང་ལྟར་བྱས་པས་སྤྱི་བོའི་རྩ་འཁོར་གྱི་དབུས་ཚངས་བུག་གི་ཐད་དུ། བྱང་སེམས་དཀར་པོའི་རང་བཞིན་ཐིག་ལེ་ཡུངས་འབྲུ་ཙམ་ཞིག་དཀར་འཚེར་སྣུམ་བག་དང་ལྡན་པ་ཡོད་པ། རོ་རྐྱང་གི་རླུང་གིས་ཨ་ཤད་སྦར་བས་མེ་ལྕེ་སོར་བཞི་ཙམ་འབར་བའི་དྲོད་ཀྱིས་སྤྱི་བོའི་ཐིག་ལེ་ཞུ་ནས། དབྱིབས་ཟླ་ཚེས་ཐིག་ལེ་ནཱ་ད་དང་བཅས་པའི་ཧཾ་ཡིག་མགོ་ཐུར་བསྟན་གྱི་རྣམ་པ། ཕྲ་སྦོམ་ནས་འབྲུ་ཙམ་ལ། རིང་ཐུང་སོར་གང་ཙམ་སྣུམ་ཞིང་དཀར་ལ་འོད་འཚེར་བར་གྱུར་པར་བསམ། སླར་རོ་རྐྱང་གི་རླུང་གིས་ཨ་ཤད་སྦུད་པས་མེ་ཆེར་འབར་བས་གཡོན་ཟླ་བའི་རྒྱུ་བ་བཀག་སྟེ་རོ་མའི་ནང་དུ་ཡར་འབར། སྙིང་གའི་ཐད་དུ་སླེབ་ཚེ་དབུ་མའི་ནང་དུ་འཁྱོགས་ཏེ། སྙིང་གའི་རྩ་འདབ་ཀྱི་དབུས་སུ་བུཾ། ཕྱོགས་ཀྱི་རྩ་འདབ་བཞིའི་མདུན་དུ་ཧཱུྂ། གཡོན་དུ་ཁཾ། རྒྱབ་ཏུ་ཛྲིཾ། གཡས་སུ་ཨཾ་རྣམས་རྩ་མདུད་ཀྱི་རྣམ་པར་ཡོད་པ་བཀྲོལ། སླར་མེ་ལྕེ་མར་བབ་ནས་ལྟེ་འོག་ཏུ་སླེབ་ཚེ་གཡས་ཉི་མའི་རྒྱུ་བ་བཀག་ནས་རྐྱང་མའི་ནང་དུ་འབར་བ་མགྲིན་པའི་ཐད་དུ་སླེབ་ཚེ་དབུ་མའི་ནང་དུ་འཁྱོགས་ཏེ་འབར་བས། མགྲིན་པའི་རྩ་འདབ་ཀྱི་དབུས་སུ་ལཱཾ། ཕྱོགས་ཀྱི་རྩ་འདབ་བཞིར་བཱཾ་མཱཾ་པཱཾ་ཏཱཾ་རྣམས་རྩ་མདུད་ཀྱི་རྣམ་པར་གནས་པ་བཀྲོལ། མེ་དེ་ཉིད་གཡས་གཡོན་ཉི་ཟླའི་རྒྱུ་བ་བཀག་སྟེ་དབུ་མའི་ནང་དུ་ཆེར་འབར་བས་འཁོར་ལོ་འོག་མ་གསུམ་རིམ་གྱིས་བགྲོད་དེ། སྤྱི་བོའི་རྩ་འདབ་ཀྱི་དབུས་སུ་འབར་བའི་ཚེ་ཧཾ་ལས་དཀར་ཆ་འོ་མའི་རྒྱུན་ལྟར་ཟགས་པ་མེ་དང་འཕྲད་དུ་ཉེ་བ་ན་མེ་ལྕེ་མགྲིན་པར་བབ། དཀར་ཆ་འཛག་པ་མགྲིན་པར་སླེབས་པ་ན་མེ་སྙིང་གར་བབ། དཀར་ཆ་སྙིང་གར་འཛག་པ་ན་མེ་ལྟེ་བར་བབ། དཀར་ཆ་ལྟེ་བའི་འཁོར་ལོའི་དབུས་སུ་སླེབས་པ་ན་མེ་ཨ་ཤད་ལ་ཐིམ་པ་ལ་སེམས་གཏད། སླར་རླུང་བཟུང་བའི་ཚེ་རོ་རྐྱང་ནས་བུས་པས་ཨ་ཤད་ལས་དམར་ཆའི་རང་བཞིན་ཅན་གྱི་མེ་དམར་ཞིང་ཚ་བ་འབར་བ་ལྟེ་བའི་འཁོར་ལོའི་དབུས་སུ་སླེབ་ཚེ་དཀར་ཆ་ཡར་ལྡོག་སྙིང་གར་སླེབས།

མེ་སྙིང་གར་སླེབ་ཚེ་དཀར་ཆ་མགྲིན་པ། མེ་མགྲིན་པར་སླེབ་ཚེ་དཀར་ཆ་སྤྱི་བོའི་ཧཾ་ལ་ཐིམ་ཞིང་མེའང་རིམ་གྱིས་སྨད་ནས་ཨ་ཤད་ལ་ཐིམ་པར་བསམ་མོ། །གཉིས་པ་དགའ་བཞི་ལ་དམིགས་པ་ནི། ཡང་རླུང་བཟུང་བས་རོ་རྐྱང་གི་རླུང་གིས་བུས་པས་ཨ་ཤད་ལས་མེ་ཆེར་འབར་བ་ལྟེ་བའི་འཁོར་ལོ་བརྒལ་ཙམ་དུ་སླེབ་ཚེ་ཧཾ་ལས་དཀར་ཆའི་ཐིགས་པ་ཟགས་པ་མེ་ལ་ཕོག་པས་ཚེག་སྒྲ་དང་བཅས་ཆེར་འབར་བ་སྤྱི་བོའི་ཧཾ་ལ་རེག་པས། ཧཾ་ལས་དཀར་ཆའི་རྒྱུན་བབ་པ་མེ་ལྕེའི་ཤུགས་ཀྱིས་བཏེག་པས་བདེ་ཆེན་འཁོར་ལོའི་རྩ་འཁོར་གྱི་དབུས་དཀར་མེར་གྱིས་གང༌། སླར་དཀར་ཆ་བབ་ཅིང་མེ་ལྕེས་བཏེག་པས་རྩ་འཁོར་གྱི་དབུས་སུ་མ་ཤོང་བར་རྩ་འདབ་སོ་གཉིས་སུ་སོང་བའི་རྩ་འདབ་བ་སྤུའི་ཁུང་ཚུན་ཆད་ངང་མེར་གྱིས་གང་བས་བདེ་བའི་ཉམས་རྩོལ་མེད་དུ་སྐྱེས་པ་ན་དགའ་བའི་ཡེ་ཤེས། སླར་བདེ་ཆེན་འཁོར་ལོ་བ་སྤུའི་མཐར་ཐུག་པར་གང་ནས་མར་བབ་པ་དང༌། མེ་ལྕེ་མགྲིན་པའི་རྩ་འཁོར་དུ་སླེབས་པ་ན་དཀར་ཆ་བབ་པ་མེ་ལྕེས་བཏེག་ནས། གོང་བཞིན་མགྲིན་པའི་རྩ་འདབ་བ་སྤུའི་ཁུང་ཚུན་ཆད་གང་བའི་ཚེ་སྔར་བས་ཉིས་འགྱུར་གྱི་བདེ་བའི་ཉམས་སྐྱེས་པ་ན་མཆོག་དགའི་ཡེ་ཤེས། སླར་དཀར་ཆ་བབ་མེ་སྙིང་གར་སླེབ་ཚེ་དཀར་ཆ་ཡང་སྙིང་གའི་འཁོར་ལོར་སླེབས་པ་མེ་ལྕེས་བཏེག་ནས། སྙིང་གའི་རྩ་འཁོར་བ་སྤུའི་མཐར་ཐུག་པ་གོང་ལྟར་གང་བའི་ཚེ་སྔར་བས་བཞི་འགྱུར་གྱིས་ཆེ་བའི་བདེ་བ་གཡོ་བ་ནི་དགའ་བྲལ་གྱི་ཡེ་ཤེས། སླར་དཀར་ཆ་ཆེར་བབ་པ་ན་མེ་ལྕེ་ལྟེ་བའི་འཁོར་ལོར་སླེབ་ཅིང་དཀར་ཆ་ལྟེ་བར་སླེབས་པ་མེ་ལྕེས་བཏེག་པས། ལྟེ་བའི་རྩ་འཁོར་བ་སྤུའི་མཐར་ཐུག་པ་གང་ཞིང་སྔར་ལས་བརྒྱད་འགྱུར་གྱིས་ཆེ་བའི་བདེ་བ་འབར་བ་ན་ལྷན་སྐྱེས་ཀྱི་ཡེ་ཤེས་སུ་མཉམ་པར་བཞག །སླར་རླུང་སྦྱོར་སྔ་མ་ལྟར་བྱས་པས་ཨ་ཤད་ལས་དམར་ཆའི་རང་བཞིན་མེའི་རྣམ་པ་ཆེར་འབར་བ་དཀར་ཆས་མནན་པ་ལྟར་བྱས་པའི་ཚེ། ལྟེ་བའི་རྩ་འཁོར་བ་སྤུའི་ཁུང་གི་མཐར་ཐུག་པར་གང་བར་ལུག་ལྡོག་གི་དགའ་བའི་ཡེ་ཤེས།

ཡང་དམར་ཆ་འབར་བ་སྙིང་གར་སླེབས་པ་དཀར་ཆས་མནན་པ་ན། སྙིང་གར་རྩ་འཁོར་བ་སྤུའི་མཐར་ཐུག་པར་གང་བས་མཆོག་དགའ། ཡང་གོང་བཞིན་མེ་མགྲིན་པར་སླེབས་པ་དཀར་ཆས་མནན་པས་མགྲིན་པའི་རྩ་འཁོར་བ་སྤུའི་མཐར་ཐུག་པ་གང་བ་དགའ་བྲལ། ཡང་གོང་ལྟར་འབར་བ་མེ་ལྕེ་སྤྱི་བོར་སླེབ་ཅིང་དཀར་ཆས་མནན་པས་སྤྱི་བོའི་རྩ་འཁོར་བ་སྤུའི་མཐར་ཐུག་པར་གང་བ་ལྷན་སྐྱེས། མཐར་དཀར་ཆ་ཧཾ་ལ་ཐིམ་ཞིང་མེ་ལྕེ་ཨ་ཤད་ལ་བསྟིམ་མོ། །འདིར་དགའ་བཞིའི་རྟོགས་པའང་དང་པོར་གཏུམ་མོའི་མེས་བྱང་སེམས་བཞུ་ནས་དབུ་མར་བབ་པ་འཁོར་ལོ་སོ་སོར་རླུང་སེམས་ཐིག་ལེ་གསུམ་འཇུག་པ་གཅིག་ཏུ་བསྒོམས་པས་རིམ་གྱིས་བདེ་བ་སྐྱེས་པ་ལ། དགའ་བ་ལ་སོགས་པ་བློས་བཏགས་ནས་དེ་ལ་ལྟ་བས་རྒྱས་བཏབ་པ་ལྟ་བུའི་དགའ་བཞི་རྗེས་མཐུན་པ་ཙམ་ལས་མི་འབྱུང་ལ། དེ་ཉིད་འབད་པས་བསྒོམས་པས་རླུང་དབུ་མར་ཚུད་ཅིང་བྱང་སེམས་ཞུ་བ་རིམ་གྱིས་གནས་རྣམས་སུ་བབ་པས་དགའ་བ་བཞི་ཇི་ལྟ་བ་འཆར་ཞིང་ཡེ་ཤེས་རྗེས་མཐུན་པ་ཙམ་ལས་མི་སྐྱེ༑ སླར་འབད་པས་རླུང་དབུ་མར་ཞུགས་གནས་ཐིམ་གསུམ་བྱས་ཏེ་བྱང་སེམས་བབ་པ་འཁོར་ལོ་བཞིར་བརྟན་པས་དགའ་བཞིའི་བདེ་བ་འཆར་བ་དང༌། སེམས་ཀྱི་ངོ་བོ་སྟོང་ཉིད་དབྱེར་མེད་དུ་ཤར་བ་ངོས་ཟིན་པས་དགའ་བཞིའི་ཡེ་ཤེས་ཇི་ལྟ་བ་ཡིན་ནོ། །གསུམ་པ་ཞུ་བདེ་ལ་དམིགས་པ་ནི། ལུས་རླུང་གོང་ལྟར་ལ་ཨ་ཤད་ལ་མེ་འབར་བས་ཧཾ་ལས་དཀར་ཆ་བབ་པ་མེ་དང་འདྲེས་པ་དཀར་དམར་ཁྲག་དང་འོ་མ་འདྲེས་པ་ལྟ་བུ་རིམ་གྱིས་སྤྱི་མགྲིན་སྙིང་ལྟེར་བབ་ཅིང༌། རྩ་འཁོར་དེ་དག་བ་སྤུའི་མཐར་ཐུག་པ་གང་ཞིང་མཐར་སྤྱི་བོ་ནས་རྐང་མཐིལ་གྱི་བར་ཐམས་ཅད་དཀར་དམར་འདྲེས་པས་ཁྲིགས་མེར་གྱིས་གང་བར་བསམ་མོ། །དེ་རྣམས་ལ་འབད་ཀྱང་བདེ་བའི་ཉམས་ཆེར་མ་སྐྱེས་ན། ལུས་རླུང་གོང་ལྟར་ལ་ཨ་ཤད་ལས་མེ་འབར་བས་ཧཾ་ལས་དཀར་ཆའི་ཐིགས་པ་ཐིག་ལེ་ཧཱུྂ་དཀར་པོའི་རྣམ་པར་བབ་པ་དབུ་མ་ནས་བརྒྱུད་རྡོ་རྗེ་ནོར་བུའི་རྩ་བར་བབ་པ་ལ་སེམས་རྩེ་གཅིག་ཏུ་གཏད་ཅིང་རླུང་བཟུང་ལ།

རྡོ་རྗེ་ནོར་བུ་འཕུལ་འཐེན་དང་འབྱེད་འཛུམ་མང་དུ་བྱས་པའི་ཚེ་ཐིག་ལེའི་ཧཱུྂ་ཡིག་རྡོ་རྗེའི་བུ་གར་བརྒྱུད་ནས་རྩེ་མོར་ངང་ཡེ་རེ་འདུག་པར་བསམས་པ་ལ་སེམས་གཏད་པས་བདེ་བའི་ཉམས་ཆེས་ཆེ་བར་སྐྱེ་བ་ནི་གཏུམ་མོ་རྟག་པའི་ཕྱག་རྒྱ། བདེ་བའི་ངོ་བོ་སྟོང་ཉིད་དང་རོ་གཅིག་པ་ནི་ཆོས་ཀྱི་ཕྱག་རྒྱ། བདེ་སྟོང་གཉིས་མེད་ཀྱི་ངང་ནས་བྱང་སེམས་འཕོ་མེད་དུ་ཉམས་སུ་བླང་བ་དམ་ཚིག་གི་ཕྱག་རྒྱ་ཞེས་སྐབས་འདིར་མཚོན་པ་ཙམ་དུ་བཞེད་ལ། ཚུལ་དེ་དག་གིས་བདེ་བ་སྐྱེ་དཀའ་ན་མདུན་དུ་ཡེ་ཤེས་ཀྱི་ཕྱག་རྒྱ་གསལ་བཏབ་ཡིད་ཀྱིས་སྙོམས་འཇུག་བྱ་བ་དང༌། དེས་ཀྱང་བདེ་བ་སྐྱེ་དཀའ་ན་དམན་པ་ལས་ཀྱི་ཕྱག་རྒྱ་རང་ལུས་དང་གཞན་ལུས་གཉིས་ཀྱི་སྒོ་ནས་ཉམས་སུ་བླང་བ་ནི་ཆེས་ཟབ་ལ་མྱུར་བ་སྟེ། བླ་མ་མཉེས་པར་བྱས་པའི་གསུང་གི་གསང་བ་ལས་རྟོགས་པར་བྱོས་ཤིག །དེ་ལྟར་ཉམས་སུ་བླངས་པས་བདེ་བ་འབར་ཞིང་བྱང་སེམས་འཕོར་ཉེ་ན་གང་ཟག་སྦྱངས་པ་ཅན་ལ་འདུན་པ་ཙམ་གྱིས་འཛིན་ལྡོག་ནུས་མོད་ཀྱང༌། ལས་དང་པོ་པ་ལ་དེ་ལྟར་མི་འབྱུང་བས་རླུང་དམིགས་འཁྲུལ་འཁོར་གསུམ་གྱི་སྒོ་ནས་བྱང་སེམས་མི་ཉམས་ཤིང་འཕེལ་རྒྱས་ལས་རུང་དུ་བྱ་བའི་ཕྱིར། དང་པོ་བྱང་སེམས་མ་བཟུང་ན་བདེ་བའི་ཤུགས་ཀྱིས་འཆོར་སྲིད་པས་འཛིན་པའི་འཁྲུལ་འཁོར་གཅིག །བཟུང་ནས་ཅུང་ཟད་གྱེན་དུ་མ་ལྡོག་ན་འདྲེན་པར་དཀའ་བས་ལྡོག་པའི་འཁྲུལ་འཁོར་བཞི། ལྡོག་ནས་ཡར་མ་དྲངས་ན་གནས་དེར་ནད་དུ་འགྱུར་བས་འདྲེན་གྱི་འཁྲུལ་འཁོར་གཉིས། དྲངས་ནས་གནས་སུ་མ་བསྐྱལ་ན་ཐིག་ལེ་ལས་སུ་མི་རུང་ཞིང་ཕྱིས་ཉམས་པའི་གེགས་བྱེད་པས་གནས་སུ་སྐྱེལ་བའི་འཁྲུལ་འཁོར་གཅིག །གནས་སུ་བསྐྱལ་ནས་ལུས་ཐམས་ཅད་ལ་མ་ཁྲེམས་ན་བྱང་སེམས་འཕེལ་རྒྱས་མི་འབྱུང་བས་འགྲེམས་པའི་འཁྲུལ་འཁོར་གཉིས། ཁྲེམས་ཀྱང་རླུང་དང་མ་བསྲེས་ན་བདེ་དྲོད་བསྐྱེད་མི་ནུས་པས་རླུང་དང་བསྲེ་བའི་འཁྲུལ་འཁོར་གཅིག

།རླུང་དང་བསྲེས་ནས་རྩ་མིག་ཐམས་ཅད་དུ་མ་བཏབ་ན་བདེ་དྲོད་ཁོལ་བུ་ཙམ་ལས་ལུས་ཀུན་ཁྱབ་པར་དཀའ་ཞིང༌། ཁྱད་པར་རྩ་རླུང་ཐིག་ལེ་གསུམ་ག་ལས་སུ་རུང་བའི་ཡོན་ཏན་བདེ་སྟོང་གཉིས་མེད་ཀྱི་ཡེ་ཤེས་མི་སྐྱེ་བས་རྩ་མིག་ཏུ་གདབ་པའི་འཁྲུལ་འཁོར་གཅིག་སྟེ། དེ་ལྟར་ན་སྤྱིར་བཏང་དུ་བྱང་སེམས་འཛིན་ལྡོག་འདྲེན་སྐྱེལ་འགྲེམས་སྲེ་གདབ་པ་སྟེ་འཁྲུལ་འཁོར་སྡེ་ཚན་བདུན་ལ། བྱེ་བྲག་ནང་གསེས་སུ་དབྱེ་ན་བཅུ་གཉིས་ཡོད་པས་ན། བརྒྱུད་པ་གཞན་གྱི་མན་ངག་ལས་ཆེས་རྨད་དུ་བྱུང་བ་རྒྱལ་དབང་སྐྱོབ་པ་ཡབ་སྲས་ཀྱི་ཕྱག་བཞེས་ལུས་སྦྱོང་བཅུ་གཉིས་མར་གྲགས་པ་ཐིག་ལེའི་འཁྲུལ་འཁོར་ཤིན་ཏུ་ཟབ་པ་མཐར་ཐུག་པ་ནི་འདི་ལྟ་སྟེ། དང་པོ་ཐིག་ལེ་འཛིན་པ་སྦྱོར་བ་དྲུག་ལྡན་རི་རབ་འདེགས་པ་རྡོ་རྗེ་འཆང་གི་ཕྱག་རྒྱ་ནི། རྐང་པ་རྡོ་རྗེ་སྐྱིལ་ཀྲུང་ལ། །རྒལ་ཚིགས་རབ་ཏུ་བསྲང་བྱ་ཞིང༌། །རྡོ་རྗེའི་ཁུ་ཚུར་སྙིང་གར་བསྣོལ། །ཉི་ཟླའི་སྒོ་གཉིས་གྱེན་ལྡོག་བསྒྲིལ། །རླུང་གནད་ཕོ་རླུང་སྒང་དྲིལ་གྱི། །དམིགས་པ་གསེར་གྱི་མཆོད་རྟེན་ནམ། །རི་རབ་བཏེག་ཅིང་མཁའ་རུ་ཡལ། །འདེགས་ཚུལ་སྙིང་ག་ནས་གྱེན་དུ། །སྨིན་མཚམས་བར་དུ་དལ་བུ་ཡིས། །ལན་གསུམ་བྱ་བ་གནད་ཡིན་ནོ། །གཉིས་པ་ལྡོག་པའི་འཁྲུལ་འཁོར་བཞིའི་དང་པོ་ཀཱ་ཧིག་ཡི་དྭགས་ཀྱི་འདུག་སྟངས་ནི། རྐང་པ་རྡོར་སྐྱིལ་ལག་པ་གཡས། །རྡོ་རྗེའི་ཁུ་ཚུར་མཆན་འོག་བརྟེན། །ལག་གཡོན་སྡིགས་མཛུབ་ནམ་མཁར་སྒྲེང༌། །རླུང་ནི་ཕྱིར་དབྱུང་ཀཱ་ཧིག་སྒྲ། །རླུང་མིག་སེམས་གསུམ་མཛུབ་རྩེར་གཏད། །ཕྱག་རྒྱ་དེ་བསྒྱུར་ལན་གསུམ་བྱ། །གཉིས་པ་ཧྲིང་ཧྲིང་དྲི་ཟའི་འདུག་སྟངས་ནི། དྲང་པོར་ལངས་པའི་རྐང་ལག་ནི། །གཅུ་ཞིང་བརྒྱངས་ལ་ཧྲིང་གི་སྒྲས། །རླུང་ཕྱིར་དབྱུང་ཞིང་གཡོན་ནས་གཡས། །གཅུ་ཞིང་གཡོན་དུའང་དེ་ལྟར་བྱ༑ ༑དེ་ཉིད་གསུམ་གསུམ་བྱ་བའོ། །གསུམ་པ་ཁྲི་འདེགས་གྱད་ཀྱི་འདུག་སྟངས་ནི།

རྐང་གཉིས་འཕྲེད་དུ་ལོ་མ་དག །སར་ཕབ་རྟིང་པས་འཕོངས་བཏེག་ལ། །ལག་གཉིས་རྡོ་རྗེ་ཁུ་ཚུར་ཡང༌༑ ༑དཔུང་ཐད་སོ་སོར་བཅངས་བྱས་ཏེ། །སྲོག་རྩོལ་ཐུར་སེལ་ལྟེ་འོག་སྦྱར། །ཉྭ་བཞིའི་ཤ་དང་ཤེད་བསྒྲིམས་ལ། །འདེགས་ཚུལ་ལན་གསུམ་བྱ་བའོ། །བཞི་པ་བགྲད་པའི་ཐད་བཞི་ནི༑ ༑ལངས་པའི་རྐང་ལག་ཐད་བཞིར་བགྲད། །སྲོག་ཐུར་ལྟེ་འོག་ཁ་སྦྱར་ལ། །ཆུན་བཅས་ཅུང་ཟད་གཡས་གཡོན་དགྱེར། །གསུམ་པ་འདྲེན་གྱི་འཁྲུལ་འཁོར་གཉིས་ཀྱི་དང་པོ་གླང་ཆེན་ཧིང་རིང་ནི། པུས་བཙུགས་ལག་གཉིས་ཁུ་ཚུར་ནི། །མདུན་དུ་ཁ་སྦུབས་ཧིང་གི་སྒྲས། །རླུང་ནི་ཕྱིར་དབྱུང་ལྟག་པ་དགྱེ། །གཉིས་པ་སྟག་མོའི་སྐྱུག་སྟངས་ནི། །པུས་བཙུགས་ལག་ངར་སར་ཕབ་ཅིང༌། །ཁུ་ཚུར་དགྱེ་བ་ཧག་གི་སྒྲས། །མགོ་བོ་གྱེན་ཕྱོགས་རླུང་ཕྱིར་དབྱུང༌། །བཞི་པ་གནས་སུ་སྐྱེལ་བ་ཝ་མོའི་སྣོམ་ཚུལ་ནི། རྡོར་སྐྱིལ་ཁུ་ཚུར་པུས་སྟེང་བཞག །ཁ་གཡོན་ཕྱོགས་པས་རྔུབ་ཆུང་ནི། །གཡས་སུ་འབུད་ཅིང་གཡས་པ་ནས། །རྔུབ་ཆུང་གཡོན་དུ་འབུད་པ་དག །གསུམ་གསུམ་དབུས་ནས་རྔུབ་པ་ཡང༌། །དབུས་སུ་འབུད་པ་ལན་གསུམ་བྱའོ། །ལྔ་པ་འགྲེམས་པའི་འཁྲུལ་འཁོར་གཉིས་ཀྱི་དང་པོ་གཡང་མོའི་སྒང་སྤྲུག་ནི། པུས་བཙུགས་ལུས་སྒུར་ཁུ་ཚུར་ནི། །སར་ཕབ་རླུང་གནད་བུམ་ཅན་གྱི། །གཡས་གཡོན་གསུམ་གསུམ་གཅུས་པའི་མཐར། །ལུས་གནད་དེ་ལས་སྤྲུག་པའོ། །གཉིས་པ་ཉ་མོའི་འཕར་རྡེབ་ནི། །བུམ་ཅན་རླུང་བཟུང་གན་རྐྱལ་ཉལ། །རྐང་ལག་མཁའ་རུ་བརྐྱང་རྡེབ་གསུམ། །དེ་ལྟར་ལུས་ཀྱང་ལན་གསུམ་བརྡབ། །དྲུག་པ་རླུང་དང་བསྲེ་བ་བག་བཞི་འཕྲ་བ་ནི། རླུང་གནད་བུམ་ཅན་ཁ་སྦྱོར་ལ། །སྒྲེང་བའི་རྐང་ལག་གཡས་པ་ནི། །ནང་དུ་བསྐོར་ཞིང་འཕྲ་བ་དང༌། །ཕྱི་རུ་བསྐོར་ཞིང་འཕྲ་བ་དག །གསུམ་གསུམ་གཡོན་ལའང་དེ་བཞིན་བྱའོ། །བདུན་པ་རྩ་མིག་ཏུ་གདབ་པ་སྒོ་དགུ་དགག་པ་སེང་གེ་རྣམ་རོལ་ནི། རྡོར་སྐྱིལ་ལུས་བསྲང་རླུང་ཕྱིར་འཛིན། །མཐའ་ལྟག་གིས་ཁ་གུང་མོས་སྣ། །མཛུབ་མོས་མིག་དང་མཐེ་བོང་གིས། །རྣ་བ་བཀག་ལ་གཡས་གཡོན་དུ། །སྒུར་ཞིང་དགྱེར་བ་གསུམ་གསུམ་བྱའོ། །ཞེས་སོ། །དེ་རྣམས་ཀྱི་དམིགས་པ་ནི།

འཛིན་པའི་དུས་བྱང་སེམས་རྡོ་རྗེ་ནོར་བུའི་ནང་དུ་སླེབས་པ་འཕོར་ཉེ་བའི་ཚེ་འཁྲུལ་འཁོར་དང་པོས་གནས་དེ་ཉིད་དུ་ངང་ཕུང་གིས་འཕོ་མེད་བཟུང་བར་བསམ། ལྡོག་པའི་ཚེ་རྡོ་རྗེའི་སྦུབས་ནས་ལྟེ་འོག་ཏུ་སྐྱ་ཆིལ་གྱིས་ལྡོག་པར་བསམ། འདྲེན་པའི་ཚེ་ཁྲོན་ཆུ་དཔྱངས་ཐག་གིས་དྲངས་པ་ལྟར་དབུ་མའི་ནང་དུ་སྐྱ་ནར་ནར་གྱེན་དུ་དྲང་བར་བསམ། གནས་སུ་སྐྱེལ་བའི་ཚེ་འཁོར་ལོ་སོ་སོར་ཞོ་ཆགས་པ་ལྟར་གནས་པར་བསམ། འགྲེམས་པའི་ཚེ་ཞིང་ལ་ཆུ་བཀྱེ་བ་ལྟར་རྩ་འདབ་རྣམས་སུ་ཆིལ་ཆིལ་བཀྱེ། རྩ་གསུམ་འཁོར་ལོ་བཞི་པོ་ངང་མེར་མེར་གང་བར་བསམ། རླུང་དང་སྲེ་བའི་ཚེ་རྩ་གསུམ་འཁོར་ལོ་བཞི་བྱང་སེམས་ཀྱིས་གང་བ་དེ་ཉིད་སྲོག་རྩོལ་གྱི་རླུང་དང་བསྲེས་པས་མི་ཤོང་ཞིང་རྒྱ་མཚོ་རླབས་ཀྱིས་སྐྱོད་པ་ལྟར་རམ་གཡོ་ཞིང་འབར་བར་བསམ། རྩ་མིག་ཏུ་གདབ་པའི་ཚེ་བྱང་སེམས་གཡོ་ཞིང་འབར་བ་རླུང་དང་འདྲེས་པ་དེ་ཉིད་རྩ་གསུམ་འཁོར་ལོ་བཞི་བརྒྱུད་སྤྱི་བོ་ནས་རྐང་མཐིལ་གྱི་བར་ལུས་ཕྱི་ནང་བ་སྤུའི་ཁུང་གི་མཐར་ཐུག་པ་ཐམས་ཅད་དུ་གྱེས་ཤིང་སིམ་པས། དུག་ཧྲུལ་ལ་སྣུམ་ཞེན་པ་ལྟར་ཁྱབ་ཅིང་ཞེན་ནས་ལུས་ཐམས་ཅད་ལ་ཚད་མེད་པའི་བདེ་དྲོད་སྐྱེས་པར་བསམ་མོ། །སྐབས་འདིར་ཁྲིད་ཡིག་རྙིང་པ་རྣམས་སུ་ཀུནྡ་བསྲུང་དཀའ་ན་སུམ་ཆོས་ལྟར་གནད་དུ་བསྣུན་པར་གསུངས་པ་ནི། དང་པོ་ཉོན་མོངས་པ་ལམ་དུ་གཏོང་བའི་མན་ངག་ནི། བདེ་ཉམས་འདོད་ཆགས་ཀྱི་རྟོག་པ་དེ་ངོས་ཙིར་གྱིས་བཟུང་ལ་ཁབ་མིག་ཏུ་སྐུད་པ་འཛུད་པའམ་གཞུ་བདུང་བའི་ཚད་ཙམ་དུ་མ་ཡེང་བར་བྱས་ལ་ཤེར་སྙིང་བཀླག་པའི་ཡུན་ཙམ་དུ་ལམ་དུ་གཏང་ཞིང་གནད་ལ་དབབ། གཉིས་པ་བདེ་ཆེན་བྱང་ཆུབ་སེམས་ཀྱི་མན་ངག་ནི། སྔ་མའི་མུ་དེ་ཉིད་ལས་བྱང་ཆུབ་མཆོག་ཏུ་སེམས་བསྐྱེད་པས་ཐིག་ལེ་གཡོས་པ་རྣམས་འཛག་མེད་དུ་འགྱུར་ཞིང་དུག་ལ་སྔགས་བཏབ་པས་སྨན་དུ་འགྱུར་པ་ལྟར་ཉོན་མོངས་པ་བདེ་བར་གྱུར་པས་གནས་སྐབས་སུ་སངས་རྒྱས་བྱང་སེམས་མང་པོའི་ཞལ་མཐོང་བར་འགྱུར།

གསུམ་པ་ཐེག་ཆེན་གསང་སྔགས་ཀྱི་མན་ངག་ནི། དེ་མ་ཐག་ལུས་ཡི་དམ་དུ་གསལ་བཏབ་པས་བྱང་སེམས་བ་སྤུའི་མཐར་ཐུག་པར་ཁྲེམས་ཤིང་ཡོན་ཏན་མཐའ་ཡས་པ་རྒྱུད་ལ་སྐྱེ་བར་འགྱུར་རོ། །སུམ་ཆོས་ཀྱི་མན་ངག་འདི་ནི་རང་གའི་ཉོན་མོངས་ཀྱི་རྟོག་པ་སྐྱེས་དུས་མདོ་སྔགས་ཟུང་འཇུག་གི་ཉམས་ལེན་ཚད་མེད་པར་སྣང་ཡང༌། གཏུམ་མོ་སོགས་སྔགས་ཀྱི་ཉམས་ལེན་རང་གི་ཚེ་ལམ་གཏོང་དང་བྱང་སེམས་ཀྱི་རྒྱས་འདེབས་སོགས་ལམ་ཐུན་མོང་བར་འདུག་པས་དེ་བས་བདེ་སྟོང་གཉིས་མེད་ཀྱི་ཡེ་ཤེས་གཅེར་ཡན་དུ་སྐྱོང་བ་ཉིད་ལེགས་ལ། བྱང་སེམས་འཕོ་བའི་གེགས་སེལ་ཙམ་དུ་ནི་འདི་ཡང་མི་འགྱུར་བ་མ་ཡིན་ནོ། །ཡང་བྱང་སེམས་འཕོ་བར་ཉེ་བ་ན་འདྲེན་རྐྱང་པ་ལ་འབད་པས་རྐང་པ་འཁུམས་པ་སོགས་ཀྱི་སྐྱོན་བྱུང་ན་གཏུམ་མོ་སྐུ་བསྲིང་བའི་མན་ངག་ནི། ལུས་གནད་དང་རླུང་གནད་སྔ་མ་ལྟར་ལ་རང་ལུས་ལྷ་སྐུའི་ནང་དུ་རྩ་གསུམ་འཁོར་ལོ་བཞི་ཧཾ་ཡིག་ཨ་ཤད་རྣམས་སྔར་ལྟར་གསལ་བཏབ་ལ། དེའི་སྐུ་སྨད་རྩ་འཁོར་ཨ་ཤད་དང་བཅས་པ་མདའ་རྒྱང་གསུམ་ཙམ་མམ་དབང་ཆེན་གསེར་གྱི་ས་གཞི་ལ་ཐུག་པ་ཙམ་དུ་མར་བསྲིངས། སྐུ་སྐེད་ཡན་ཆན་མི་བསྲིང་བར་རང་སོར་བསྒོམ། དེ་ནས་ཨ་ཤད་ལ་སེམས་ཡུན་རིང་དུ་གཏད་ནས་ཨ་ཤད་ལས་མེ་སོར་གཅིག་ནས་གཉིས་གསུམ་བཞིའི་བར་རིམ་གྱིས་སྦར། བདེ་བའི་ཤུགས་ཆེ་ན་མེ་གྱེན་ལ་བསྲིངས་པས་བྱང་སེམས་་་་་་སྡོང་བུའི་མེ་ལྕེས་ཞུན་མར་དྲངས་པ་ལྟར། འདྲོང་བར་འགྱུར་རོ། །སྐུ་བསྲིང་བ་འདི་ཧ་ཅང་ཡུན་རིང་དུ་མི་བསྒོམ་མོ། །སྐབས་འདིར་གཏུམ་མོ་བདེ་དྲོད་ཀྱི་ལང་ཚོ་ངོམ་པའི་ཕྱིར་དུ་རས་འབུད་བགྱི་བ་ནི་གསུམ། རབ་ལྟ་བ་གཉིས་མེད་ཀྱི་ཡེ་ཤེས་རྟོགས་པ་དོན་དམ་མཆོག་གི་གཏུམ་མོ་མངོན་དུ་གྱུར་པས། ཀུན་རྫོབ་དམིགས་རླུང་འཁྲུལ་འཁོར་གང་ལའང་ལྟོས་མི་དགོས་པར་བདེ་སྟོང་ཟུང་འཇུག་གི་ཡེ་ཤེས་སུ་དུས་འདའ་བའི་ཕྱིར། སྒྱུ་མ་ལྟ་བུའི་ལུས་ལ་ཚ་གྲང་གི་རེག་བྱ་ཐམས་ཅད་ངོ་བོ་སྟོང་ཞིང་ཆོས་སྐུར་ཤར་བ་དག་གོ། །འབྲིང་མཆོག་གི་གཏུམ་མོ་མངོན་དུ་མ་གྱུར་ཀྱང་ཤེས་ཡུལ་རང་མདངས་དྲི་མ་དང་བྲལ་ཞིང༌།

གང་དམིགས་དེར་སྣང་གི་ཡུལ་ལས་སྐད་ཅིག་ཀྱང་མི་འདའ་བས་ནི་དྲོད་དམིགས་ཙམ་གྱིས་རང་ལུས་དྲོས་པ་ལྟ་ཞོག །ལུང་པ་དེ་ཉིད་ཀྱི་ཆབ་རོམ་རྣམས་ཀྱང་ཞུ་བ་སོགས་འབྱུང་ངོ༌། །ཐ་མ་དམིགས་རླུང་འཁྲུལ་འཁོར་ལ་གོམས་པས་ནི་དགུན་འཁྱག་སྒང་གི་དུས་སློབ་མ་རྣམས་མཚན་སོགས་་་་་་སྲོ་ལོ་དམར་པོ། ཁྲུས་བྱ། མལ་སྟན་གྲུ་གསུམ་དུ་རས་རྐྱང་སྒོམ་ཐག་དང་བཅས་པས་གནས་པ་ལ་བླ་མས་བགེགས་བསྐྲད། སྲུང་འཁོར་བསྒོམ་ཞིང་རབ་གནས་བྱ། དམིགས་པ་དངོས་ནི་མལ་སྟན་མེའི་དཀྱིལ་འཁོར་གྲུ་གསུམ་འབར་བའི་དབུས་སུ་རང་ལུས་སེང་གེའི་ཉལ་སྟབས་ཀྱིས་གནས་པའི་ལག་པ་གཡས་གཡོན་ཉི་མའི་དཀྱིལ་འཁོར་ཤིན་ཏུ་ཚ་བ་འོད་འབར་བ་གཉིས་ཀྱི་དབུས་སུ་རང་ལུས་ཀྱང་ལྕགས་གོང་བསྲེགས་པ་ལྟ་བུར་བསམ་ཞིང༌། ཕྱི་སྣོད་ནང་བཅུད་ཀྱི་མེ་རྣམས་ཀྱང་བསྡུས་ནས་ལྟེ་འོག་སོར་བཞིར་མེ་བྱ་སྒོང་ཙམ་ལ་སེམས་མཉམ་པར་བཞག །སྣམ་སྦྱར་རམ། དར་རམ། རས་ཀྱི་བགོ་བ་དང་ལྡན་པས་བདེ་བར་ཉལ། ཅུང་ཟད་གྲང་ན་དྲོད་ཀྱི་འཁྲུལ་འཁོར་གསུམ་དང་རླུང་བུམ་ཅན་ལའང་འབད་དོ། །ཡང་མགོན་པོ་འབྲི་གུང་པའི་ཐུན་མོང་མ་ཡིན་པའི་མན་ངག་ནི་ལྟེ་འོག་སོར་བཞི་རྩ་གསུམ་འདུས་མདོར་བདེ་དྲོད་གཉིས་ཀའི་རང་བཞིན་ཅན་གྱི་ཐིག་ལེ་དཀར་ཞིང་དམར་བའི་མདངས་ཆགས་པ་སྣུམ་ཞིང་འདྲིལ་བ་བྱ་སྒོང་ཙམ་དུ་བསམ། དེ་ལ་སེམས་བརྟེན་ནས་དེ་ལས་གཉིས་དང་བཞི་བརྒྱད་དང་བཅུ་དྲུག་དུ་གྱེས་པར་བསམ། དེ་ལ་གོམས་ནས་ལུས་ནང་ཐམས་ཅད་ཐིག་ལེ་དཀར་དམར་གྱིས་གང་བར་བསམ། མཐར་ཐིག་ལེ་དེ་ཐམས་ཅད་རྩ་བའི་ཐིག་ལེ་ལ་བསྡུའོ། །དེ་ལྟར་གཏུམ་མོ་སྐུ་བསྲིང་བ་དང་ཐིག་ལེའི་དམིགས་པ་འདི་དག་གི་ཚེ་བདེ་བ་ཆེར་སྐྱེས་ན་འདྲེན་འགྲེམས་ཀྱི་འཁྲུལ་འཁོར་བསྡུས་པ་རས་ཆུང་དྲུག་སྐོར་དུ་གྲགས་པ་ནི། དང་པོ་མགུར་ཆུ་བུམ་པ་མཉེ། །རྡོར་སྐྱིལ་བུམ་ཅན་ལག་གཉིས་ནི། །བརྐྱང་འཕུར་མགྲིན་པ་མཉེ་བའོ། །གཉིས་པ་རི་བོ་རྩེ་ནས་བསྒུལ། །སྐྱིལ་ཀྲུང་པུས་སྟེང་ཁུ་ཚུར་བརྒྱངས། །བུམ་ཅན་མགོ་བོ་གཡས་གཡོན་བསྐོར། །གསུམ་པ་རྒྱ་མཚོ་གཏིང་ནས་དཀྲུག

།ལུས་རླུང་དེ་ལས་རྒྱ་མཚོ་ནི། །སྐྱོམ་རྡེབ་གཡས་གཡོན་གསུམ་གསུམ་བསྐོར། །བཞི་པ་གླིང་བཞི་དབང་དུ་སྡུད། །བུམ་ཅན་གན་རྐྱལ་ཡན་ལག་བཞི༑ ༑བརྐྱང་ཞིང་ལུས་ལ་བརྡབ་པ་གསུམ། །ལྔ་པ་བྱ་རྐང་རྡོ་རྗེ་འགྲོས། །བུམ་ཅན་རྡོར་སྐྱིལ་སྒྱིད་ཁུག་ཏུ། །ལག་ངར་གཡས་གཡོན་བཅུག་བྱས་པ། །ཁུ་ཚུར་བཅངས་པའི་མཐེ་བོང་ལ༑ ༑ལྗིད་བཀལ་བ་ལ་འབེབས་གསུམ་བྱ། །དྲུག་པ་སེང་གེ་རྣམ་རོལ་ནི། །ལུས་སྦྱོང་བཅུ་གཉིས་སྐབས་ལྟར་རོ། །ཞེས་སོ། །གསུམ་པ་མི་རྟོག་པ་བོགས་དབྱུང་བ་ལའང་གསུམ། ལྟ་བ་སྤྲོས་བྲལ་དུ་ཐག་བཅད་པ། གནས་ལུགས་ཐུན་མོང་བ་ཞི་ལྷག་གི་གཞི་བཟུང་བ། ཐུན་མོང་མ་ཡིན་པ་བདེ་སྟོང་ཟུང་འཇུག་གི་ཏིང་ངེ་འཛིན་སྐྱོང་ཚུལ་ལོ། །དང་པོ་ལྟ་བ་སྤྲོས་བྲལ་དུ་ཐག་བཅད་པ་ནི། མགོན་པོ་བྱམས་པས། སེམས་ལས་གཞན་མེད་པར་ནི་བློས་རིག་ནས། །དེ་ནས་སེམས་ཀྱང་མེད་པ་ཉིད་དུ་རྟོགས། །བློ་དང་ལྡན་པས་གཉིས་པོ་མེད་རིག་ནས། །དེ་མི་ལྡན་པ་ཆོས་ཀྱི་དབྱིངས་ལ་གནས། །ཞེས་དང༌། ཡེ་ཤེས་འདི་ནི་ཆེས་ཕྲ་ཞིང༌། །རྡོ་རྗེ་སྙིང་པོ་མཁའ་དང་མཚུངས། །རྡུལ་བྲལ་མཐའ་སྟེར་ཞི་བ་ཉིད། །ཁྱོད་རང་ཡང་ནི་དེ་ཡི་ཕ། །ཞེས་སོགས་གསུངས་པ་ལྟར་ཕུ་ཐག་ཆོད་པར་བྱ་བ་ཡིན་ནོ། །གཉིས་པ་གནས་ལུགས་ཐུན་མོང་བ་ཞི་ལྷག་གི་གཞི་བཟུང་བ་ནི། མགོན་པོ་བྱམས་པས། ཡིད་ལ་བྱེད་པ་བརྗོད་མེད་པར། །རོ་གཅིག་པས་ཀྱང་སྤྱད་པར་བྱ། །ཆོས་ཀྱི་མིང་ནི་བསྡོམས་པ་འདི། །ཞི་གནས་ལམ་དུ་ཤེས་པར་བྱ། །ལྷག་མཐོང་ལམ་ནི་དེ་དོན་རྣམས། །རྣམ་པར་སྤྱོད་པར་ཤེས་པར་བྱ། །ཟུང་དུ་འབྲེལ་བའི་ལམ་དེ་ནི། །སྡོམ་པ་ཡིན་པར་ཤེས་པར་བྱ། །ཞེས་གསུངས་པ་ལྟར། འདིར་ལས་དང་པོ་པ་སྔོན་ཆད་སེམས་དངོས་པོའི་གནས་ལུགས་སྟོང་པ་ཉིད་ལ་འདྲིས་གོམས་མེད་པའི་གསར་བུ་པ་ཡིན་ན་ཞི་ལྷག་གི་ལམ་གྱིས་སྟོང་ཉིད་ལ་གོམས་འདྲིས་བྱ་དགོས་པས་ལྔ་ལྡན་གྱི་ས་བཅད་རྩ་ཚིག་རྡོ་རྗེའི་ཚིག་རྐང་ལྟར་སྐབས་འདིར་སེམས་ཉིད་ངོ་འཕྲོད་པར་བྱའོ༑ ༑གསུམ་པ་ཐུན་མོང་མ་ཡིན་པ་བདེ་སྟོང་ཟུང་འཇུག་གི་ཏིང་ངེ་འཛིན་སྐྱོང་ཚུལ་ལའང་གཉིས།

ཞུ་བདེ་དཔེའི་ལྷན་སྐྱེས་དང༌། དོན་དམ་མཆོག་གི་གཏུམ་མོ་གཉིས་སོ། །དང་པོ་ཞུ་བདེ་དཔེའི་ལྷན་སྐྱེས་ནི། རྩ་རླུང་ཐིག་ལེའི་རྣལ་འབྱོར་གྱིས་རླུང་དབུ་མར་བཅུག་པས་གཏུམ་མོ་འབར་ཏེ་བྱང་སེམས་ཞུ་བའི་ཚེ་དགའ་བ་བཞི་རིམ་གྱིས་ངོས་བཟུང་བའི་ཐ་མར་བྱང་སེམས་ནོར་བུའི་སྦུབས་སུ་འོངས་ཤིང༌། ཕྱིར་མ་འཕོས་པའི་བར་དེར་ཉམས་སུ་མྱོང་བའི་ཡེ་ཤེས་དེ་ནི་དཔེའི་ལྷན་སྐྱེས་ཡིན་ལ། དེ་ཉིད་བསྒོམ་པ་ལ་བསྒོམ་བྱ་ངོས་ཟིན་དགོས་པས་དེ་ངོས་འཛིན་པ་ནི༑ དེའང་བྱང་སེམས་བབ་ནས་མ་འཕོས་པའི་བར་དེར་བདེ་ཉམས་སྐྱེས་པས་རྣམ་རྟོག་འགགས་ནས་སེམས་མི་རྟོག་པར་གནས་པ་ཙམ་ལ་བདེ་སྟོང་གི་ཡེ་ཤེས་ངོས་མི་འཛིན་ཏེ། ཞལ་ལུང་ལས༑ ༑ཆོས་སྐུ་རབ་དགའ་མཁའ་མཉམ་པ། །ཤི་དང་བརྒྱལ་དང་གཉིད་ལོག་དང༌། །གླལ་དང་འཁྲིག་དུས་སྐད་ཅིག་ཙམ། །མྱོང་བར་འགྱུར་བ་རབ་བསྒོམ་ན། །ཞེས་ཤི་བའི་ཚེ་དང༌། དྲན་མེད་དུ་བརྒྱལ་བའི་ཚེ་དང༌། གཉིད་ལོག་པའི་ཚེ་དང༌། གླལ་བ་དང༌། དབང་པོ་གཉིས་སྦྱོར་བའི་དུས་ཏེ། ལྔ་པོ་དེར་ཡང་ཕར་ཕྱིན་ཐེག་པའི་འོད་གསལ་སྟོང་ཉིད་ནམ་མཁའ་ལྟ་བུ་ངེས་པར་འབྱུང་མོད། དེའི་ཚེ་ཡང་རྣམ་རྟོག་འགགས་ནས་སེམས་གསལ་སྟོང་དུ་གནས་པ་ལས་འོས་མེད་ཀྱང༌། དེས་སྐབས་འདིའི་བདེ་སྟོང་ཟུང་འཇུག་དཔེའི་ལྷན་སྐྱེས་སུ་མི་འགྱུར་རོ། །འོ་ན་ཤི་བ་དང༌། གཉིད་འཐུག་དང༌། དབང་པོ་གཉིས་སྦྱོར་གསུམ་གྱི་འོད་གསལ་དེ་ནི་སྔགས་ལམ་གྱི་ཉམས་ལེན་མིན་ནམ་ཞེ་ན་བདེན་མོད་ཀྱང༌། སྔགས་ལམ་གྱི་སྐབས་དེ་དག་ཐབས་སུ་བྱས་པ་ཡིན་གྱི་ཐབས་ཚུལ་དེ་ལས་སྐྱེས་པའི་རྣམ་རྟོག་འགགས་པའི་སྟོང་ཉིད་ཙམ་དཔེའི་ལྷན་སྐྱེས་མིན་ལ། དེའི་ཚེ་རྣམ་རྟོག་སྐད་ཅིག་ལ་འགགས་པ་མ་ཡིན་པ་དགའ་བ་བཞི། སྟོང་པ་བཞི། སྣང་མཆེད་ཐོབ་གསུམ་རིམ་གྱིས་ངོས་བཟུང་ཞིང་ཉམས་སུ་མྱོང་བའི་ཚེ་རིམ་གྱིས་རྟོག་པ་འགགས་ཤིང་བདེ་བ་སྐྱེས་པ། བདེ་བའི་ངོ་བོ་སྟོང་པའི་རང་བཞིན་ཅན༑

དེའང་བདེ་བ་འདིའོ། །སྟོང་པ་འདིའོ། །ཞེས་སོ་སོར་དབྱེར་མེད་པ། དཔེར་ན་ག་པུར་དང་དེའི་དྲི་ལྟར་ལྷན་སྐྱེས་ལ། དེའང་ག་པུར་མཐོང་ན་དེའི་དྲི་ཡང་ཚོར་ལ། དེའི་དྲི་ཚོར་ན་དེ་ཉིད་ཡོད་པ་བཞིན་དུ་བདེ་བ་འབར་ཙམ་ཉིད་ནས་སྟོང་པའི་ཡེ་ཤེས་རང་ཆས་སུ་ཡོད་པ། སྟོང་ཉིད་ཤར་ཙམ་ཉིད་ནས་བདེ་བ་རང་ཆས་སུ་ཡོད་པ། དེའང་གསལ་ལ་མི་རྟོག་པ་འཛིན་ཞེན་དང་བྲལ་བ། རྣམ་རྟོག་གི་བསམ་གཟུགས་ཐམས་ཅད་གདོད་ནས་དག་ཅིང་བདེ་སྟོང་སྒྱུ་མར་ཤར་བ་དོན་དམ་པའི་ལྷན་སྐྱེས་དང་ཆ་འདྲ་བ། དེའང་གཞན་དུ་མ་བཙལ་བར་རང་རྒྱུད་ལ་ཉམས་སུ་མྱོང་བས་བདེ་སྟོང་གི་ངང་དུ་ཏིང་ངེ་འཛིན་གསལ་འཚེར་ཤུགས་དྲག་དང་བཅས་པས་ལུས་སེམས་གཉིས་མེད་དུ་ཁྱབ་པ་ལ་དེའི་དོན་འདི་འདྲའོ། །ཞེས་ངག་ཏུ་སྨྲར་མི་བཏུབ་པ་དེ་ཉིད་ཞུ་བདེ་དཔེའི་ལྷན་སྐྱེས་ཡིན་ལ། འདི་ནི་དབང་གསུམ་པའི་ཡེ་ཤེས་ཉིད་ཡིན་པའི་ཕྱིར་མངའ་བདག་མཻ་ཏྲི་པས་དཔེའི་ཡེ་ཤེས་དང༌། རྗེ་ནཱ་རོ་པས་དོན་གྱི་ཡེ་ཤེས་སུ་བཞེད་ལ། རྗེ་མར་པས་དེ་གཉིས་དགོངས་པ་མཐུན་པར་བཀྲལ་བ་ནི། འདོད་ཆགས་བདེ་ཆེན་དུ་མ་བཅིང་བ་ལ་དཔེའི་ཡེ་ཤེས་དང༌། འདོད་ཆགས་བདེ་ཆེན་དུ་བཅིངས་པ་ལ་དོན་གྱི་ཡེ་ཤེས་ཡིན་ཞེས་གསུངས་ལ། དེའི་དགོངས་པའང་གང་ཟག་དབང་པོ་རབ་དེ་ཁོ་ན་ཉིད་མངོན་སུམ་དུ་རྟོགས་པས་ཞུ་བདེའི་ལྷན་སྐྱེས་འདི་ཉམས་སུ་མྱོང་མ་ཐག་དཔེར་ན་ཆུ་ནང་གི་ཟླ་བ་མཐོང་བས་ན་ནམ་མཁའི་ཟླ་བ་ངོ་ཤེས་པ་ལྟར་ཞུ་བདེ་དཔེའི་ཡེ་ཤེས་འདི་མཐོང་མ་ཐག་དོན་གྱི་ཡེ་ཤེས་རྟོགས་པར་འགྱུར་བ་ལ་དགོངས་ཤིང༌། གང་ཟག་དབང་པོ་ཐ་མ་དེ་ཁོ་ན་ཉིད་ཡིན་ཚུལ་ཙམ་རྟོགས་པས་ནི་ཞུ་བདེས་དྲངས་པའི་ཡེ་ཤེས་དེ་ཉིད་དཔེར་བྱས་ནས་དེས་འཁོར་འདས་ཐམས་ཅད་ལ་རྒྱས་བཏབ་ནས་བསྒོམས་པས་ཞུ་བདེ་ལ་ལྟོས་མི་དགོས་པར་དོན་གྱི་ཡེ་ཤེས་ཉམས་སུ་མྱོང་བ་ལ་དགོངས་པ་ཡིན་ནོ། །དེས་ན་བཤད་མ་ཐག་པའི་གཏུམ་མོ་ལ་སོགས་པའི་ཕྱག་རྒྱ་གང་རུང་ལ་བརྟེན་ནས་ཞུ་བདེ་དཔེའི་ཡེ་ཤེས་ལ་རྩལ་སྦྱངས་ཤིང་ཉམས་སུ་བླངས་པས་ཚུལ་དེ་ཉིད་ལས་བྱུང་བའི་བདེ་སྟོང་ལ་ངེས་པ་རྙེད་པར་བྱ་དགོས་པས།

དེའི་ཕྱིར་དགའ་བ་ཐ་མ་བྱང་སེམས་ཕྱིར་མ་འཕོས་པའི་སྐབས་ཀྱི་བདེ་སྟོང་དེའང་བློས་བྱས་བཅོས་སྒོམ་མ་ཡིན་པར། བློ་འདས་བཅོས་མིན་གྱི་བདེ་སྟོང་གཉིས་མེད་དཔེའི་ལྷན་སྐྱེས་འདི་ཉིད་ཡུན་བསྲིངས་ནས་སྒོམ་ཞིང་འབད་པས་བསྐྱང་བར་བྱ་དགོས་སོ། །གཉིས་པ་དོན་དམ་མཆོག་གི་གཏུམ་མོ་དོན་གྱི་ཡེ་ཤེས་ནི། དེ་ལྟར་དཔེའི་ལྷན་སྐྱེས་ལ་གོམས་ཤིང་འདྲིས་པས། དོན་གྱི་ཡེ་ཤེས་ནི་ཡན་ལག་བདུན་དང་ལྡན་པ་སྟེ། དེའང་ཕྲ་རབ་རྡུལ་གྱི་ཆོས་ཉིད་ལས་འདས་ཤིང་པྲ་ཕབ་པ་ལྟ་བུ་སྟོང་ཉིད་གཟུགས་བརྙན་དུའང་སྣང་བ་ཤེས་བྱ་ཐམས་ཅད་ལ་ཁྱབ་པ་ནི་ལོངས་སྤྱོད་རྫོགས་པ། དམིགས་བཅས་ཀྱི་སྟོང་ཉིད་རྣམ་ཀུན་མཆོག་ལྡན་དང་དམིགས་མེད་ཀྱི་སྙིང་རྗེ་མཆོག་ཏུ་མི་འགྱུར་བའི་བདེ་བ་ཆེན་པོ་དབྱེར་མི་ཕྱེད་པས་ན་ཁ་སྦྱོར། ཚོར་བ་སྡུག་བསྔལ་གྱི་རྩ་བ་དང་གཟུང་འཛིན་གྱི་རྣམ་རྟོག་དབྱིངས་སུ་དག་པས་བདེ་ཆེན། གཤིས་ཀྱི་གནས་ལུགས་སྤྲོས་པ་ཐམས་ཅད་དང་བྲལ་བ་བདེན་པར་གྲུབ་པ་སྤུ་ཙམ་ཡང་མེད་པས་རང་བཞིན་མེད་པ། དགའ་བཞི་སོགས་ཕྲ་རགས་ཀྱི་སྤྲོས་པ་མེད་པར་ལྷན་སྐྱེས་ཁོ་ན་ལས་འཕོ་འགྱུར་གང་དུའང་མེད་པ་སྙིང་རྗེས་ཡོངས་སུ་གང་བ་དེ་རྣམས་ཀྱང་རྒྱུན་གྱི་རྟག་པ་སྟེ། དེའང་དངོས་མེད་ཀྱི་རྟག་པ་རྒྱུན་ཆད་ཅན་མིན་པར་བྱང་ཆུབ་ཀྱི་བར་དུ་རྒྱུན་ཆད་འགྲོ་འོང་བྲི་གང་མེད་པས་རྒྱུན་མི་འཆད་པ། དེའང་མེད་དགག་ཅི་མེད་ཅང་མེད་ཀྱི་སྟོང་པ་མ་ཡིན་པར་དོན་དམ་པ་བདེ་བ་ཆེན་པོའི་གཟུགས་ཅན་ཡིན་པས་འགག་པ་མེད་པ་ཞེས་བྱ་སྟེ། སློབ་དཔོན་ངག་གི་དབང་ཕྱུག་གྲགས་པས། ལོངས་སྤྱོད་རྫོགས་དང་ཁ་སྦྱོར་བདེ་ཆེན་རང་བཞིན་མེད། །སྙིང་རྗེས་ཡོངས་གང་རྒྱུན་མི་འཆད་དང་འགོག་པ་མེད། །ཡན་ལག་བདུན་དང་ལྡན་པས་སངས་རྒྱས་འདི་ཉིད་ནི། །བདག་འདོད་ཚད་མས་ཡོད་དགོས་བློ་ཅན་རྣམས་ཀྱང་འདོད། །ཅེས་གསུངས་སོ། །དེས་ན་མཆོག་གི་གཏུམ་མོ་ནི་ཡན་ལག་བདུན་དང་ལྡན་པ་ཉིད་ཡིན་ཏེ།

དུས་འཁོར་རྩ་རྒྱུད་ལས། མཆོག་ཏུ་མི་འགྱུར་སྦྱོར་བ་ཡི། །ཕྱག་རྒྱ་ཆེན་མོ་རྣམ་པར་བསྒོམ། །ཞེས་སོ། །དེའང་ཇི་ལྟ་བུ་ཞེ་ན། རང་བཞིན་བདེ་བ་ཆེན་པོའི་མཚན་ཉིད་བརྒྱད་དང་ལྡན་པ་སྟེ། ཟབ་གསལ་གཉིས་སུ་མེད་པ། འཇིག་རྟེན་གྱི་སྤྱོད་པ་ལས་གྲོལ་བ། སྤྲོས་པ་དང་བྲལ་བ། བསམ་བརྗོད་ལས་འདས་པ། ནམ་མཁའ་ཇི་སྲིད་བར་མི་ཟད་པ། རྟག་ཅིང་བརྟན་པ། ཟག་པ་མེད་པ། རྒྱ་ཆེ་བ་སྟེ་མཚན་ཉིད་བརྒྱད་དང་ལྡན་པ། མདོར་ན་རྣལ་འབྱོར་པ་གཅིག་གི་རྒྱུད་ཀྱི་བདེ་བ་དེའི་ཆ་ཙམ་ལའང་འཇིག་རྟེན་ན་ཡོད་དོ་ཅོག་གི་བདེ་བ་གཅིག་ཏུ་བསྡོམས་པས་ཀྱང་དེའི་ཆར་ཡང་མི་ཕོད་པ་ཡིན་ནོ། །ཡང་ན་དེ་དག་ཁྱད་པར་བདུན་དང་ལྡན་པས་ཀྱང་འཇིག་རྟེན་ལས་འདས་པ་ཉིད་ཡིན་ཏེ། བདུན་ནི། མཆོག་གི་བདེ་བ་ཆེན་པོ་རྒྱས་པ་དང༌། སིམ་པ་དང༌། ཉོན་མོངས་པ་མེད་པ་དང༌། བར་ཆད་མེད་པ་དང༌། ཁྱབ་པ་དང༌། འགག་པ་མེད་པ་དང༌། འཁོར་བ་ཇི་སྲིད་བར་རྒྱུན་མི་འཆད་པ་སྟེ་ཁྱད་པར་བདུན་དང་ལྡན་པའོ། །དེ་ལྟར་ན་དེ་ཉིད་སྒོམ་པའི་ཚེའང་བདག་ཉིད་རྣལ་འབྱོར་མར་གསལ་བའི་ཐུགས་ཀ་ནས་འོད་ཟེར་འཕྲོས། སྣོད་བཅུད་གཞལ་ཡས་ཁང་དང་ལྷར་བསྒྱུར་བ་འོད་དུ་ཞུ་བ་སྲུང་འཁོར་ལ་ཐིམ། སྲུང་འཁོར་འོད་དུ་ཞུ་བ་རང་ལུས་ལ་ཐིམ། རང་ལུས་ཀྱང་རྩ་གསུམ་འཁོར་ལོ་བཞི་ལ་ཐིམ། དེའང་རོ་རྐྱང་དབུ་མ་ལ་ཐིམ། འཁོར་ལོ་བཞི་ཧཾ་ཡིག་དབུ་མ་དང་བཅས་པ་ཨ་ཤད་ལ་ཐིམ། ཨ་ཤད་ཀྱང་སྐྲའི་རྩེ་མོ་བརྒྱར་བཤགས་པའི་ཆ་ཙམ་ཇེ་ཕྲར་གྱུར་ནས་མཐར་མི་དམིགས་པའི་ངང་ནས་སྤྲོས་བཅས་ཀྱི་རྟོག་དཔྱོད་དྲན་འཛིན་གཉེན་པོ་ཧད་སྒོམ་ངར་རློམ་ཐམས་ཅད་དང་བྲལ་བའི་ངང་ནས་སྔར་གྱི་ཞུ་བདེས་དྲངས་པའི་ཟུང་འཇུག་གི་ཡེ་ཤེས་དེ་ཉིད་ཀྱི་རྒྱུན་བསྐྱངས་ནས་འབད་པས་བསྒོམ། རང་རྒྱུད་ལ་བདེ་སྟོང་གི་ཉམས་རྩོལ་མེད་དུ་སྐྱེས་པ་ལ་ཡུལ་ཡུལ་ཅན་གཉིས་སྣང་གི་རྟོག་པ་ཕྲ་མོའང་ཡོད་པ་ནི་དཔེའི་ཡེ་ཤེས་དངོས་ཡིན་ལ། མཐར་དེ་ཉིད་གོང་འཕེལ་དུ་གྱུར་ནས་ཡུལ་ཡུལ་ཅན་གཉིས་སྣང་གི་རྟོག་པ་ཤིན་ཏུ་ཕྲ་བའང་དག་ནས་སྣང་སྲིད་འཁོར་འདས་ཐམས་ཅད་བདེ་སྟོང་གཉིས་མེད་ཟུང་འཇུག་གི་ཡེ་ཤེས་འབའ་ཞིག་ཏུ་ཤར་བ་ནི་དོན་གྱི་ཡེ་ཤེས་ཞེས་སྐབས་འདིར་བཞེད་པ་ཡིན་ནོ། །གསུམ་པ་རྗེས་ལའང་གསུམ།

གཏུམ་མོའི་དམ་ཚིག་བཤད་པ། ལམ་གྱི་གེགས་དང་འཕྲང་བཤད་པ། རྟགས་དང་ཡོན་ཏན་འཆར་ཚུལ་བཤད་པའོ། །དང་པོ་ནི། དྲོད་ཀྱི་དམ་ཚིག་ཏུ་གྲང་ཡང་ལྕི་ཅན་དང་བེམ་པོ་མི་གྱོན། དྲོ་ཡང་གཅེར་བུ་མི་བྱ་བར་གོས་སྲབ་མོ་འགའ་རེ་གྱོན་ལ་དྲོད་སྐྱེས་རིམ་གྱིས་གོས་ཅུང་ཟད་སྲབ་ཏུ་བཏང༌། མེ་དང་ཉི་མ་ལ་ཧ་ཅང་མི་སྲོ། དུང་མི་འབུད། ཆུ་མི་བརྒལ། རྐང་རྗེན་མི་བྱ། འཁྱགས་པའི་སྣང་བ་ཡིད་ལ་མི་བྱ། རླུང་ཐུན་དང་ལུས་སྦྱོང་མ་ཆག་པར་བྱ། མེ་ལ་ཕུ་མི་བཏབ། ཟས་སྐོམ་གྲང་མོ་སྤང་ངོ། །བདེ་བའི་དམ་ཚིག་ཏུ་དགོས་པ་གལ་ཆེན་མ་གཏོགས་བྱང་སེམས་མ་ཉམས་པར་བསྲུང༌། སྒ་གཡེར། ཟྭ་ཚོད། རི་སྒོག །ཤ་རུལ། ཉ་ཤ། ཆང་ཚ་སྐྱུར་ཅན། ལན་ཚྭ་ཆེས་པའི་ཟས་སྐོམ་རྣམས་སྤང༌། སྟན་མེད་དང་ས་རློན་ལ་ཡུན་རིང་མི་སྡོད། ཉིན་གཉིད་དང་རྔུལ་ཐོན་པའི་བྱ་བ་སྤང༌༑ བར་རླུང་ཡུན་དུ་བསྟེན་ཅིང་ཁའི་རླུང་བསྡམས་ཤིང་ཁ་ཟས་དྲོད་བཅུད་ཅན་ལྷག་པར་བསྟེན། དཀའ་ཐུབ་ལ་སོགས་ལུས་དང་རྩ་དང་སྟོབས་ཉམས་པའི་སྲན་ཐུབ་མི་བྱ། མི་རྟོག་པའི་དམ་ཚིག་ཏུ་དབེན་པ་བསྟེན་ཅིང་སྣང་ཤེས་སྤང༌། རྣམ་རྟོག་ལ་དགག་སྒྲུབ་མི་བྱ་ཞིང་འདོད་ཆགས་ལམ་དུ་སློང་བ་སོགས་བྱའོ། །བདེ་དྲོད་མི་རྟོག་པ་སོགས་གཏུམ་མོ་སྤྱིའི་དམ་ཚིག་ཏུ་དབང་གསུམ་པ་དང་བཞི་པའི་དམ་ཚིག་རྣམས་དང༌། རྩ་བའི་ལྟུང་བ་བཅུ་བཞི་པ་ཤེས་རབ་ལ་སྨོད་པ་སྤོང་བ་སོགས་བྱ་བ་གལ་ཆེའོ། །གཉིས་པ་གེགས་དང་འཕྲང་བཤད་པ་ནི། གཏུམ་མོ་ལ་དུས་གསུམ་ཞེས་པ་གཏུམ་མོ་སྡུག་བསྔལ་གྱི་དུས་ནི། ལུས་དང་རྩ་མ་བྱང་བས་ནད་རོ་ལྡང་ཞིང་ན་ཟུག་འབྱུང༌། རླུང་མ་བྱང་བས་ཐང་ཆད་ཅིང་རླུང་གི་ནད་འབྱུང༌། ཐིག་ལེ་མ་བྱང་བས་ལུས་སྟོབས་ཤོར་བ་དང་ཁམས་འདུས་སོགས་འབྱུང༌། དམིགས་པ་མ་བྱང་བས་འཚུབ་ཅིང་གཏན་ལ་མི་ཕེབས་པ་སོགས་ན་ཚ་དང་སྡུག་བསྔལ་གྱི་རྣམ་པ་དཔག་ཏུ་མེད་པ་འབྱུང་བས། དེའི་ཚེ་ཐབས་མཁས་ཀྱིས་འདྲིད་ཅིང་སྒོམ་དང་སྣ་འགྲས་མ་བྱུང་བར་རིམ་གྱིས་འབད་ཅིང་གཞན་པའི་ཐབས་མི་བྱ་བར་གཏུམ་མོ་ཉིད་ལ་འབད་དོ། །གཏུམ་མོ་འདོད་ཆགས་ཀྱི་དུས་ནི།

རྩ་རླུང་ཐིག་ལེ་ཅུང་ཟད་བྱང་བས་བདེ་བ་གཡོས་ཏེ་ཁམས་རྒྱས་པས་འདོད་ཆགས་སྐྱེ་བས་དེའི་ཚེ་རླུང་དང་འཁྲུལ་འཁོར་དམིགས་པ་ལུས་སྦྱོང་བཅུ་གཉིས་མ་ལྟར་གནད་དུ་བསྣུན་ཅིང་་་་་་འདིར་འགའ་ཞིག་གིས་ཆགས་ཡུལ་ལ་མི་སྡུག་པ་སྒོམ་པ་སོགས་བཤད་ཀྱང་འདོད་ཆགས་ཉིད་མི་སྤོང་བར་ལམ་དུ་བྱེད་པ་སྔགས་ལམ་གྱི་ཁྱད་ཆོས་ཡིན་པས་བརྩོན་འགྲུས་ཆེན་པོས་ཉམས་སུ་བླང་ཞིང་སུམ་ཆོས་ཀྱིས་ཀྱང་གནད་དུ་བསྣུན་ཏོ།། མ་ཉམས་པར་བྱའོ། །གཏུམ་མོ་ཡོན་ཏན་གྱི་དུས་ནི། རྩ་རླུང་ཐིག་ལེ་གསུམ་ཅུང་ཟད་ལས་སུ་རུང་བས་བདེ་དྲོད་མི་རྟོག་པའི་ཡོན་ཏན་ཅུང་ཟད་སྐྱེས་པའི་ཚེ་གཞན་ལ་བཤད་པས་དམ་ཚིག་ཉམས་ན་ཡོན་ཏན་ཡེ་མི་སྐྱེ་བས་གསང་ཐུབ་ཅིང་ཉམས་ལེན་ལ་འབད། གཞན་ཡང་གཏུམ་མོའི་དྲོད་བཞི་ཞེས་པ་ཡི་མུག་སྒྱིད་ལུག་བརྩོན་འགྲུས་ཀྱི་དྲེད་ཅེས་པ་གཏུམ་མོའི་རླུང་རྩོལ་དང་འཁྲུལ་འཁོར་ལ་མ་གོམས་པས་ཡིད་ཆད་ཅིང་སྒྱིད་ལུག་ཚེ། དལ་འབྱོར་རྙེད་དཀའ་ཞིང་རྙེད་པ་དོན་ཆེ་ལ། དེའང་མྱུར་དུ་འཇིག་པའི་ཚུལ་བསམ་ཞིང་འབད་པ་ཆེར་བྱ། ན་ཚ་དང་སྡུག་བསྔལ་བྱུང་ཚེ་ངན་སོང་གསུམ་གྱི་སྡུག་བསྔལ་ལ་བལྟས་ན་ངའི་འདི་ཟ་ཟི་ཕྲའུ་ཡིན། ངའི་ལས་ངན་ཚེ་འདིར་སྨིན་པ་ཡིན་སྙམ་དཔའ་གདེང་བསྐྱེད། བཟོད་པའི་གོ་གྱོན། བླ་མ་གོང་མའི་རྣམ་ཐར་ལ་ལྟ་ཞིང་བརྩོན་པ་བསྐྱེད། བཟའ་མེད་དཀའ་ཐུབ་ཉམས་ལེན་གྱི་དྲེད་ཅེས་པ་ལོངས་སྤྱོད་མེད་པའམ་དཀའ་ཐུབ་ལ་འབད་པས་ལུས་སྟོབས་ཞན་ན་རྩ་རླུང་ཐིག་ལེའི་ཡོན་ཏན་མི་སྐྱེ་བས་ཟས་བཅུད་ཅན་དང་ཁམས་འཕེལ་སྟོབས་བསྐྱེད། རོ་བཙའི་སྦྱོར་བ་ལ་འབད། མཐོང་སྣང་བར་ཆད་བདུད་ཀྱི་དྲེད་ཅེས་བྱ་བ་རྩ་རླུང་ཐིག་ལེ་གནས་སོ་སོར་ཅུང་ཟད་འདུས་པས་རྨི་ལམ་ཉམས་སྣང་མངོན་སུམ་གང་རུང་དུ་དག་པའི་ཞིང་དང༌། སངས་རྒྱས། བྱང་སེམས། ཡི་དམ། མཁའ་འགྲོ་ལ་སོགས་པ་མཐོང་བ་དང༌། ལུང་སྟོན་པའི་རྣམ་པ་འབྱུང་བས་དེ་རྣམས་ཀྱང་བརྟགས་ཤིང་དཔྱད་ནས་དོན་གཉིས་འགྲུབ་པའི་ལུང་བསྟན་ཚད་མར་འདུག་ན་མ་གཏོགས་དེ་ལ་སོགས་པའི་དབང་དུ་མི་གཏང་ཞིང་ཉམས་ལེན་ལ་འབད་དོ། །རྟགས་སྣང་ཆོས་བརྒྱད་ལོ་འདོད་ཀྱི་དྲེད་ཅེས་བྱ་བ་འབྱུང་བ་བཞིའི་རླུང་གནས་སོ་སོར་འདུས་པས་མངོན་ཤེས་དང་བྱིན་རླབས་རྫུ་འཕྲུལ་ཕྲ་མོ་སྟོན་པ་སོགས་དང༌།

གཞན་ཡང་ཡོན་ཏན་འགའ་ཡར་ཙམ་སྐྱེས་པས་ཉམས་ལེན་བསྐྱུར་ཏེ་འགྲོ་དོན་བྱེད་པ་སོགས་ཀྱིས་རང་གཞན་གཉིས་ཕུང་གི་ལས་འོང་བ་ཤིན་ཏུ་མང་བས་དེ་ལྟར་མི་བྱེད་པར་ཡོན་ཏན་ཐམས་ཅད་གསང་ཞིང་སྦ་བའི་ངང་ནས་ཉམས་ལེན་སོར་འཛུད། རས་གོས་སྒོམ་ཐག་ཨངྒ་རག་སོགས་མཁོ་བའི་ཡོ་བྱད་རྣམས་ཀྱང་དགོས་དུས་ལོངས་སྤྱོད་པ་མ་གཏོགས་མིའི་སྔུན་དུ་མཆོར་ཆས་མི་བྱ་བ་སོགས་ལོ་འདོད་ཆོས་བརྒྱད་སྤང་བ་ཤིན་ཏུ་གལ་ཆེའོ། །གཞན་ཡང་གེགས་ཀྱི་གཙོ་བོ་འབྱམས་གསུམ་ཞེས་བྱ་བ། དྲོད་ཕལ་པར་འབྱམས་པ་ནི། ལུས་ཀུན་ཁྱབ་པའི་དྲོད་ཙམ་ལ་བརྟེན་ནས་གོས་ཀྱི་འཁྲི་བ་གཅོད་ནུས་པ་བྱུང་ཚེ་གཏུམ་མོའི་ཡོན་ཏན་སྐྱེས་པར་རློམ་པ་དང༌། བདེ་བ་རང་ག་མར་འབྱམས་པ་ནི། ལུས་ཁམས་རྒྱས་པས་བདེ་བ་སྐྱེས་ཚེ་བདེ་བ་ཙམ་ལ་ཆགས་ཤིང་ཞེན་ནས་ཡོན་ཏན་དུ་རློམ་པ་དང༌། མི་རྟོག་པ་སྟོང་པ་ཉིད་དུ་འབྱམས་པ་ནི༑ རང་རྒྱུད་ལ་སྟོང་ཉིད་ཅིར་ཡང་མ་གྲུབ་པའི་ཉམས་ཙམ་སྐྱེས་པས་མི་རྟོག་པའི་ཡོན་ཏན་དུ་རློམ་ནས་སྟོང་ལྟ་ཧད་པོས་རྒྱུ་འབྲས་ཁྱད་དུ་གསོད་པ་འབྱུང་ཉེན་ཤིན་ཏུ་ཆེ་བས་གཟབ་པར་བྱ་ཞིང༌༑ གཞན་ཡང་རྩ་རླུང་ཐིག་ལེའི་གེགས་སེལ་རྣམས་ནི་མགོན་པོ་འབྲི་གུང་པ་ཆེན་པོའི་ཟབ་ཆོས་རྣམས་ནས་འབྱུང་བ་ལྟར་ཉམས་སུ་བླང་ངོ། །གསུམ་པ་རྟགས་དང་ཡོན་ཏན་འཆར་ཚུལ་ནི། ཐུན་མོང་གི་དྲོད་ཀྱི་རྟགས་ནི། ལུས་ཕྱི་ནང་ཐམས་ཅད་དུ་དྲོད་ཀྱིས་ཁྱབ་ཅིང༌། དེའང་དབྱར་དྲོད་ཆེ་ལ་དགུན་ཆུང་བ་སོགས་འབྱུང་བའི་གཤིས་དང་མེ་ཉིའི་རྐྱེན་དང་ཟས་སྐོམ་གྱི་རྒྱུ་སོགས་གང་ལའང་མ་ལྟོས་པར་དྲོད་འཇམ་ཞིང་གདུང་བ་མེད་པ་ལ་བརྟན་པས་ལུས་ཁྱབ་ཅིང་རྟག་པ་རྒྱུན་ཆད་མེད་པར་འབྱུང༌། བདེ་བའི་རྟགས་ནི། དངོས་ཡིད་ཀྱི་ཆགས་ལམ་ལ་མ་ལྟོས་པར་ཉིན་མཚན་ཐམས་ཅད་དུ་བདེ་བ་འབར་ཞིང་ལུས་ཀྱི་ན་ཚ་དང་ཟུག་རྔུ་ཐམས་ཅད་ཀྱང་བདེ་བར་འཆར་བ་སོགས་འབྱུང༌། མི་རྟོག་པའི་རྟགས་ནི། སྔར་བཤད་པ་ལྟར་དོན་གྱི་ལྷན་སྐྱེས་སྐབས་འདིར་མངོན་དུ་འགྱུར་དཀའ་ནའང་དཔེའི་ལྷན་སྐྱེས་འབད་མེད་དུ་རྒྱུད་ལ་སྐྱེ་བ་ཡིན།

ལམ་གྱི་རྟགས་ནི། ས་རླུང་དབང་དུ་འདུས་པས་ཞིང་ཁམས་ཐམས་ཅད་སེར་པོར་མཐོང་ཞིང་རི་བྲག་ས་རྡོ་ལ་ཐལ་བྱུང་དུ་འགྲོ་བ་སོགས་འབྱུང༌། དེ་བཞིན་དུ་མེ་རླུང་གིས་དམར་པོར་མཐོང་བ་དང་མེས་མི་འཚིག་པ་སོགས་དང༌། ཆུ་རླུང་གིས་དཀར་པོར་མཐོང་ཞིང་ཆུ་ལ་མི་འབྱིང་བ་དང༌། རླུང་གི་རླུང་གིས་ལྗང་གུར་མཐོང་ཞིང་ཕྱི་ནང་གི་རླུང་ལ་རང་དབང་ཐོབ་པ་དང༌། ནམ་མཁའི་རླུང་གིས་སྔོན་པོར་མཐོང་ཞིང་ནམ་མཁའ་ལ་འཕུར་བ་དང༌། ཁམས་དཀར་དམར་དབུ་མར་བརྟན་པས་ཉི་ཟླ་བརྟོད་ལ་གནོན་པ་དང༌། ས་རྡོ་གསེར་དུ་བསྒྱུར་བ་དང༌། དྲོད་ཀྱིས་གངས་རི་འཇུ་བ་དང༌། སྟོང་གསུམ་སྐད་ཅིག་གིས་སྐོར་ནུས་པ་སོགས་འབྱུང༌༑ ལམ་གྱི་རྟགས་གཙོ་བོ་ནི། དུ་བ། སྨིག་རྒྱུ། མེ་ཁྱེར། མར་མེ། ནམ་མཁའ་ལྟ་བུ་སྟེ་མཚན་རྟགས་ལྔ་དང༌། ཉི་ཟླ། གློག །འཇའ་ཚོན། ཐིག་ལེ་སྟེ་ཉིན་རྟགས་ལྔ་དང་རྟགས་བཅུ་འཆར། ལུས་སྲ་ཞིང་བརྟན་པ། སྣུམ་བག་ཆགས་པ། བཀྲག་མདངས་རྒྱས་པ། ཡང་ཞིང་མགྱོགས་པ། ལུས་ཡོད་དུ་མི་ཚོར་བ། གྲིབ་མ་མེད་པ། གཞན་གྱིས་མི་མཐོང་བ། རྫུ་འཕྲུལ་སྟོན་ནུས་པ་སྟེ་ཡོན་ཏན་བརྒྱད་སྐྱེ། གཞན་ཡང་གྲུབ་པ་བརྒྱད་དང་ཕྲིན་ལས་བཞི་ལ་སོགས་པ་ཐོགས་མེད་དུ་འགྲུབ་ཅིང༌། རྩས་ནོར། རླུང་གིས་མི། ཐིག་ལེས་མི་མ་ཡིན་དབང་དུ་འདུ་བ་སོགས་གནས་སྐབས་ཀྱི་ཡོན་ཏན་དཔག་ཏུ་མེད་པ་རྒྱུད་ལ་སྐྱེ་ཞིང༌། མཐར་ཐུག་ནི་སེམས་ཡེ་ཤེས་རྣམ་ཀུན་མཆོག་ལྡན་ཕྱག་རྒྱ་ཆེན་པོས་གཟུང་འཛིན་ཀུན་རྟོག་འཁྲུལ་བ་རྩད་ནས་བཅད༑ ངག་བརྗོད་བྲལ་ནཱ་དའི་སྒྲ་དབྱངས་གཞོམ་དུ་མེད་པས་ཐ་མལ་ངག་རླུང་གི་དྲི་མ་ཐམས་ཅད་རང་སར་དྭངས། སྐུ་ཟུང་འཇུག་སྒྱུ་མ་ལྟ་བུས་རྩ་ཐིག་ཟག་བཅས་སྙིགས་མ་མཚན་འཛིན་གྱི་བུད་ཤིང་རྩད་ནས་བསྲེགས་ཏེ་ས་བཅུ་གསུམ་པའི་མཐར་ཕྱིན་ཏེ་ཁ་སྦྱོར་ཡན་ལག་བདུན་ལྡན་ཆོས་སྐུ་རྡོ་རྗེ་འཆང་ཆེན་པོ་མངོན་དུ་བྱེད་པ་ཡིན་ནོ།། །། ༈་་༌།སྤྱི་དོན་གཉིས་པ། སྙིང་ག་ཆོས་ཀྱི་འཁོར་ལོ་ལ་བརྟེན་ནས་སེམས་རང་བཞིན་གྱིས་རྨོངས་པའི་གནས་སྐབས་ཀྱི་དྲི་མ་སྦྱོང་ཞིང་གཏི་མུག་ལམ་དུ་བྱེད་པ་འོད་གསལ་ལམ་གྱི་སྙིང་པོ་ལའང༌།

འོད་གསལ་ངོས་གཟུང་བ་དང༌། དེ་ཉིད་ཉམས་སུ་བླང་བ་གཉིས། དང་པོ་ལ་གཉིས། སྤྱི་དོན་གྱི་འོད་གསལ་དང༌། སྦས་དོན་གྱི་འོད་གསལ་ལོ། །དང་པོ་སྤྱི་དོན་གྱི་གཞིའི་འོད་གསལ་ནི་སེམས་ཀྱི་རང་བཞིན་གྱིས་འོད་གསལ་བ། ལམ་གྱི་འོད་གསལ་ནི་ཞི་ལྷག་ཟུང་འབྲེལ་གྱི་ཉམས་ལེན་གྱི་གནད་ཀྱིས་སེམས་གསལ་སྟོང་འཛིན་མེད་དུ་རྟོགས་པ། འབྲས་བུའི་འོད་གསལ་ནི་ཟབ་ཞི་སྤྲོས་བྲལ་གྱི་ཡེ་ཤེས་སོ། །གཉིས་པ་སྦས་དོན་གྱི་འོད་གསལ་ལའང་གཞིའི་འོད་གསལ་ནི་འཆི་བའི་ཚེ་སྣང་མཆེད་ཐོབ་གསུམ་ཐིམ་པའི་ཐ་མ་དེ་ཉིད་དང༌། གཉིད་དང་རྨི་ལམ་གྱི་མཚམས་སུ་འཆར་བའི་འོད་གསལ་དེ་ཉིད་དོ། །ལམ་གྱི་འོད་གསལ་ནི་དེ་ཉིད་ཉམས་སུ་བླངས་པས་རྟོགས་པ་དེ་ཀ་ཡིན་ལ། འབྲས་བུའི་འོད་གསལ་ནི་འཆི་བ་འོད་གསལ་ཆོས་སྐུར་སངས་རྒྱས་པའོ། །གཉིས་པ་ཉམས་སུ་བླང་བའི་ཚུལ་ནི། ཆོས་དྲུག་དྲིལ་བ་རྡོ་རྗེའི་མགུར་ལས། གཉིད་དང་རྨི་ལམ་བར་ཞིག་ན། །གཏི་མུག་ཆོས་སྐུའི་ངོ་བོ་ཅན། །བརྗོད་མེད་འོད་གསལ་བདེ་བའི་ཉམས། །རྗེས་ལ་འོད་གསལ་རྒྱ་ཡིས་ཐེབས། །རྨི་ལམ་འོད་གསལ་འཐུག་པོ་ཉིད། །མིང་ཡང་འོད་གསལ་གྱི་གདམས་ངག་ཟེར། །སེམས་སྐྱེ་མེད་དུ་རྟོགས་སམ་ལོ་ཙཱ་བ། །ཞེས་གསུངས་པ་ལའང་གསུམ། སྔོན་འགྲོ། དངོས་གཞི། རྗེས་སོ། །དང་པོ་ནི། འོད་གསལ་མི་ཟིན་པའི་རྒྱུ་རྣམས་སྤང་དགོས་ཏེ། དམ་ཚིག་ཉམས་པ། བླ་མ་དང་གསང་སྔགས་ལ་མོས་གུས་ཆུང་བ། དངོས་པོ་ལ་མངོན་ཞེན་ཆེས་པ། གྲིབ་ཕོག་པ། ཀུནྡ་ཉམས་པ། རྣམ་གཡེང་ཆེ་བ། འདུན་པ་ཞན་པ་རྣམས་མི་ཟིན་པའི་རྒྱུ་ཡིན་པས་སྤང༌། ཟིན་པའི་ཐབས་ནི་རྡོར་སེམས་སྒོམ་ཞིང་ཡིག་བརྒྱ་བཟླ། བླ་མ་ལ་དབང་ཞུ་ཞིང་དམ་ཚིག་གསོ། མོས་གུས་བྱ་ཞིང་མཎྜལ་འབུལ། གསོལ་བ་གདབ། ཡི་དམ་དང་ཆོས་སྐྱོང་ལ་གཏོར་མ་འབུལ། སྤོང་དག་བཏང་ཞིང་ཚེ་འདིའི་འཁྲི་བ་བཅད། གྲིབ་སེལ་དང་ཁྲུས་བྱ། དབེན་པར་མཚམས་བསྡམས་ཤིང་སྣང་ཤས་སྤང༌། དེ་དག་ཐམས་ཅད་ཀྱི་ཚེ་འོད་གསལ་ཟིན་པར་གསོལ་བ་གདབ།

བསྐུ་མཉེ་བྱ་ཞིང་བཟའ་བཏུང་བཅུད་ཅན་བསྟེན། སྤྱོད་ལམ་དལ་བར་བྱ། ཁྱད་པར་སྲུང་མ་རྣམས་ལ་མི་ཤས་བརྒྱན་པའི་གཏོར་མ་ཆང་གིས་བྲན་པ་དབུལ། སྤྱི་བོར་བླ་མའི་རྣལ་འབྱོར་བསྒོམས་ནས་འོད་གསལ་ཟིན་པར་གསོལ་བ་གདབ་བོ། །གཉིས་པ་དངོས་གཞི་འོད་གསལ་འཛིན་པ་ལ་གཉིས། འཛིན་པ་དང་བོགས་དབྱུང་བའོ། །དང་པོ་ནི། ཐོ་རངས་སམ་ནམ་ལངས་ཀར་སྔས་མཐོ་བ་ལ་སེང་གེའི་ཉལ་སྟབས་གཞོགས་གཡས་ཕབ། ལག་གཡས་འགྲམ་པ་གཡས་ལ་བརྟེན། ལག་གཡོན་བརླ་གཡོན་པའི་སྟེང་དུ་བརྐྱང་རྐང་པ་གཉིས་བརྩེགས་ཏེ་བརྐྱངས་པ་ཅུང་ཟད་བསྐུམས་ནས་བཟུང་ཡང་རུང༌། ལུས་གནད་ཙོག་པུ་བྱས་ཀྱང་རུང་སྟེ། དེ་གཉིས་འཛིན་གང་བདེ་བྱ། གཉིད་ཀྱི་སྣང་མཆེད་ཐོབ་གསུམ་ཐིམ་པའི་མཐར་རྨི་ལམ་རྨི་བའི་སྔ་རོལ་དེར་འོད་གསལ་ཅིས་ཀྱང་ཟིན་པར་བྱའོ་སྙམ་དུ་བསམས་ལ། རང་ཡི་དམ་དུ་གསལ་བའི་སྙིང་གའི་རྩ་འདབ་ཀྱི་དབུས་སུ་པདྨ་སྔོན་པོ་དང་ཉི་མའི་གདན་ལ། བླ་མ་རྡོ་རྗེ་འཆང་སྐུ་མདོག་སྔོན་པོ་སྐུ་ཆུང་ལ་དོད་པ། འོད་འཕྲོ་བ། ཤེལ་གོང་ལྟ་བུ་ཕྱི་གསལ་ནང་གསལ་བླ་མའི་སྐུའི་འོད་ཀྱིས་རང་ལུས་ཕྱི་ནང་མེད་པ་མར་མེ་ལྟར་གསལ་བར་བསྒོམས་ལ་ཉལ། དེས་མ་ཟིན་ན་བླ་མའི་ཐུགས་ཀར་པདྨ་སྔོན་པོ་འདབ་མ་བཞི་པའི་ལྟེ་བར་ཧཱུྂ་ནག་པོ་འོད་ཟེར་འཕྲོ་བ་ཞིག་བསམས་ལ་ཉལ། དེས་ཀྱང་མ་ཟིན་ན་རིལ་འཛིན་དང་རྗེས་གཞིག་གི་བསྡུ་རིམ་གྱིས་འཛིན་པ་ནི༑ རིལ་འཛིན་བྱེད་ན་རང་ལྷར་གསལ་བའི་ཐུགས་ཀར་ཧཱུྂ་སྔོན་པོ་ལ་སེམས་གཏད་ནས་རླུང་ཁ་སྦྱོར་ཅི་རིགས་པ་བཟུང་ལ་ཧཱུྂ་ལས་འོད་ཟེར་འཕྲོས་པས། རང་ལྷར་གསལ་བའི་སྐུ་ལུས་སྟོད་སྨད་ནས་མེ་ལོང་ལ་ཧ་བཏབ་པ་ལྟར་ཧཱུྂ་ལ་བསྡུས། ཧཱུྂ་ཡང་ནཱ་དའི་བར་དུ་བསྡུས། ནཱ་ད་ཡང་མི་དམིགས་པའི་ངང་ནས་དེའི་ཤུལ་དུ་སེམས་རྩེ་གཅིག་ཏུ་གཏད་ལ་རླུང་བཟུང་ཞིང་གཉིད་དོ༑ ༑ཡང་རྗེས་གཞིག་བྱེད་ན་རང་ལྷར་གསལ་བའི་ཐུགས་ཀར་ཧཱུྂ་སྔོན་པོ་གསལ་བཏབ་རླུང་བཟུང་ཧཱུྂ་ལས་འོད་འཕྲོས།

སྣོད་ཀྱི་འཇིག་རྟེན་ལ་ཕོག་པས་འོད་དུ་ཞུ་བ་བཅུད་ཀྱི་སེམས་ཅན་ལ་ཐིམ༑ དེ་འོད་དུ་ཞུ་བ་རང་ལྷར་གསལ་བ་ལ་ཐིམ། ལྷའི་སྟོད་སྨད་ནས་འོད་དུ་ཞུ་བ་ཧཱུྂ་སོགས་རིལ་འཛིན་ལྟར་བྱས་ལ་གཉིད་དོ། །དེ་ཐམས་ཅད་ཀྱིས་མ་ཟིན་ན་མཚམས་དམ་པར་བཅད། ཞག་གསུམ་གཉིད་བཅག །བཞི་པའི་ནུབ་མོ་བུར་ཆང་བག་ཙམ་བཏུང་ཞིང་བླ་མ་ལ་གསོལ་བ་བཏབ་ལ། རང་གི་སྙིང་གར་པད་ཉིའི་གདན་ལ་བླ་མ་རྡོ་རྗེ་འཆང་འོད་ཟེར་འཕྲོ་བའི་ཐུགས་ཀར་ཐིག་ལེ་སྔོན་པོ་ཡུངས་འབྲུ་ཙམ་འོད་འཕྲོ་བ་སྣུམ་ཞིང་འདྲིལ་བ་དེ་ཁོ་ན་ལ་སེམས་གཏད། རྣམ་རྟོག་བྱུང་ན་རྣམ་རྟོག་དེ་ཐམས་ཅད་ཀྱང་འོད་ཟེར་གྱི་རྣམ་པས་ཐིག་ལེ་ལ་ཐིམ་པར་དམིགས་ལ་ཉལ་བས་ངེས་པར་ཟིན་པར་འགྱུར་རོ། །དེའང་གྲོགས་ཡོད་ན་གྲོགས་ཀྱིས་འོད་གསལ་ཨེ་ཟིན་ལྟར་བཅུག་ལ་རང་གིས་འཛིན། འོད་གསལ་ཟིན་པའི་རྟགས་སུ་གཉིད་འཇམ་ལ་དབུགས་རྔམ་པ་བདེ་ཞིང་བཞིན་གྱི་མདངས་གསལ་བར་འབྱུང༌། དེ་ལྟར་མི་འདུག་ན་གཉིད་སད་དུ་བཅུག་ལ་སླར་འཛིན། གྲོགས་མེད་ན་རང་གིས་གཉིད་ཡང་ཡང་སད་ལ་འཛིན་པ་གལ་ཆེའོ། དེ་ལྟར་ཟིན་པའི་ཚེ། རབ་ཀྱིས་བརྒྱལ་ཐབས་སུ་མ་སོང་བར་ཡུལ་སྣང་ཕྲ་རགས་ཐམས་ཅད་འགགས་ཤིང༌། སྣང་མེད་ཀྱི་སེམས་ངོས་བཟུང་མེད་པ་ནམ་མཁའ་གཡའ་དག་པ་ལྟ་བུ་རང་གིས་ཀྱང་ངོ་ཤེས་པ་དེར་འཛིན་མེད་པ་ཞིག་བྱུང་ན་གཉིད་འཐུག་གི་འོད་གསལ་དངོས་གཞི་ཡིན། འབྲིང་གིས་གཉིད་འཐུག་ནག་ཐུམ་ཙམ་སོང་ཡང་དེ་སངས་འཕྲལ་རྨི་ལམ་དུ་མི་འཁྲུལ་བར་སྣང་བ་ཕྲ་རགས་འགགས་པའི་སེམས་གསལ་སྟོང་སེང་ངེ་བ་དེ་སྲབ་མོའི་འོད་གསལ་ཡིན། ཐ་མས་དེ་དག་གང་ཡང་མ་ངེས་པར་རྨི་ལམ་ཡང་མ་རྨིས་པར་ཉི་ཟླ་མར་མེའི་འོད་ལྟ་བུ་གསལ་ཉམས་ཡོད་བཞིན་པ་སེམས་ལྷན་ནེ་གནས་པ་ཞིག་འབྱུང་བ་ནི་ཉམས་ཀྱི་འོད་གསལ་ཡིན་ནོ། །གཉིས་པ་དེ་དག་བོགས་དབྱུང་བ་ནི། ལུས་གནད་སོགས་སྔ་མ་ལྟར་ལ་རང་ལྷར་གསལ་བ་ཙམ་ལ་རླུང་དམིགས་གཞན་མི་བསྒོམ་པར་གཉིད་ཀྱི་ཐིམ་རིམ་ངོས་བཟུང་ནས་འོད་གསལ་ལ་འཇུག་པར་བྱ་སྟེ།

གཉིད་ཅུང་ཟད་འཐིབ་པའི་ཚེ་ས་ཆུ་ལ་ཐིམ་པས་ལུས་ལྗི་སྙམ་བྱེད༑ སླར་འཐིབ་པའི་ཚེ་ཆུ་མེ་ལ་ཐིམ་པས་ལུས་རྔུལ་ཞིང་ཁ་ཆུ་འཛག །སླར་འཐིབ་པའི་ཚེ་མེ་རླུང་ལ་ཐིམ་པས་ལུས་ལ་དྲོད་འབར། ཡང་འཐིབ་པའི་ཚེ་རླུང་རྣམ་པར་ཤེས་པ་ལ་ཐིམ་པས་དབུགས་རྔམ་པ་མི་བདེ་ཞིང་རིང་པོའམ་ཐུང་ངུར་རྒྱུ། རྣམ་པར་ཤེས་པ་སྣང་བ་ལ་ཐིམ་པས་རྣམ་རྟོག་རགས་པ་འགགས་ཤིང་མིག་སྔར་དཀར་ལམ་པའམ་དཀར་འཁྱུག་པ་འབྱུང༌། སྣང་བ་མཆེད་པ་ལ་ཐིམ་པས་རྣམ་རྟོག་ཕལ་ཆེར་འགགས་ཤིང་དམར་ལམ་པ་འབྱུང༌། མཆེད་པ་ཉེར་ཐོབ་ལ་ཐིམ་པས་རྣམ་རྟོག་ཐམས་ཅད་འགགས་ཤིང་ནག་ལམ་པ་འབྱུང་བས་བརྒྱལ་ཐབས་སུ་མ་སོང་བར་ངོས་བཟུང་ལ། ཐོབ་པ་འོད་གསལ་ལ་ཐིམ་མ་ཐག་ནམ་མཁའ་གཡའ་དག་པ་ལྟ་བུ་འོད་གསལ་དངོས་གཞི་ལ་མཉམ་པར་བཞག་པར་བྱའོ། །ཡང་ཉིན་མོ་འོད་གསལ་བོགས་དབྱུང་བ་ནི། རང་ངམ་གྲོགས་ཀྱིས་རང་གི་རྩ་རྦ་རླབས་དལ་གྱིས་བཅིངས་ནས་གཉིད་ཀྱི་སྐབས་ལྟར་ཐིམ་རིམ་ངོས་བཟུང་ལ་འོད་གསལ་གྱི་ངང་དུ་མཉམ་པར་འཇོག་ཏུ་བཅུག་གོ། །དེ་ལྟར་ཉིན་མཚན་གྱི་འོད་གསལ་བོགས་འདོན་འདི་ལ་ཤིན་ཏུ་གོམས་པས་འབད་རྩོལ་མི་དགོས་པར་ཟིན་པ་ཞིག་བྱུང་ན་འཆི་བའི་ཚེ་སྔར་གྱི་གོམས་ཤུགས་ཀྱིས་འཆི་བའི་ཐིམ་རིམ་ངོས་ཟིན་ནས་འཆི་བའི་བརྒྱལ་ཐབས་འོད་གསལ་ཆོས་སྐུར་གྲོལ་ནས་བར་དོ་བརྒྱུད་མི་དགོས་པར་མཆོག་གི་དངོས་གྲུབ་ཐོབ་པར་གདོན་མི་ཟའོ། །གསུམ་པ་རྗེས་སུ་ངོ་སྤྲད་དེ་ཉམས་ལེན་རྒྱུན་དུ་བྱ་ཚུལ་ནི། སྔར་བཤད་པ་ལྟར་དང་ཆོས་ཐམས་ཅད་སྐྱེ་མེད་སྟོང་པ་ཉིད་དུ་རྟོགས་པ་སྤྱི་དོན་གྱི་འོད་གསལ། སད་འཐུག་འཆི་བ་གསུམ་གྱི་སྐབས་རླུང་སེམས་དབུ་མར་ཞུགས་གནས་ཐིམ་གསུམ་གྱི་སྟོང་བཞི་ཤར་བའི་ཚེ་མྱོང་ཐོག་ཏུ་རང་ངོ་ཤེས་པ་སྦས་དོན་གྱི་འོད་གསལ། སྟོང་གསལ་འཛིན་མེད་ནམ་མཁའ་གཡའ་དག་པ་ལྟ་བུ་ནི་དཔེའི་འོད་གསལ། ཆོས་ཉིད་རྣམ་པར་མི་རྟོག་པའི་རང་བཞིན་ཅན་ཆོས་ཀྱི་དབྱིངས་ཀྱི་ཡེ་ཤེས་མི་འགྱུར་བའི་བདེ་བ་ཆེན་པོ་སྟོང་པ་ཉིད་དང་རོ་གཅིག་པ་ནི་དོན་གྱི་འོད་གསལ།

དེའང་ཉམས་དང་སྲབ་འཐུག་སོགས་ལམ་བྱེད་བཅིང་གི་གནད་ལ་བརྟེན་ནས་ཉམས་སུ་བླང་བ་ནི། གནས་སྐབས་ཀྱི་འོད་གསལ་མི་སློབ་པའི་ཟུང་འཇུག་མངོན་དུ་གྱུར་པའི་ཆོས་ཉིད་དོན་དམ་པ་ནི་མཐར་ཐུག་འབྲས་བུའི་འོད་གསལ་ཡིན་པས་གོ་ཞིང་རྟོགས་པར་བྱ་དགོས་ལ། ཉམས་བསྐྱང་ཚུལ་ནི་གཉིད་སད་དུས་རླུང་དབུ་མར་ཐིམ་པ་སྣང་མཆེད་ཐོབ་གསུམ་སོགས་བསྐྱེད་ནས་འོད་གསལ་དུ་མཉམ་པར་འཇོག་པ་དང༌། གཉིད་དུས་སྣང་མཆེད་ཐོབ་གསུམ་ཐིམ་ནས་འོད་གསལ་ལ་མཉམ་པར་འཇོག་པ་གཉིས་གཅིག་བོགས་གཅིག་གིས་ཕྱུང་ནས་འོད་གསལ་གྱི་རྟོགས་པ་མཐར་ཕྱིན་པར་འགྱུར་བའི་མྱུར་ཁྱད་དུ་འགྱུར་ལ། གཞན་ཡང་རྦ་རླབས་འཆིང་བའི་ཚེ་སྣང་མཆེད་ཐོབ་གསུམ་ཐིམ་པའི་མཐའི་འོད་གསལ་དང༌། བཅིངས་པ་གློད་པའི་ཚེ་སྣང་མཆེད་ཐོབ་གསུམ་འཆར་དུ་ཉེ་བའི་འོད་གསལ་གཉིས་ཀྱང་གཅིག་བོགས་གཅིག་གིས་འབྱིན་ཞིང༌། མགོན་པོ་འབྲི་གུང་པ་ཆེན་པོའི་ཟབ་ཆོས་ཀྱི་རིམ་ལྔར། རྣམ་རྟོག་རགས་པ་འགགས་པ་རྣམ་པར་ཤེས་པ་སྣང་བ་ལ་ཐིམ་པའི་དུས། རྣམ་རྟོག་ཕལ་ཆེར་འགགས་པ་སྣང་བ་མཆེད་པ་ལ་ཐིམ་པའི་དུས། རྣམ་རྟོག་ཤིན་ཏུ་ཕྲ་བ་མ་གཏོགས་འགགས་པ་མཆེད་པ་ཉེར་ཐོབ་ལ་ཐིམ་པའི་དུས། རྣམ་རྟོག་ཐམས་ཅད་འགགས་ཏེ་སེམས་ནམ་མཁའ་ལྟ་བུར་གསལ་སྟོང་འཛིན་མེད་དུ་སྣང་བ་ཉེར་ཐོབ་འོད་གསལ་ལ་ཐིམ་པའི་དུས་ཡིན་ལ། དེ་ལས་རྣམ་རྟོག་གི་རླུང་གཡོས་པ་ན་འོད་གསལ་ལས་ཉེར་ཐོབ་དང༌༑ ཉེར་ཐོབ་ལས་མཆེད་པ་སོགས་ལུགས་ལྡོག་ཏུ་འཆར་བ་དང་རྣམ་རྟོག་ཀྱང་རིམ་གྱིས་སྐྱེ་བར་གསུངས་པས་ཚུལ་འདི་ལྟར་ཉམས་སུ་བླང་བའང་སེམས་གསལ་སྟོང་འཛིན་མེད་ཀྱི་ཆ་ནས་མདོ་ལུགས་ཀྱི་ཕྱག་ཆེན་དང་འདྲ་ཡང༌། སྒོམ་ཚུལ་སྣང་བཞི་ངོས་འཛིན་པ་སོགས་ཐབས་ཁྱད་པར་དུ་གྱུར་པས་སྔ་མ་ལས་ཆེས་རྨད་དུ་བྱུང་བ་ཡིན་ནོ། །གཞན་ཡང་གཉིད་ཀྱི་འོད་གསལ་བཟུང་བའི་ཚེ་གཉིད་འཐུག་གི་སྐབས་ཞི་གནས་ཀྱི་རྟོགས་པ་འཆར་བ་ནི་འཐུག་པོའི་འོད་གསལ་བཏགས་པ་དང༌།

གཉིད་སད་པའང་མིན་རྨི་ལམ་ཡང་མིན་པར་ཡུལ་སྣང་ཅི་རིགས་པའི་གསལ་སྣང་འཆར་བ་ཙམ་ནི་སྲབ་མོའི་འོད་གསལ་བཏགས་པ་ཞེས་བཤད་པ་དང༌། གཉིད་ལ་སོང་བའི་ཚེ་རྨི་ལམ་གྱི་འཁྲུལ་བ་མེད་པར་གསལ་སྟོང་འཛིན་མེད་དུ་འཆར་བ་ཙམ་ནི་ཉིན་མོ་ཕྱག་ཆེན་བསྒོམས་པའི་བག་ཆགས་གཉིད་དུ་ཤར་བ་ཡིན་པས་འདི་གསུམ་ལ་འོད་གསལ་མཚན་ཉིད་པ་ཡིན་སྙམ་པའི་ཡིད་བརྟན་མེད་དོ། །དེས་ན་ཉམས་ཀྱི་འོད་གསལ་ཟིན་ན་དེ་ཉིད་ལ་རིག་པའི་ངར་བསྐྱེད་དེ་བསྒོམས་པས་སྲབ་མོའི་འོད་གསལ་འཆར་ལ། དེ་ཉིད་འབད་པས་སྦྱངས་པས་གཉིད་འཐུག་གི་འོད་གསལ་དངོས་གཞི་འཆར་བར་གསུངས་སོ། །གཉིད་དང་རྦ་རླབས་འཆིང་བའི་ཚེ་ཐིམ་རིམ་ལུགས་འབྱུང་ངོས་ཟིན་པ་ལ་ཤིན་ཏུ་མ་བྱང་བར་ལུགས་ལྡོག་ངོས་ཟིན་པར་དཀའ་ནའང༌། ལུགས་འབྱུང་བྱང་ནས་སླར་ལུགས་ལྡོག་ངོས་འཛིན་པའི་འཕེན་པ་བཏང་ནས་སྦྱངས་པས་རིམ་གྱིས་ཟིན་པར་འགྱུར་རོ། །དེ་བས་ན་དེང་སང་འོད་གསལ་ཟིན་བྱང་གོམས་ཟེར་བ་འགའ་ཞིག་ནི་མིང་ཙམ་དུ་གསལ། འགའ་ཞིག་ནི་གཉིད་དུ་དགེ་སྦྱོར་གྱི་བག་ཆགས་ཤར་བ་འོད་གསལ་དུ་འཁྲུལ་བའང་འདུག་པས་ཡིད་རྟོན་པར་མ་བྱེད་ཅིག །མདོར་དྲིལ་ན་གཉིད་འཐུག་གི་འོད་གསལ་དངོས་གཞི་ནི། རྣམ་པར་ཤེས་པ་སྣང་བ་ལ་ཐིམ་པ་སྟོང་པ། སྣང་བ་མཆེད་པ་ལ་ཐིམ་པ་ཤིན་ཏུ་སྟོང་པ། མཆེད་པ་ཉེར་ཐོབ་ལ་ཐིམ་པ་སྟོང་པ་ཆེན་པོ། ཉེར་ཐོབ་འོད་གསལ་ལ་ཐིམ་པ་ཐམས་ཅད་སྟོང་པ་སྟེ། དེ་རྣམས་མ་འཁྲུལ་བར་ངོས་ཟིན་པའི་རྗེས་སུ་སྟོང་པ་བཞི་པའི་འོད་གསལ་ནམ་མཁའ་སློང་བྱེད་ཀྱི་རྐྱེན་གསུམ་དང་བྲལ་བ་ལྟ་བུ་ནི་འོད་གསལ་དངོས་ཡིན་པས་མ་འཁྲུལ་བར་བྱའོ། །རྨི་ལམ་ནི་བར་དོའི་ཚོད་འཛིན་ཡིན་པ་ལྟར་གཉིད་འཐུག་གི་འོད་གསལ་འདིའང་འཆི་བའི་འོད་གསལ་གྱི་ཚོད་འཛིན་དུ་གོམས་འདྲིས་སུ་བྱེད་པའི་ཕྱིར་རོ། །དེ་ལྟར་འོད་གསལ་གྱི་གདམས་པ་ཉམས་སུ་བླངས་པས། གནས་སྐབས་སུ་གཟུང་འཛིན་འཁྲུལ་རྟོག་སྦྱངས་ཏེ་རང་རིག་ཡེ་ཤེས་སུ་འཆར་བ་དང༌།

འོད་གསལ་གྱི་མེས་སྒྲིབ་གསུམ་བག་ཆགས་དང་བཅས་པ་བསྲེགས་ཏེ། གནས་སྐབས་མཐའ་དག་འོད་གསལ་བདེ་བ་ཆེན་པོར་འཆར་ཞིང༌། མཐར་ཐུག་སྣང་སྲིད་འཁོར་འདས་ཐམས་ཅད་ཡེ་ཤེས་སུ་རྫོགས་ཏེ་འོད་གསལ་མ་བུ་འདྲེས་པས་ཐམས་ཅད་འོད་གསལ་ཆོས་སྐུར་རྟོགས་པས་རང་དོན་གྲུབ་ཅིང༌། དེའི་རང་རྩལ་འབྱོངས་པས་གཟུགས་སྐུ་གཉིས་ཀྱིས་འཁོར་བ་ཇི་སྲིད་ཀྱི་བར་དུ་གཞན་དོན་རྒྱུན་ཆད་མེད་པར་འགྲུབ་པར་འགྱུར་རོ།། །། ༈ །སྤྱི་དོན་གསུམ་པ་མགྲིན་པ་ལོངས་སྤྱོད་ཀྱི་འཁོར་ལོ་ལ་བརྟེན་ནས་བག་ཆགས་ཉིང་འཁྲུལ་རྨི་ལམ་གྱི་གནས་སྐབས་ཀྱི་དྲི་མ་སྦྱོང་ཞིང་ཞེ་སྡང་ལམ་དུ་བྱེད་པ་རྨི་ལམ་ལམ་གྱི་ཚོད་འཛིན་གྱི་གདམས་པ་ལའང༌། ཆོས་དྲུག་དྲིལ་བ་རྡོ་རྗེའི་མགུར་ལས། རྨི་ལམ་ཉམས་ཀྱི་འཁྲུལ་བའི་དུས། །མགྲིན་པ་ཨོཾ་ཡིག་འོད་ཟེར་ཅན། །དྲན་འདུན་བག་ཆགས་ཀྱི་མཚམས་སྦྱོར་ལས།་་༌།སྐྱེས་པ་རྨིས་ན་ཕོ་འདྲེ་ཟེར།་་༌།བུད་མེད་རྨིས་ན་མོ་འདྲེ་ཟེར།་་༌།བྱོལ་སོང་རྨིས་ན་ཀླུ་རུ་འཛིན། །དགའ་བ་རྨིས་ན་སེམས་དབང་སྐྱེ། །མི་དགའ་རྨིས་ན་ཉམས་མི་དགའ། །འདྲེ་སེམས་ཀྱི་རྩ་བ་མ་ཤེས་ན། །རྣམ་རྟོག་གི་འདྲེ་ལ་ཟད་པ་མེད། །བཟང་ངན་རང་གྲོལ་སྟོན་པའི་དོན། །མིང་ཡང་རྨི་ལམ་གྱི་གདམས་ངག་ཟེར། །རང་བཞིན་ཤེས་སམ་ལོ་ཙཱ་བ། །ཞེས་གསུངས་པ་ཉམས་སུ་བླང་བ་ལ་གསུམ། སྔོན་འགྲོ། དངོས་གཞི། རྗེས་སོ། །དང་པོ་སྔོན་འགྲོ་ནི། འོད་གསལ་འཛིན་པའི་སྐབས་བཤད་པ་ལྟར་བྱ་ཞིང་སྤྱི་བོར་བླ་མ་བསྒོམས་ལ་རྨི་ལམ་ལ་རྨི་ལམ་དུ་ངོས་ཟིན་པར་གསོལ་བ་བཏབ་བོ། །གཉིས་པ་དངོས་གཞི་ལ་གསུམ། རྨི་ལམ་འཛིན་པ། སྦྱང་བ། རྨི་ལམ་གྱི་དེ་ཁོ་ན་ཉིད་ལ་བསླབ་པའོ། །དང་པོ་ལ་གཉིས། འཛིན་པ་དང༌། མ་ཟིན་ན་སྤོག་པའོ། །དང་པོ་འཛིན་པ་ལའང་གནད་ལྔ། དུས་ཀྱི་གནད་ནི་རྨི་ལམ་ཟིན་གང་སླ་བའི་དུས་སམ་ཕལ་ཆེར་ཐོ་རངས་ནས་ཉི་དྲོས་ཀྱི་བར་རོ། །འདུན་པའི་གནད་ནི་རྨི་ལམ་ལ་རྨི་ལམ་དུ་ཤེས་པར་བྱའོ་སྙམ་དུ་ཡང་ཡང་བསམ་པའོ། །ལུས་ཀྱི་གནད་ནི་འོད་གསལ་ཀྱི་སྐབས་ལྟར་སེང་གེའི་ཉལ་སྟབས་སམ་ཙོག་པུ་ལ་གོས་སྲབ་པར་བྱའོ། །རླུང་གི་གནད་ནི་འཇམ་རླུང་བུམ་པ་ཁ་སྦྱོར་ཅི་རིགས་པ་གཟུང་ངོ། །ཡུལ་གྱི་གནད་ནི་རང་ལྷར་གསལ་བའི་མགྲིན་པར་པདྨ་དམར་པོ་འདབ་མ་བཞི་པའི་ལྟེ་བར་ཨོཾ་དཀར་པོ།

མདུན་དུ་ཨ་སྔོན་པོ། གཡས་སུ་ནུ་སེར་པོ། རྒྱབ་ཏུ་ཏ་དམར་པོ། གཡོན་དུ་ར་ལྗང་གུ་རྣམས་གསལ་འཚེར་བདེ་བའི་ཉམས་དང་ལྡན་པར་བསྒོམ། འདབ་མའི་ཡི་གེ་རྣམས་མི་མོས་ན་ལྟེ་བའི་ཨོཾ་ཁོ་ནས་ཀྱང་ཉན། ཉལ་བའི་ཚེ་ཨ་ལ་ཤེས་པ་གཏད༑ གཉིད་ཅུང་ཟད་འཐིབས་པ་ན་ནུ་ལ་སེམས་གཏད། དེ་བཞིན་དུ་ཆེར་འཐིབས་པ་ན་ཏ་ལ། རབ་ཏུ་འཐིབས་པ་ན་ར་ལ། འགྲོ་བའི་ཚེ་ཨོཾ་ལ་སེམས་གཏད་ལ་ཉལ། དེས་མ་ཟིན་ན་མགྲིན་པར་སེང་གེ་པད་ཟླ་ཉི་མའི་གདན་ལ་བླ་མ་རྡོ་རྗེ་འཆང་གསལ་བའི་མགྲིན་པར་པདྨ་ཡི་གེ་དང་བཅས་པ་འོད་འཕྲོ་བ་དམིགས་ཤིང༌། བླ་མས་ཀྱང་ཆོས་ཐམས་ཅད་རྨི་ལམ་ཡིན་ཞེས་གསུང་བཞིན་པར་དམིགས་ལ་གཉིད་ལོག །དེས་ཀྱང་མ་ཟིན་ན་རང་ཡི་དམ་དུ་གསལ་བའི་སྨིན་མཚམས་སུ་ཟླ་བའི་དབུས་སུ་ཐིག་ལེ་དཀར་པོ་སྲན་མ་ཙམ་འོད་འཕྲོ་བ་ལ་ཤེས་པ་གཏད་ལ་ཉལ༑ དེས་ཀྱང་མ་ཟིན་ན་རང་གི་སྟེང་དུ་ཐིག་ལེ་དཀར་པོ་དང༌། འོག་ཏུ་ཐིག་ལེ་དམར་པོ་གཉིས་གསལ་བ་ཆུ་ནང་དུ་རྡོ་བསྐྱུར་བའི་རིམ་པ་ལྟར་ཐིག་ལེ་གཉིས་ལས་རིམ་པ་མང་པོ་འཕྲོས་ཏེ་གའུ་ལྟ་བུའི་དབུས་སུ་རང་ཉིད་གནས་པར་བསམས་ལ་ཉལ་ལོ། །དེ་དག་ཐམས་ཅད་ལ་འཇམ་རླུང་བུམ་པ་ཅན་འཛིན་པ་གནད་ཆེའོ། །གཉིས་པ་ནི། གལ་ཏེ་དེ་དག་ཐམས་ཅད་ཀྱིས་མ་ཟིན་ན་སྤོག་པའི་ཆོ་ག་ནི། ལུང་སྟོང་དུ་ཕྱིན་ལ་ལུས་གཅེར་བུར་ཕྱུང་ལ་འོ་དོད་འབོད་ཅིང་ཡིད་སྐྱོ་ཤས་དྲག་པོ་བྱ། རང་ལུས་ཕྱི་ནང་སློག་ལ་དོན་སྙིང་ཐམས་ཅད་ཕྱི་རུ་ཕྲོལ་ལེ་ཡོད་པའི་མགྲིན་པར་པདྨའིལྟེ་བར་ཡི་གེ་མ་ནག་པོ་གསལ་བཏབ་ལ་སེམས་མ་ཡེང་བར་ཉལ་བས་ངེས་པར་ཟིན་ཏོ། །ཟིན་སླ་བའི་གནད་ནི་ཉིན་མོ་སྤྱོད་ལམ་གང་བྱས་ཐམས་ཅད་འདི་རྨི་ལམ་ཡིན་སྙམ་དུ་བསྒོམ༑ མགྲིན་པར་པདྨའི་ལྟེ་བར་ཨོཾ་དཀར་པོ་གསལ་བཏབ་ནས་དབུགས་ནང་དུ་འཇུག་པ་ཨོཾ། གནས་པ་ཨཱཿ ཕྱིར་དབྱུང་བ་ཧཱུྂ་གི་རྡོར་བཟླས་རྟག་ཏུ་བྱས་པས་རླུང་སེམས་མགྲིན་པར་འདུས་ཏེ་རྨི་ལམ་ཟིན་སླ་བར་ངེས་སོ། །དེའང་རྨི་ལམ་གང་རྨིས་ཐམས་ཅད་ལ་འདི་རྨི་ལམ་ཡིན་པར་འདུག་སྙམ་དུ་ངེས་ཤེས་དང་བཅས་འབྱུང་བ་ནི་ཟིན་པའོ། །དེའང་གང་རྨིས་ཐམས་ཅད་ཟིན་པ་ནི་འཇམ་ཟིན་ལ།

བྲེད་དངངས་སོགས་ཀྱི་ཚེ་ཟིན་པ་ནི་རྩུབ་ཟིན་ཡིན་ནོ། །གཉིས་པ་སྦྱང་བ་ལའང་གཉིས། གེགས་སེལ་བ་དང༌། སྦྱོང་བ་དངོས་སོ། །དང་པོ་གེགས་སེལ་བ་ནི། རྨི་ལམ་ཡད་ཡུད་ཟིན་ཀྱང་རྟག་མི་ཐུབ་པར་འབྱམས་ན་བརྟན་པ་མི་ཐོབ་པས། དེ་ལས་སད་འབྱམས་ནི་གཉིད་ལ་སོང་འཕྲལ་ལམ་རྨི་ལམ་ཅུང་ཟད་རེ་རྨིས་ཀྱང་འཕྲལ་འཕྲལ་སད་ན་རྨི་ལམ་ཟིན་པའི་ཚེ་མ་སད་པ་བྱེད་སྙམ་པའི་འདུན་པ་དང༌། སད་ནས་ཀྱང་མིག་མ་ཕྱེ་བར་རྨི་ལམ་གྱི་འཕྲོ་དེ་ཉིད་ཡིད་ལ་བྱ་བ་དང༌། གཞན་ཡང་སད་པའི་རྐྱེན་གང་ཡིན་པ་དེ་ཉིད་ལ་ཐབས་བྱ་ཞིང་སྤང་ངོ། །འཁྲུལ་འབྱམས་ནི་རྨི་ལམ་ཟིན་ཀྱང་སླར་འཁྲུལ་ན་གཉིད་ཀར་མ་འཁྲུལ་བར་བྱ་སྙམ་པའི་འདུན་པ་བྱ་ཞིང་གཉིད་ཐུན་ཆུང་ལ་གྲངས་མང་བར་བྱ། མགྲིན་པའི་པདྨའི་ལྟེ་བའི་ཨོཾ་དེ་ཉིད་ཧཱུྂ་སྔོན་པོ་འོད་ལྔ་འབར་བ་ཡེ་ཤེས་ལྔའི་ངོ་བོར་བསྒོམ་མོ། །བརྗེད་འབྱམས་ནི་རྨི་ལམ་མི་གསལ་བའམ་བརྗེད་ན་གཉིད་འཐུག་པ་དང་གྲིབ་ཡིན་པས་ཁྲུས་དང་གཙང་སྦྲ་བྱ་ཞིང་གོས་སྲབ་པར་གྱོན། སྨིན་མཚམས་སུ་ཐིག་ལེ་དཀར་པོ་སྒོམ་པ་སོགས་བྱ། སྟོང་འབྱམས་ནི་འདུན་པ་དྲག་པོས་གཉིད་མ་ཕེབས་པའམ་ཕེབས་ཀྱང་རྨི་ལམ་མ་རྨིས་པ་སྟེ་འདུན་པ་གློད་ཅིང་རྡོ་རྗེ་ནོར་བུའི་རྩེར་ཐིག་ལེ་ནག་པོ་བསྒོམ་མོ། །དྲེད་འབྱམས་ནི་དང་པོ་དུམ་རེ་ཟིན་ཀྱང་འབད་རྩོལ་མ་བྱས་པར་བརྗེད་ནས་ཕྱིས་མི་ཟིན་པ་སྟེ་ངེས་འབྱུང་སྐྱོ་ཤས་དང་མོས་གུས་བསྐྱེད་ཅིང་འབད་རྩོལ་དྲག་ཏུ་བྱའོ། །གཞན་ཡང་གེགས་གང་དང་གང་བྱུང་བ་དེ་ཉིད་རིག་པའི་མདས་བསྣུན་ལ་བཅོས་པར་བྱའོ། །གཉིས་པ་སྦྱང་བ་ལ་དྲུག །སྤྲུལ་པ། སྒྱུར་བ། ཡ་ང་བ་སྤང་བ། སྒྱུ་མར་བསླབ་པ། ཞིང་ཁམས་སྦྱོང་བ། ཉིན་སྣང་དང་བསྲེ་བའོ། །དང་པོ་སྤྲུལ་པ་ནི། རྨི་ལམ་ཟིན་པའི་ཚེ་འདི་རྨི་ལམ་ཡིན་པས་ཇི་ལྟར་བྱས་ཀྱང་བཏུབ་སྙམ་པས་རྒྱལ་པོ་དང༌། བྲམ་ཟེ། སེང་གེ། སྟག་ལ་སོགས་པ་རང་གང་འདོད་པར་སྤྲུལ་ཞིང༌།

གཙོ་བོར་རང་ཡི་དམ་གྱི་སྐུ་ཆེ་བ་རི་རབ་ཙམ་ནས་ཆུང་བ་ཡུངས་འབྲུའི་བར་ཙམ་དུ་སྤྲུལ་པ་ལ་སྦྱང་ཞིང་བསླབ་བོ། །གཉིས་པ་བསྒྱུར་བ་ནི། སྣོད་བཅུད་བརྟན་གཡོ་ཐམས་ཅད་མིན་པ་ཡིན་པར་བསྒྱུར་བ་སོགས་བྱ་བ། དཔེར་ན། ས་ཆུར་བསྒྱུར་བ་དང༌། ཆུ་མེར་བསྒྱུར་བ་དང༌། མི་དང་དུད་འགྲོ་སོགས་ལྷ་དང་ལྷ་མོར་བསྒྱུར་བ་དང༌། གཞན་ཡང་གཅིག་ལ་མང་པོར་བསྒྱུར་བ་དང༌། མང་པོ་གཅིག་ཏུ་སྡུད་པ་སོགས་ལ་བསླབ་ཅིང༌། གཙོ་བོར་ནི་ཕྱིའི་ས་རྡོ་རི་རབ་ཁང་ཁྱིམ་ལ་སོགས་པ་རྟེན་གཞལ་ཡས་ཁང་དུ་བསྒྱུར་བ་དང༌། འགྲོ་དྲུག་སེམས་ཅན་ཐམས་ཅད་བརྟེན་པ་ལྷར་བསྒྱུར་བ་སོགས་ལ་བསླབ་ཅིང་སྦྱང་ངོ། །གསུམ་པ་ཡ་ང་བ་སྤང་བ་ནི། རྨི་ལམ་དུ་ས་ཆུ་མེ་རླུང་གཡང་ས་དམག་དང་འཚེ་བ་སོགས་འཇིགས་སྣང་གང་བྱུང་ཡང་འདི་རྨི་ལམ་ཡིན་པས་ཡ་ང་མི་དགོས་སྙམ་དུ་ས་ལ་འཛུལ་བ། ཆུ་དང་མེ་ལ་མཆོང་བ། རླུང་སྦར་མོས་འཛིན་པ། གཡང་ལ་འཕུར་བ་སོགས་མི་ཕོད་པ་ཐམས་ཅད་ལ་ཐོག་བརྫིས་བྱའོ། །བཞི་པ་སྒྱུ་མར་བསླབ་པ་ནི། ཆོས་ཐམས་ཅད་རྨི་ལམ་ལྟ་བུ། རྨི་ལམ་ཡང་སྒྱུ་མ་ལྟ་བུ་ཡིན་པས་གང་ཡང་བདེན་པར་མ་གྲུབ་པར་ཐག་བཅད་ལ་སྔར་ལྟར་སྤྲུལ་བསྒྱུར་སོགས་བྱ་བ་ཡིན་ནོ། །ལྔ་པ་ཞིང་ཁམས་སྦྱང་བ་ནི། འདི་རྨི་ལམ་ཡིན་པས་གང་ཡང་བྱར་བཏུབ། དེས་ན་དག་པའི་ཞིང་ལྷོ་ཕྱོགས་རྡུལ་བྲལ་ཡང་དག་བརྩེགས་སུ་སོང་ལ་མགོན་པོ་ཀུན་ཏུ་གཟིགས་པ་ལས་ཆོས་ཉན་པར་བགྱི་སྙམ་པས་དེར་འགྲོ་བ་སོགས་རང་གང་འདོད་པའི་ཞིང་ཁམས་སུ་འགྲོ་བ་དང༌༑ དེར་བཞུགས་པའི་སངས་རྒྱས་ལས་ཆོས་ཉན་པ་སོགས་དག་པའི་ཞིང་སྦྱོང་ལ་འབད་པ་ཡིན་ནོ། །དྲུག་པ་ཉིན་སྣང་དང་བསྲེ་བ་ནི། ཉིན་མོའི་དགེ་སྦྱོར་གཏུམ་མོ་དང༌། འོད་གསལ། སྒྱུ་ལུས་ལ་སོགས་པ་རྣམས་རྨི་ལམ་དུ་ཉམས་སུ་བླང་བར་བྱའོ། །གསུམ་པ་རྨི་ལམ་གྱི་དེ་ཁོ་ན་ཉིད་བསྒོམ་པ་ནི། སྤྱིར་ཆོས་ཐམས་ཅད་རང་བཞིན་གྱིས་མ་གྲུབ་པ་རྨི་ལམ་ལྟ་བུར་གསུངས་ན༑ རྨི་ལམ་ཉིད་རང་བཞིན་གྱིས་མ་གྲུབ་པའི་ཕྱིར་རྨི་ལམ་ཞེས་བྱ་བ་མེད་བཞིན་དུ་སྣང་བ།

སྣང་བཞིན་དུ་སྟོང་པ། སྟོང་བཞིན་དུ་ཟུང་དུ་འཇུག་པ་འདི་ཆོས་ཐམས་ཅད་ཀྱི་གནས་ཚུལ་ཡིན་མོད་སྙམ་དུ་ངེས་པ་རྙེད་པར་བྱས་ཏེ་སྒོམ་པ་ཡིན་ནོ། །དེ་ལྟར་རྨི་ལམ་གྱི་ཉམས་ལེན་ཐམས་ཅད་ལ་རྨི་ལམ་ལ་རྨི་ལམ་དུ་ཤེས་པའི་དྲན་ཤེས་བརྟན་པོ་དང་ལྡན་པས་སྔར་བཤད་པ་ལྟར་ཉམས་སུ་བླང་དགོས་སོ། །གསུམ་པ་རྗེས་སུ་ངོ་སྤྲད་ཅིང་ཉམས་བསྐྱང་བ་ནི། ཆོས་ཐམས་ཅད་རྨི་ལམ་ལྟ་བུར་གསུངས་པ་གོ་ཡུལ་དུ་མ་ལུས་པར་རྨི་ལམ་གྱི་རང་བཞིན་ཤེས་པས་གང་ཡང་བྱར་བཏུབ་ཅིང་རང་བཞིན་མེད་པ་ལྟར་ཆོས་ཐམས་ཅད་ཀྱི་རང་བཞིན་ཤེས་ན་སྐད་ཅིག་བསྐལ་བརྒྱར་སྟོན་པ་སོགས་ཐམས་ཅད་མི་འཁྲུལ་གཤིས་ལ་གནས་པ་ཡིན་ལ། གཤིས་ནི་ཆོས་ཐམས་ཅད་རང་བཞིན་གྱིས་མ་གྲུབ་པ་ཉིད་ཡིན་པའི་ཕྱིར་ན་རྨི་ལམ་དང་འདྲ་བར་གོ་དོན་འཕྲོད་པར་ངོ་སྤྲད་ཅིང་ཉམས་སྐྱོང་བ་ནི། རྨི་ལམ་གྱི་ཉམས་ལེན་བྱས་པའི་དགོས་པའི་གཙོ་བོ་ད་ལྟ་འོད་གསལ་གྱི་ཉམས་ལེན་ལ་བརྟན་པ་ཐོབ་ན་འཆི་བའི་ཚེ། འཆི་བ་འོད་གསལ་དུ་ཤར་མ་ཐག་ད་ལྟའི་འོད་གསལ་ལ་གོམས་འདྲིས་བརྟན་པོ་ཡོད་པའི་བག་ཆགས་ཀྱིས་སྔར་འདྲིས་ཀྱི་མི་དང་འཕྲད་པ་ལྟར་འོད་གསལ་གྱི་ངང་ལ་མཉམ་པར་བཞག་པས་བར་དོ་བརྒྱུད་མི་དགོས་པར་གྲོལ་བ་ཡིན་ཡང༌། ད་ལྟ་འོད་གསལ་ལ་བརྟན་པ་མ་ཐོབ་པ་དག་འཆི་བའི་འོད་གསལ་ངོ་ཤེས་ནས་མཉམ་པར་འཇོག་ཏུ་མི་བཏུབ་པས་རྣམ་རྟོག་གི་རླུང་གཡོས་ནས་འཁྲུལ་སྣང་ཤར་བས་བར་དོ་བརྒྱུད་དགོས་པས། དེའི་ཚེ་བར་དོ་སྒྱུ་མའི་སྐུར་ལྡང་བ་དང་འོད་གསལ་དུ་འཇུག་པ་སོགས་བྱ་བའི་སླད་དུ་ད་ལྟ་ནས་གཉིད་འཐུག་གི་འོད་གསལ་ངོས་མ་ཟིན་ན་རྨི་ལམ་དུ་འཇུག་ལྡང་ལ་སློབ་དགོས་པས། ཐོག་མར་རྨི་ལམ་བརྟན་པོར་བཟུང་ནས་འདི་རྨི་ལམ་བར་དོ་ཡིན་པས་འཁྲུལ་བའི་དབང་དུ་མི་གཏང་བར་འོད་གསལ་སྟོང་པ་ཉིད་དུ་འཇུག་ཅིང་ལྷ་སྐུ་སྒྱུ་མ་ལྟ་བུར་ལྡང་བ་ལ་བསླབ་པར་བྱའོ་སྙམ་པའི་འཕེན་པ་བཏང་ནས། སྔར་འོད་གསལ་གྱི་སྐབས་བཤད་པ་ལྟར་རང་ལྷར་གསལ་བ་རིལ་འཛིན་ནམ་རྗེས་གཞིག་གི་རྣལ་འབྱོར་གྱིས་འོད་གསལ་སྟོང་པ་ཉིད་དུ་བཅུག་ཅིང་དེའི་ངང་ལས་མངོན་བྱང་ལྔའམ།

རྡོ་རྗེ་བཞིའམ། ཆོ་ག་གསུམ་མམ། སྐད་ཅིག་གིས་ཡི་དམ་གྱི་སྐུ་སྒྱུ་མ་ལྟ་བུར་ལྡང་བ་དང༌། དེའང་ཆེ་བ་རི་རབ་ཙམ་དང༌། ཆུང་བ་ཡུངས་འབྲུ་ཙམ་དང༌། གཅིག་ལས་དུ་མར་སྤྲུལ་པ་དང༌། དུ་མ་གཅིག་ཏུ་བསྡུ་བ་སོགས་ལ་བསླབ་ཅིང༌། གཞན་ཡང་བར་དོའི་སྐབས་འཆད་པའི་ཉམས་ལེན་རྣམས་རྨི་ལམ་བཟུང་ནས་རྨི་ལམ་དུ་བྱེད་པ་གལ་པོ་ཆེ་བར་དོ་ལག་བཅངས་སུ་ཉམས་སུ་བླང་བའི་ཐབས་ཡིན་ནོ། །དེ་ལྟར་ཉམས་སུ་བླངས་པས་གནས་སྐབས་སུ་སད་རྨི་སོགས་ཉིང་འཁྲུལ་བག་ཆགས་དང་བཅས་པ་སྦྱོང་ཞིང་ཆོས་ཐམས་ཅད་རང་བཞིན་མ་གྲུབ་པ་རྨི་ལམ་ལྟ་བུ་ཞེས་ལུང་རིགས་ཀྱི་གོ་ཡུལ་དུ་འཇོག་མི་དགོས་པར་དཔེ་མངོན་སུམ་དུ་ཉམས་སུ་མྱོང་བས་དཔེ་ཅན་ཞར་ལ་རྟོགས་པ་དང༌། མཐར་ཐུག་འཁོར་འདས་ཀྱིས་བསྡུས་པའི་ཆོས་ཐམས་ཅད་འཆིང་གྲོལ་སྤང་བླང་མེད་པར་སྒྱུ་མ་ལྟ་བུར་རྟོགས་པས་དོན་གྱི་གནས་ལུགས་རྟོགས་པར་འགྱུར་ལ། དོན་གྱི་གནས་ལུགས་རྟོགས་ན་འཚང་རྒྱ་བར་མ་འདོད་ཀྱང་མི་རྒྱ་ཀ་མེད་འབྱུང་བའི་ཕྱིར་དང༌། རྨི་ལམ་གྱི་རྩ་བ་རྟོགས་ན་ཆོས་ཐམས་ཅད་སྒྱུ་མར་མི་རྟོགས་མི་སྲིད་པས་འདི་ནི་སྒྱུ་ལུས་ཀྱིའང་རྩ་བ་ལྟ་བུར་རྟོགས་པར་བྱོས་ཤིག། །། ༈ །སྤྱི་དོན་བཞི་པ་སྤྱི་བོ་བདེ་ཆེན་གྱི་འཁོར་ལོ་ལ་བརྟེན་ནས་སད་པའི་གནས་སྐབས་ཀྱི་དྲི་མ་སྦྱོང་ཞིང་ང་རྒྱལ་དང་ཕྲག་དོག་ལམ་དུ་བྱེད་པ་སྒྱུ་ལུས་ལམ་གྱི་གཞི་མ་ནི། ཆོས་དྲུག་དྲིལ་བ་རྡོ་རྗེའི་མགུར་ལས། ཕྱི་ན་སྣང་བ་སྒྱུ་མ་ཙམ། །ནང་ན་ཉམས་མྱོང་སྨྲ་མ་བཏུབ། །ཉིན་མཚན་སྣང་བ་སྤྲུལ་པའི་སྐུ། །མིང་ཡང་སྒྱུ་ལུས་ཀྱི་གདམས་ངག་ཟེར། །ཞེན་པ་ལོག་གམ་ལོ་ཙཱ་བ། །ཞེས་གསུངས་སོ། །འདི་ཉམས་སུ་བླང་བ་ལ་གསུམ། སྔོན་འགྲོ། དངོས་གཞི། རྗེས་སོ། །དང་པོ་སྔོན་འགྲོ་ནི། སེམས་ཅན་ཐམས་ཅད་ཀྱི་དོན་དུ་སྒྱུ་མ་ལྟ་བུའི་ཏིང་ངེ་འཛིན་སྒོམ་པར་སེམས་བསྐྱེད། སྤྱི་བོར་བླ་མ་རྡོ་རྗེ་འཆང་ཡབ་ཡུམ་བསྒོམས་ལ་མཆོད་ནས་སྒྱུ་ལུས་འབྱོང་བར་གསོལ་བ་བཏབ་ནས་རང་ལ་བསྟིམ་མོ། །གཉིས་པ་དངོས་གཞི་ལ་གཉིས།

མ་དག་པའི་སྒྱུ་ལུས་དང་དག་པའི་སྒྱུ་ལུས། དང་པོ་མ་དག་པའི་སྒྱུ་ལུས་ལའང་གཉིས། རྟེན་མེད་དང་རྟེན་ཅན་ནོ། །དང་པོ་རྟེན་མེད་ལ་སྒྱུ་མའི་དཔེ་བརྒྱད་ཀྱིས་བསྒོམས་ཏེ། བདེན་པར་མ་གྲུབ་ཀྱང་སྣང་བ་སྒྱུ་མ་དང་རྨི་ལམ་ལྟ་བུ་ནི་སྒྱུ་མ་མཁན་གྱིས་རྡེའུ་དང་ཤིང་བུ་སོགས་ལ་སྔགས་ཀྱིས་བཏབ་པས་རྟ་དང་གླང་པོ་སོགས་སུ་སྤྲུལ་པ་དང༌། རྨི་ལམ་དུ་ངེས་པར་ཡོད་ཀྱང་སད་ནས་མ་གྲུབ་པ་ལྟར་ཆོས་ཐམས་ཅད་དོན་དམ་པར་རང་གི་ངོ་བོར་གྲུབ་པ་མེད་ཀྱང་མེད་བཞིན་དུ་ཨ་འཐས་ཐེར་ཟུག་ཏུ་འཁྲུལ་ངོར་སྣང་བའོ། །རྒྱུ་རྐྱེན་ཚོགས་པའི་རྟེན་འབྲེལ་ལས་བྱུང་བ་བྲག་ཆ་དང་གཟུགས་བརྙན་ལྟ་བུ་ནི་བྲག་བྱ་སྐྱིབས་ཅན་གྱི་རྩར་སྐད་ཀྱིས་བོས་པས་སྒྲ་འབྱུང་བ་དང༌། མེ་ལོང་ལ་བལྟས་པས་བཞིན་གསལ་བ་ལྟར་ཡུལ་སྣང་ཐམས་ཅད་ལས་དང་རྒྱུ་རྐྱེན་སྣ་ཚོགས་ལ་བརྟེན་ནས་ངོ་བོར་མ་གྲུབ་ཀྱང་སྣང་བའོ། །མི་རྟག་ཅིང་གཡོ་བ་ཟིལ་པ་དང་ཆུ་བུར་ལྟ་བུ་ནི་དབྱར་དུས་ལོ་མའི་སྟེང་དུ་ཟིལ་པ་ཆགས་པ་ཉི་མ་ཤར་ནས་འཇིག་པ་དང༌། ཆུ་བུར་སྐད་ཅིག་ལ་སྐྱེ་ཞིང་དེ་མ་ཐག་འཇིག་པ་ལྟར་ཡུལ་སྣང་ཐམས་ཅད་ཀྱང་སྐད་ཅིག་ལ་འགྱུར་ཞིང་མི་རྟག་པའོ། །སྣང་ཡང་རང་བཞིན་མེད་པ་སྨིག་རྒྱུ་དང་འཇའ་ཚོན་ལྟ་བུ་ནི་ཐང་ཆེན་པོ་ལ་སྨིག་རྒྱུ་འཁྲིགས་པའི་ཚེ་ཆུ་ཆེན་པོ་ལྟར་སྣང་ཡང་ཆུར་གྲུབ་པ་མེད་པ་དང༌། མཁའ་ལ་འཇའ་ཚོན་ཤར་ཚེ་ཁ་དོག་སྣ་ཚོགས་པ་བཀྲ་བ་ལྟར་སྣང་ཡང་རང་བཞིན་མ་གྲུབ་པ་ལྟར་ཡུལ་སྣང་ཐམས་ཅད་ཀྱང་མེད་བཞིན་དུ་སྣང་ལ་རང་བཞིན་མ་གྲུབ་པའོ། །དེ་ལྟར་སྦྱངས་པས་གོ་ཡུལ་ཡིན་རློམ་ཙམ་མ་ཡིན་པར་ཡུལ་སྣང་ལ་ཨ་འཐས་ཀྱི་བདེན་འཛིན་ཞིག་ནས་སྒྱུ་མ་ལྟ་བུའི་ཉམས་དང་ངེས་ཤེས་སྐྱེས་པ་ཞིག་དགོས་སོ། །གཉིས་པ་རྟེན་ཅན་ལ་གསུམ། ལུས་གཟུགས་བརྙན་ལྟར་སྦྱང་བ། ངག་བྲག་ཆ་ལྟར་སྦྱང་བ། ཡིད་ཆུ་འཛིན་ལྟར་སྦྱང་བའོ། །དང་པོ་ལུས་གཟུགས་བརྙན་ལྟར་སྦྱང་བ་ནི།

མེ་ལོང་དྭངས་པའི་ནང་དུ་རང་གི་གཟུགས་བརྙན་འཆར་དུ་བཅུག་ལ་རེས་བསྟོད། རེས་སྨད། རེས་རྒྱན་གོས་བཟང་པོ་གྱོན། རེས་ངན་པ་གྱོན། དེ་ལ་སོགས་པ་རྣམ་འགྱུར་མང་པོ་བྱས་ལ་མེ་ལོང་ནང་གི་གཟུགས་བརྙན་དེ་ལ་བསྟོད་སྨད་མཛེས་མི་མཛེས་ལ་སོགས་པ་རང་གིས་གང་བྱས་ཁོས་བྱེད་པ་མ་གཏོགས་ཁོ་ལ་དགའ་སྡུག་མཛེས་མི་མཛེས་སོགས་གང་གི་སྣང་བ་མེད་ཅིང༌། གཟུགས་དེའང་མེ་ལོང་དང་རང་ཉིད་རྒྱུ་རྐྱེན་ཚོགས་པ་ལས་བྱུང་བ་མ་གཏོགས་གཅིག་ལས་མ་བྱུང་བ་ལྟར། བདག་ཅེས་བྱ་བ་འདིའང་མགོ་ནས་རྐང་པའི་བར་དང་ལུས་ཕྱི་ནང་གང་ལའང་བཏགས་པ་མེད་ཀྱང་བདག་ཅེས་རྟག་པར་འཛིན་པ་དང་དགའ་སྡུག་ལ་སོགས་པ་ཐམས་ཅད་ཀྱང་མེ་ལོང་ནང་གི་གཟུགས་བརྙན་ལ་ཕར་རང་གིས་གང་བྱས་ཀྱི་ལད་མོ་བྱེད་པ་མ་གཏོགས་ཁོ་ལ་བཟང་ངན་གང་ཡང་མི་འདུག་པ་ལྟར། རང་གིས་ཀྱང་སྔོན་ཆད་དགའ་སྡུག་ལ་སོགས་པ་དུ་མར་བྱས་པའང་མེད་བཞིན་དུ་བྱས་པ་མ་གཏོགས་ཡོད་ན་ཁ་རྩང་མི་དགའ་བ་བྱས་པ་དེ་རིང་ཡོད་དགོས་པ་ལ་དེ་མེད་པ་ལྟར་སྒྱུ་མར་སྦྱང༌། གཉིས་པ་ངག་བྲག་ཆ་ལྟར་སྒྱུ་མར་སྦྱང་བ་ནི། བྲག་གི་རྩར་སོང་ནས་སྐད་ཀྱིས་ཕར་བོས་པ་ན་ཁོས་ཀྱང་ཚུར་འབོད་དུ་འོང་བ་དེ་བཞིན་དུ་ཕར་གང་ལབ་ཚུར་ལབ་ཏུ་འོང་བ་དེ་ལ་བདག་ཏུ་གཟུང་རྒྱུ་གང་ཡང་མེད་པ་ལྟར། རང་གཞན་གྱི་ངག་ཀྱང་གྲག་ཙམ་ལས་ངོ་བོར་མ་གྲུབ་པ་གྲག་སྟོང་སྒྱུ་མར་སྦྱང༌། གསུམ་པ་ཡིད་ཆུ་འཛིན་ལྟར་སྒྱུ་མར་སྦྱང་བ་ནི། ནམ་མཁའ་ལ་སྤྲིན་ཁ་དོག་དང་གཟུགས་བརྙན་ཆེ་ཆུང་སྣ་ཚོགས་པ་འབྱུང་བ་དང༌། རེས་ནམ་མཁའ་སྤྲིན་གྱིས་ཁྲིགས་ཁེངས་པ་དང༌། རེས་སྤྲིན་མེད་པ་དང༌། རེས་སྤྲིན་ནམ་མཁའི་དབྱིངས་ནས་སྐྱེ་ཞིང་རེས་ནམ་མཁའ་རང་ལ་ཐིམ་པ་སོགས་སྣ་ཚོགས་པར་འདུག་ཀྱང་སྣང་ཙམ་ལས་གར་སོང་ཆ་མེད་གཞི་མེད་རྩ་བྲལ་དུ་འདུག་པ་ལྟར། སེམས་ལ་རྣམ་རྟོག་བཟང་ངན་ཕྲ་རགས་གང་སྐྱེས་ཀྱང་ཕྱི་མ་འཆར་དུས་སྔ་མ་གཞི་མེད་རྩ་བྲལ་དུ་སོང་བས་རྟོག་སྣང་ཐམས་ཅད་ཀྱང་མེད་བཞིན་དུ་འཆར་བ་སྒྱུ་མ་ལྟ་བུར་སྦྱང་བར་བྱའོ། །གཉིས་པ་དག་པའི་སྒྱུ་ལུས་ལའང་གཉིས།

རྟེན་མེད་དང་རྟེན་ཅན་ནོ། །དང་པོ་རྟེན་མེད་ནི། རང་ཡི་དམ་གྱི་ལྷ་ཞལ་ཕྱག་སོགས་ཤིན་ཏུ་གསལ་བ་ཞིག་བསྒོམས་ལ་ཡི་དམ་གྱི་སྐུ་དེའང་སྒྱུ་མའི་དཔེ་བཅུ་གཉིས་ཀྱིས་མཚོན་ནས་སྒྱུ་མ་ལྟ་བུར་སློབ་དགོས་ཏེ། བདེན་པར་མ་གྲུབ་ཀྱང་སྣང་ཆ་ཙམ་དུ་ཡན་ལག་དང་ཉིང་ལག་ཚང་བ་སྒྱུ་མའི་སྐྱེས་བུ་ལྟ་བུ། གཅིག་གིས་མང་པོ་ལ་ཁྱབ་པ་ནམ་མཁའི་ཟླ་བ་ཆུ་སྣོད་མང་པོར་གསལ་བ་ལྟ་བུ། ཤ་རུས་སོགས་གདོས་བཅས་སུ་མ་གྲུབ་པ་མིག་ཡོར་ཏེ་གྲིབ་མ་ལྟ་བུ། སྐད་ཅིག་ལ་གཡོ་བ་སྨིག་རྒྱུ་ལྟ་བུ། སེམས་ཙམ་དུ་གྲུབ་པ་རྨི་ལམ་གྱི་ལུས་ལྟ་བུ། རྒྱུ་རྐྱེན་ལས་སྐྱེས་པ་བྲག་ཆ་ལྟ་བུ། སྣང་ཡང་ངེས་པ་མེད་པ་དྲི་ཟའི་གྲོང་ཁྱེར་ལྟ་བུ། གཅིག་ཉིད་དུ་མར་སྣང་ནུས་པ་སྤྲིན་དང་མིག་འཕྲུལ་ལྟ་བུ། ཁ་དོག་གསལ་ཞིང་ཐོགས་པ་མེད་པ་འཇའ་ཚོན་ལྟ་བུ། མི་རྟག་ཅིང་མྱུར་བ་གློག་ལྟ་བུ། སྐད་ཅིག་གིས་ལྡང་བ་ཆུ་བུར་ལྟ་བུ། སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་ལྟ་བུར་ངེས་པ་རྙེད་པར་བྱ་ཞིང་སྦྱང་ངོ༌། །གཉིས་པ་རྟེན་ཅན་ནི། མདུན་དུ་མེ་ལོང་གི་ནང་དུ་ཡི་དམ་གྱི་སྐུའི་གཟུགས་བརྙན་འཆར་དུ་བཅུག་པ་ལ་ལེགས་པར་བལྟས་ལ་བསམས་ཤིང་དཔྱད་དེ་གོང་ལྟར་སྒྱུ་མའི་དཔེ་བཅུ་གཉིས་ཀྱིས་མཚོན་ནས་སྒྱུ་མར་སྦྱང་ངོ། །གསུམ་པ་རྗེས་ལ་སྒྱུ་ལུས་ངོ་སྤྲད་ཅིང་ཉམས་བསྐྱང་བ་ནི། དེའང་ཆོས་དང་ཆོས་ཅན་ཐམས་ཅད་ཡེ་གདོད་མ་ནས་སྣང་གྲག་གསལ་རིག་གིས་སྟོང་པས་ངོ་བོ་རང་བཞིན་མ་གྲུབ་པ་སྒྱུ་མ་མཁན་གྱིས་སྤྲུལ་པ་དང་ཁྱད་མེད་པར་གསུང་རབ་རྣམས་ནས་གསུངས་ཀྱང༌། དེ་ཉིད་ཡིན་རློམ་གོ་ཡུལ་ཙམ་མ་གཏོགས་རང་རྒྱུད་ལ་དཔྱིས་ཕྱིན་པ་མི་སྐྱེ་བས་འདིར་བཤད་མ་ཐག་པ་ལྟར་ཉམས་སུ་བླངས་པས་ཆོས་ཐམས་ཅད་སྒྱུ་མ་ལྟ་བུར་ངོ་ཤེས་པར་འགྱུར་ལ། དེའི་ཉམས་སྐྱོང་བ་སྒྱུ་ལུས་ཀྱི་ཉམས་ལེན་གྱི་རྩ་བ་མཐིལ་པོ་ནི་ཉིན་མོ་འོད་གསལ་གྱི་སྐབས་བཤད་པ་ལྟར་རང་ཡི་དམ་དུ་གསལ་བ་རྗེས་གཞིག་གམ་རིལ་འཛིན་གྱིས་འོད་གསལ་སྟོང་པ་ཉིད་དུ་བཅུག་ནས།

འོད་གསལ་རྟོག་མེད་དེ་ལས་རླུང་སེམས་ཙམ་ལས་གྲུབ་པའི་ལྷ་སྐུ་སྒྱུ་མ་ལྟ་བུར་སྐད་ཅིག་ལ་ལངས་ཏེ་དེ་ཉིད་ལ་རྩེ་གཅིག་ཏུ་མཉམ་པར་བཞག་ཅིང་རླུང་སྦྱོར་བྱ། ཡང་སྔར་བཞིན་འོད་གསལ་དུ་བཅུག་ནས་སླར་ལྷ་སྐུ་སྒྱུ་མ་ལྟ་བུར་ལྡང་བ་ལ་བསླབ་པར་བྱ་དགོས་ཏེ། བརྟན་གཡོ་ཐམས་ཅད་འོད་གསལ་སྟོང་པ་ཉིད་དུ་འཇུག་ཅིང་དེ་ལས་ལྷ་སྐུ་སྒྱུ་མ་ལྟ་བུར་ལྡང་བ་ལ་ཡང་ཡང་བསླབ། མཚན་མོ་སྟོང་བཞིས་སྦྱངས་པའི་འོད་གསལ་སྟོང་ཉིད་དེའི་ངང་ལས་རྨི་ལམ་གྱིས་འཁྲུལ་དུ་མི་འཇུག་པར་སྐད་ཅིག་ལ་ལྷ་སྐུ་སྒྱུ་མ་ལྟ་བུར་ལངས་པ་ལ་སེམས་བཞག་པས་རྨི་ལམ་མི་རྨི་བར་བྱ། ཡང་རྨི་ལམ་རྨི་བར་ཉེ་ན་ལྷ་སྐུ་འོད་གསལ་དུ་བཅུག་ལ་ཡང་སྒྱུ་མ་ལྟ་བུའི་ལྷ་སྐུར་ལྡང་བ་ལ་བསླབ་པ་སྟེ། ཉིན་མཚན་གྱི་ཉམས་ལེན་འདི་གཉིས་སྒྱུ་ལུས་ཀྱི་སྙིང་པོ་བསྡུས་པ་ཡིན་ནོ། །དེ་དག་གི་རྗེས་ཐོབ་ཐུན་མཚམས་ཐམས་ཅད་དུའང་སྣོད་བཅུད་རང་གི་གནས་གྲོགས་ཡོ་བྱད་ལ་སོགས་པ་ཐམས་ཅད་ཀྱང་སྒྱུ་མའི་དཔེ་རྣམས་ཀྱིས་མཚོན་ཏེ་སྒྱུ་མ་ལྟ་བུར་སྦྱང་བ་གལ་ཆེའོ། །སྒྱུ་ལུས་འདི་ལ་རྣམ་གཞག་དང་དབྱེ་བ་མང་ཡང་མདོར་ན་ཆོས་ཐམས་ཅད་སྒྱུ་མ་ལྟ་བུར་ཤེས་པ་སྤྱི་དོན་གྱི་སྒྱུ་ལུས། རྩ་རླུང་ཐིག་ལེ་སྒྲིབ་བྲལ་ཟག་མེད་དུ་སྒྱུ་མ་ལྟ་བུར་ཤེས་པ་སྦས་དོན་གྱི་སྒྱུ་ལུས༑ ལྷ་སྐུ་འོད་གསལ་དུ་བཅུག་ཅིང་དེ་ལས་རླུང་སེམས་ཙམ་གྱི་ལྷ་སྐུ་སྒྱུ་མར་ལྡང་བ་ཁྱད་པར་གྱི་སྒྱུ་ལུས་འདི་གསུམ་ལ་མ་འདུས་པ་མེད་དོ། །སྒྱུ་ལུས་སྦྱོང་བའི་སྐབས་སུ་གཏུམ་མོ་སྒོམ་པ་སོགས་ཀྱང་སྒྱུ་མ་ངོ་བོ་ཉིད་མེད་པར་བསམས་ལ་འབད་པས་ཕྲ་ཐིག་གི་རྣལ་འབྱོར་དུའང་འགྱུར་ལ། དེ་ལྟར་བསྒོམས་པས་གནས་སྐབས་སུ་སྣང་བ་ཐམས་ཅད་བདེན་མེད་ཀྱི་ཉམས་མྱོང་འཆར་ལ། དེ་རྗེས་ས་ཆུ་མེ་རླུང་དུག་མཚོན་གཡང་ས་སོགས་གང་གིས་ཀྱང་འཇིགས་པ་དང་བྲལ་ཞིང་ཕྲིན་ལས་བཞི་དང་གྲུབ་པ་བརྒྱད་ལ་སོགས་པ་ཚེགས་མེད་དུ་འགྲུབ་ལ།

མཐར་ཐུག་ནི་སྒྱུ་ལུས་འབྱོངས་པ་རབ་ཀྱིས་ནི་ལུས་འདི་ཉིད་མ་སྤངས་པར་ཕུང་ཁམས་སྐྱེ་མཆེད་ཐམས་ཅད་འོད་གསལ་སྟོང་པ་ཉིད་དུ་བཅུག་ནས་ཆོས་ཀྱི་སྐུ་མངོན་དུ་བྱས་ནས། དེ་ལས་ལྷ་སྐུ་སྒྱུ་མ་ལྟ་བུར་ལྡང་བས་ཟུང་འཇུག་ལོངས་སྤྱོད་རྫོགས་པའི་སྐུ་ད་ལྟ་ཉིད་དུ་འགྲུབ་ལ། འབྲིང་གིས་ནི་ད་ལྟ་སྒྱུ་ལུས་ཀྱི་ཉམས་ལེན་ལ་གོམས་པས་འཆི་བའི་ཚེ་རགས་པ་ཉི་ཤུ། ཕྲ་བ་འབྱུང་བ་བཞི༑ ཤིན་ཏུ་ཕྲ་བ་སྣང་མཆེད་ཐོབ་གསུམ་དང་བཅས་པ་འོད་གསལ་སྟོང་པ་ཉིད་དུ་སྦྱངས་པས་ཆོས་ཀྱི་སྐུ་འགྲུབ་ཅིང་དེ་ལས་ལྷ་སྐུ་སྒྱུ་མ་ལྟ་བུར་སྐད་ཅིག་ལ་ལངས་པས་ལོངས་སྐུ་ངེས་པ་ལྔ་ལྡན་དུ་གྲོལ་བར་འགྱུར་ལ། ཐ་མས་ཀྱང་འཆི་བ་ངོས་ཟིན་ཅིང་ཐམས་ཅད་འཆི་བའི་འོད་གསལ་སྟོང་ཉིད་དུ་བཅུག་པའི་མཐར་རླུང་སེམས་གཡོས་ནས་བར་དོའི་སྣང་བ་འཆར་བ་ན་དེའི་འཁྲུལ་ཕྱིར་མི་འབྲང་བར་སྒྱུ་མ་ལྟ་བུའི་ཡི་དམ་གྱི་སྐུར་ལངས་ཏེ། དེ་མ་ཐག་དཔའ་བོ་དང་རྣལ་འབྱོར་མ་རྣམས་ཀྱིས་གླུ་དབྱངས་རོལ་མོའི་ཚོགས་དང་བཅས་པས་བསུས་ཏེ་དག་པ་མཁའ་སྤྱོད་ཀྱི་གནས་སུ་འཁྲིད་པ་ལ་གདོན་མི་ཟའོ།། །། ༈ །སྤྱི་དོན་གཉིས་པ་ཡན་ལག་གི་ཆོས་གཉིས་ཀྱི་དང་པོ་ལམ་གྱི་བློ་ཆོད་འཕོ་བའི་གདམས་པ་ནི། ཆོས་དྲུག་དྲིལ་བ་རྡོ་རྗེའི་མགུར་ལས། སྒོ་བརྒྱད་འཁོར་བའི་སྐར་ཁུང་ཅན།་་༌།སྒོ་གཅིག་ཕྱག་རྒྱ་ཆེན་པོའི་སྒོ། །སྒོ་བརྒྱད་བཅད་ནས་སྒོ་གཅིག་འབྱེད། །སེམས་ཀྱི་མདའ་ལ་རླུང་གི་གཞུ། །ཧིཀ་གི་རྒྱུད་ཀྱིས་རབ་བསྐུལ་ནས།་་༌།རྣམ་ཤེས་ཚངས་པའི་ལམ་ནས་འཕེན། །མིང་ཡང་འཕོ་བའི་གདམས་ངག་ཟེར། །རླུང་དུས་སུ་ཁེགས་སམ་ལོ་ཙཱ་བ། །ཞེས་གསུངས་པ་འདི་ཉམས་སུ་བླང་བ་ལ་གསུམ༑་་་འཕོ་བ་ཉམས་སུ་ལེན་པའི་གང་ཟག་་༌།འཕོ་བའི་གདམས་པ་དངོས། དེ་ལྟར་འཕོས་པའི་དགོས་པའོ། །དང་པོ་གང་ཟག་ནི། རབ་འོད་གསལ་ཆོས་སྐུར་འཕོ་ནུས་པ་སྟེ། ཚེ་འདིར་བསྐྱེད་རྫོགས་ཀྱི་རྟོགས་པ་མཐར་ཕྱིན་ཅིང༌།

ཁྱད་པར་རླུང་དབུ་མར་ཐིམ་པའི་སྣང་མཆེད་ཐོབ་གསུམ་སྟོང་པ་བཞི་དང་དགའ་བ་བཞིའི་ཐ་མའི་འོད་གསལ་དོན་དམ་པའི་བདེན་པ་ལ་མཉམ་པར་འཇོག་པ་ཆེས་བརྟན་ཅིང་དོན་གྱི་འོད་གསལ་སྐྱེད་ནུས་པ། ཁྱད་པར་སྒྱུ་ལུས་ཀྱི་རྟོགས་པ་མཐར་ཕྱིན་ནས་སྒྱུ་མའི་སྐུ་དངོས་སུ་གྲུབ་ཏུ་ཉེ་བའི་གང་ཟག་དེས་ཤི་མ་ཐག་འཆི་བ་འོད་གསལ་དོན་དམ་པའི་བདེན་པ་མངོན་དུ་བྱས་ཏེ་སྒྱུ་མ་ལྟ་བུའི་ཟུང་འཇུག་ཡན་ལག་བདུན་ལྡན་གྱི་སྐུ་གྲུབ་པ་སྟེ། མགོན་པོ་འབྲི་གུང་པ་ཆེན་པོས། མཆོག་གི་འཕོ་བ་རྣམ་ཤེས་བླ་མ་འོད་གསལ་ཞེས་གསུངས་སོ། །འབྲིང་སྒྱུ་ལུས་ལོངས་སྐུར་འཕོ་ནུས་པ་སྟེ། བསྐྱེད་རིམ་གྱི་རྟོགས་པ་མཐར་ཕྱིན་ཅིང་རྫོགས་རིམ་ལ་མྱོང་བ་ཐོབ་པ། ཁྱད་པར་རླུང་དབུ་མར་ཐིམ་པའི་སྟོང་བཞི་དང་དགའ་བཞིའི་ཐ་མའི་འོད་གསལ་དེ་ལས་སྒྱུ་མའི་ལྷ་སྐུར་ལྡང་བ་ལ་ཤིན་ཏུ་བྱང་བའི་གང་ཟག་དེས་འཆི་བའི་ཚེ། སྣང་མཆེད་ཐོབ་གསུམ་སྟོང་པ་བཞིའི་ཐ་མའི་ཚེ་འོད་གསལ་སྟོང་པ་ཉིད་ངོས་བཟུང་སྟེ༑ དེའི་ངང་ལས་སྒྱུ་མ་ལྟ་བུའི་ལྷ་སྐུར་ལངས་ཏེ་ལོངས་སྤྱོད་རྫོགས་པའི་སྐུ་ཐོབ། སླར་སྒྱུ་མ་ལྟ་བུའི་ལྷའི་སྐུར་ལངས་པའི་ཡིད་ལུས་དེའི་སྒྲིབ་པ་ཕྲ་བ་དེར་འཛིན་དང་བཅས་པའང་འོད་གསལ་བདེ་བ་ཆེན་པོའི་མེས་བསྲེགས་ཏེ་བར་དོར་འཚང་རྒྱ་བ་ཡིན་ནོ། །འདིའང་གཉིད་ཀྱི་སྟོང་བཞིའི་མཐའི་འོད་གསལ་ངོས་ཟིན་ནས་རྨི་ལམ་འབྱོང་དུ་ཉེ་བ་ན་ཡི་དམ་གྱི་སྐུར་ལྡང་ནུས་པ་ཞིག་ངེས་པར་དགོས་ཏེ་རྨི་ལམ་གྱི་ཉམས་ལེན་བར་དོའི་ཚོད་འཛིན་ཡིན་པས་སོ། །ཐ་མ་སྤྲུལ་སྐུར་འཕོ་ནུས་པ་སྟེ། དེའང་བསྐྱེད་རིམ་ལ་གོམས་ཤིང་རྩ་རླུང་ལས་སུ་རུང་བ་ཕྱག་རྒྱ་ཆེན་པོའི་རྟོགས་པ་ཁྱད་པར་ཅན་དང་ལྡན་ན་ཤིན་ཏུ་ལེགས་ལ། དེ་ཙམ་མིན་ཡང་རྩ་རླུང་བྱང་ཞིང་དགེ་སྦྱོར་གྱི་གོ་མྱོང་བརྟན་པོ་ཡོད་པ་ཞིག་ངེས་པར་དགོས་པ་ནི་གཞན་གྱི་འཕོ་བ་འདེབས་མཁན་མེད་པར་རང་ཉིད་སྤྲུལ་སྐུར་འཕོ་ནུས་པའི་གང་ཟག་ཡིན་ཏེ།

དེ་ལྟ་མིན་ཡང་རྒྱུ་འབྲས་དང༌། བླ་མ་དང༌། གདམས་ངག་ལ་ཡིད་ཆེས་ཤིང་དད་པ་བརྟན་པོ་ཐོབ་པ་དམིགས་རིམ་རྣམས་ངེས་པར་ཟིན་པ་ཞིག་མེད་དུ་མི་རུང་བས་དགོས་པ་ཡིན་ནོ། །གཉིས་པ་འཕོ་བའི་གདམས་པ་དངོས་ལ་གཉིས། རྩ་བ་དང་ཡན་ལག་གོ། །དང་པོ་རྩ་བའི་གདམས་པ་ལའང་གསུམ། སྦྱངས་ཏེ་འཕོ་བ། བཙན་ཐབས་སུ་འཕོ་བ། ལུས་བཅོས་ཏེ་འཕོ་བ་དང་གསུམ། དང་པོ་སྦྱངས་ཏེ་འཕོ་བ་ལའང་གཉིས། སྦྱང་བ་དང་ལས་ལ་སྦྱར་བའོ། །དང་པོ་སྦྱང་བ་ནི༑ རླུང་ལས་སུ་རུང་བའི་སྐྱེས་བུ་ནད་མེད་པ་གཅིག་གིས་རླུང་འཇུག་གནས་དབྱུང་གསུམ་ཁུག་པ་གཅིག་ཏུ་བརྩིས་པའི་རབ་ཁུག་པ་བརྒྱ་རྩ་བརྒྱད། འབྲིང་དོན་གཉིས། ཐ་མས་ཀྱང་སོ་དྲུག་གི་བར་དུ་རང་གི་རླུང་བུམ་པ་ཅན་ཐུབ་པ་ཞིག་འཕོ་བ་སྦྱོང་བ་ལ་ངེས་པར་དགོས་ལ། དེ་འདྲ་བ་དེས་བླ་མའི་རྣལ་འབྱོར་སྤྱི་བོར་བསྒོམས་འཕོ་བ་འབྱོང་བར་གསོལ་བ་བཏབ་རང་ལ་བསྟིམ༑ རང་ལུས་ཡི་དམ་གྱི་ལྷར་གསལ་བའི་ཁོང་པར་རྩ་དབུ་མ་ཡར་སྣེ་ཚངས་བུག་ལ་ཟུག་པ་བུག་པ་ཧ་རེ་བ་ཡོད་པ། མར་སྣེ་དང་རོ་རྐྱང་གཉིས་གཏུམ་མོའི་སྐབས་ལྟར་བསྒོམ། སྒོ་བརྒྱད་གཅོད་པ་ནི། ཤི་བའི་ཚེ་རྣམ་ཤེས་ཚངས་བུག་ནས་ཐོན་ན་རིག་འཛིན་དང་མཁའ་སྤྱོད། སྨིན་མཚམས་ནས་གཟུགས་ཁམས། མིག་ནས་མི། སྣ་བུག་ནས་གནོད་སྦྱིན། རྣ་བ་ནས་མིའམ་ཅི། ཁ་ནས་ཡི་དྭགས། ལྟེ་བ་ནས་འདོད་ལྷ། ཆུ་ལམ་ནས་དུད་འགྲོ། བཤང་ལམ་ནས་དམྱལ་བར་སྐྱེ་བར་གསུངས་པས་ཚངས་བུག་མ་གཏོགས་པའི་བུག་པ་གཞན་རྣམས་ཧཱུྂ་ནག་པོ་འོད་འབར་བ་གཉིས་རེས་བཀག་པར་བསམ། འཕོ་བ་སྦྱོང་བའི་རིང་ཚངས་བུག་ཀྱང་ཡི་གེ་ཀྵུྂ་དམར་པོ་ཞིག་གིས་བཀག་པར་བསྒོམ། རང་གི་སྤྱི་བོའམ་མདུན་དུ་བླ་མ་དང་ཐ་མི་དད་པའི་ཡི་དམ་གསལ་བཏབ། འཕོ་བའི་དམིགས་པ་དངོས་ནི། རང་གི་རྩ་གསུམ་འདུས་མདོར་ཨ་ཤད་དམར་པོ། སྙིང་གར་སེམས་ཀྱི་ངོ་བོ་ཧཱུྂ་མཐིང་ནག་འོད་འབར་བར་བསམས་ལ་ཐོག་མར་རླུང་བུམ་པ་ཅན་གཟུང༌། དེ་རྗེས་ཧིཀ་དྲག་པོ་ལན་བདུན་བརྗོད་པས་ཨ་ཤད་ཡར་དྲངས་པ་ཧཱུྂ་ལ་བསྟིམ།

དེ་ནས་ཧིཀ་དྲག་པོ་བཅུ་གསུམ་གྱིས་ཧཱུྂ་ཡར་སྤར་བས་ཚངས་བུག་གི་ཡི་གེ་བསལ་ཏེ་སྤྱི་བོར་རྒྱངས་ཀྱིས་ཐོན། སླར་ཧིཀ་གཅིག་གིས་ཧཱུྂ་ཡི་དམ་གྱི་ཐུགས་ཀར་འཕང༌། ཐུན་མཐར་ཀཱ་ཞེས་ཉེར་གཅིག་བརྗོད་པས་རླུང་ཚུར་དྲངས་ནས་རྒྱུ་ཞབས་སུ་གནོན་པའི་ཚེ་མདུན་གྱི་ཡི་དམ་གྱི་ཐུགས་ཀ་ནས་ཧཱུྂ་སླར་ཐོན་ཏེ་རང་གི་ཚངས་བུག་ནས་ཞུགས། སྙིང་གར་སླེབ་པའི་ཚེ་ཧཱུྂ་ལས་ཨ་ཤད་སྤྲོས་ཏེ་ལྟེ་བར་སླེབ་ཚངས་བུག་ཀྵུྂ་གིས་བཀག་པར་བསམ་མོ། །ཡང་ན་སུམ་མདོར་རླུང་སེམས་ཀྱི་ངོ་བོ་ཡི་དམ་གྱི་སྐུར་བསམས་ལ་ཧིཀ་བདུན་གྱིས་ཡི་དམ་གྱི་སྐུ་ལྟེ་བར་དྲངས། དེ་ནས་ཧིཀ་བདུན་གྱིས་སྙིང་གར། སླར་ཧིཀ་བདུན་གྱིས་མགྲིན་པར། སླར་ཧིཀ་བདུན་གྱིས་ཚངས་བུག་གི་ཡི་གེ་བསལ་ཏེ་རྒྱངས་ཀྱིས་ཐོན་ནས་མདུན་གྱི་ཡི་དམ་ལ་ཐིམ། ཐུན་མཚམས་སུ་ཀཱ་ཞེས་རླུང་ཚུར་དྲངས་པས་མདུན་གྱི་ཡི་དམ་གྱི་ཐུགས་ཀ་ནས་སྔ་མའི་ཡི་དམ་དེ་ཚུར་འཕྲོས་ཚངས་བུག་ཏུ་ཞུགས། སུམ་མདོར་སླེབས་པ་དང་ཚངས་བུག་ཡི་གེས་བཀག་པར་བསམ་མོ། །ཡང་ན་སུམ་མདོར་ཨ་ཤད། སྙིང་གར་སེམས་ཀྱི་ངོ་བོ་ཧཱུྂ་སྔོན་པོ་ལ་ཡུམ་བཞིའི་ས་བོན་གྱིས་བསྐོར་བ། མགྲིན་པར་ཨོཾ་ཡིག་རྣམས་བསམ། ཧིཀ་བདུན་གྱིས་ལྟེ་བའི་ཨ་ཤད་དྲངས་པ་ཧཱུྂ་ལ་བསྟིམ། སླར་ཧིཀ་བདུན་གྱིས་ཧཱུྂ་ཡར་དྲངས་པ་ཨོཾ་དང་འཕྲད་མ་ཐག་ཨོཾ་དེ་ཧཱུྂ་ལ་ཐིམ། དེ་ནས་ཧིཀ་བདུན་གྱིས་ཧཱུྂ་ཡར་རྒྱངས་ཀྱིས་ཐོན་ཏེ་ཚངས་བུག་གི་ཡི་གེ་བསལ་ནས་མདུན་གྱི་ཡི་དམ་གྱི་སྐུ་ལ་བསྟིམ། ཐུན་མཐར་ཀཱ་ཞེས་རླུང་ཚུར་དྲངས་པ་ན་ཡི་དམ་གྱི་ཐུགས་ཀ་ནས་ཧཱུྂ་ཚུར་བྱུང་བ་ཚངས་བུག་ཏུ་ཞུགས་ནས་མགྲིན་པར་སླེབས་པ་ན་ཧཱུྂ་ལས་ཨོཾ་སྤྲོས་མགྲིན་པར་བཞག །ཧཱུྂ་སྙིང་གར་སླེབ་དུས་ཧཱུྂ་སྙིང་གར་བསྡད་ཅིང་དེ་ལས་ཨ་ཤད་སྤྲོས་ལྟེ་བར་སླེབ། ཚངས་བུག་ཡི་གེས་བཀག་པར་བསམ་མོ། །དམིགས་པ་དེ་རྣམས་གང་བྱས་ཀྱང་འདྲ་བར་སྣང་ཡང་ཅུང་ཟད་སྔ་མ་གཉིས་ལེགས་པར་མཐོང་ལ།

དམིགས་པ་དེ་དག་ཐམས་ཅད་ཀྱི་ཚེ་ཐོག་མར་རླུང་བུམ་པ་ཅན་རེ་བཟུང༌། རྗེས་འོག་རླུང་དྲག་ཏུ་འཐེན་ཅིང་སྲོག་རྩོལ་གྱི་རླུང་ཕྱིར་བཏང་བ་ནང་དུ་མི་རྔུབ་པའི་ངང་ནས་ཧིཀ་དྲག་ཏུ་བརྗོད་ཅིང་རླུང་མིག་སེམས་གསུམ་ནམ་མཁར་འཕང་དགོས་ལ། ཐུན་མཐར་འབེབས་པའི་ཚེ་ཀཱ་ཞེས་པ་དང་འོག་རླུང་རང་སོར་གློད་ཅིང་སྲོག་རྩོལ་གྱི་རླུང་ནང་དུ་དྲངས་ནས་ལྟེ་འོག་ཏུ་མནན་ནོ། །དེའང་ཐོག་མར་རླུང་བུམ་ཅན་བཟུང་བའི་རྗེས་སུ་ཐུར་སེལ་གྱི་རླུང་དྲག་ཏུ་འཐེན་ཅིང་སྲོག་རྩོལ་གྱི་རླུང་ཕྱིར་བཏང་ནས་ནང་དུ་མི་རྔུབ་པ་ལ་འབྱིན་པའི་རླུང་ཞེས་ཀྱང་བཤད་དོ། །ཧིཀ་གིས་འཕོ་བ་དང་ཀཱས་འབེབས་པ་གཉིས་ཀ་དབུགས་ཐེབས་རེ་རེ་ལ་བྱ་ཞིང་ཧིཀ་གིས་དབྱུང་བའི་ཚེ་རྒྱུ་ཞབས་སྟོད་དུ་འདྲེན་པ་དང༌། ཀཱས་འབེབས་པའི་ཚེ་རྒྱུ་ཞབས་འོག་ཏུ་གནོན་པ་རྣམས་གནད་ཆེ་བ་ཡིན་ནོ༑ ༑དེ་ལྟར་སྦྱངས་པས་འབྱོངས་པའི་རྟགས་ལུས་ཡང་ཞིང་དྲོད་སྐྱེ། ཟོ་མདོག་བདེ་ཞིང་ཟས་འཇུ། སྤྱི་གཙུག་ཏུ་དྲོད་འབར་ཞིང་གཡའ་བ་དང༌། ཚ་བ་དང༌། འབུར་བ་དང༌། ཆུ་སེར་རྡོལ་བ་སོགས་འབྱུང༌། དེ་ལྟར་འབྱོངས་པའི་རྟགས་མཐོང་ནས་ཟླ་བ་རེ་ལ་ལན་གསུམ་རེའམ་ལན་རེ་སྦྱོང་བར་བཤད་ཅིང༌། དུས་ཀུན་ཏུ་རང་གར་འཕོ་འདོད་པའི་དག་པའི་ཞིང་ཁམས་དེར་འཕོ་བའི་འདུན་པ་ཡང་ཡང་བྱའོ། །གཉིས་པ་ལས་ལ་སྦྱར་བ་ནི། ཐོག་མར་འཆི་ལྟས་མ་རྫོགས་པར་འཕོས་ན་རང་ལུས་ཀྱི་ལྷ་རྣམས་བསད་པའི་ཉེས་པར་འགྱུར་བར་གསུངས་པས་འཆི་ལྟས་བརྟག་པར་བྱ་དགོས་ལ། དེའང་རིང་བ་དང༌། ཉེ་བ་དང༌། ཤིན་ཏུ་ཉེ་བའི་འཆི་ལྟས་གསུམ་འབྱུང་བར་གསུངས་པའི་རིང་བའི་འཆི་ལྟས་ནི། གཡས་གཡོན་གྱི་རླུང་འཕོ་བ་བཅུ་གཉིས་མི་བྱེད་པར་གང་རུང་གཅིག་ཁོ་ན་ནས་རྒྱུ་ན་འཆི་ལྟས་ཡིན་ལ། དེའང་ཐོག་མར་མའི་དུས་སྦྱོར་གཡས་པའི་ཚེ་སྐྱེས་ན་འཆི་ལྟས་ཀྱང་སྣ་བུག་གཡས་ནས་འབྱུང་སྟེ། སྣ་བུག་གཡས་ཁོ་ན་ནས་རླུང་ཞག་གཅིག་རྒྱུ་ན་ལོ་གསུམ་དང་ཕྱོགས་གསུམ་ནས་འཆི།

དེ་བཞིན་དུ་ཞག་ལྔ་དང༌། བཅུ་དང༌། བཅོ་ལྔ་དང༌། ཉི་ཤུ་དང༌། ཉེར་ལྔ་རྒྱུ་ན་རིམ་བཞིན་ལོ་གསུམ་དང༌། གཉིས་དང༌། གཅིག་དང༌། ཟླ་བ་དྲུག་དང༌། གསུམ་ན་འཆི་ཞིང༌། ཞག་ཉེར་དྲུག་ནས་སོ་གཅིག་གི་བར་གྱིས་རིམ་བཞིན་ཟླ་བ་གཉིས་དང༌། གཅིག་དང༌། ཕྱེད་དང༌། ཞག་བཅུ་དང༌། ལྔ་དང༌། གསུམ་ན་འཆི་ལ། དེ་ནས་གཡོན་ནས་ཞག་གཉིས་དང་དབུ་མར་ཞག་གཅིག་རྒྱུ་ཞིང་འཆིའོ། །མའི་དུས་སྦྱོར་གཡོན་པའི་ཚེ་སྐྱེས་ན་འཆི་ལྟས་ཀྱང་གཡོན་ནས་འབྱུང་སྟེ། སྣ་བུག་གཡོན་ཁོ་ན་ནས་ཞག་གཅིག་རྒྱུ་ན་ལོ་གསུམ་ཕྱོགས་གསུམ་ནས་འཆི་ཞིང༌། ཞག་གསུམ་རྒྱུ་ན་ཟླ་བ་སུམ་ཅུ་ནས་འཆི། དེ་བཞིན་དུ་ཞག་དྲུག་དང༌། དགུ་དང༌། བཅུ་གཉིས་དང༌། བཅོ་ལྔ་དང༌། བཅོ་བརྒྱད་དང༌། ཉེར་གཅིག་དང༌། ཉེར་བཞི་དང༌། ཉེར་བདུན་དང༌། སུམ་ཅུ་རྒྱུ་ན། རིམ་པས་ཟླ་བ་ཉེར་བདུན་དང༌། ཉེར་བཞི་དང༌། ཉེར་གཅིག་དང༌། བཅོ་བརྒྱད་དང༌། བཅོ་ལྔ་དང༌། བཅུ་གཉིས་དང༌། དགུ་དང༌། དྲུག་དང༌། གསུམ་ན་འཆི་ལ། དེ་ནས་སྣ་བུག་གཡས་ནས་ཞག་གཉིས་དང་དབུ་མར་ཞག་གཅིག་རྒྱུ་ཞིང་འཆི་བར་བཤད་དོ། །ཉེ་བའི་འཆི་ལྟས་ནི། རྣ་བའི་སྒྲ་མེད་ན་ཞག་དྲུག །ལྕེའི་རོ་མེད་ན་ཞག་ལྔ། མིག་གི་དབུས་སུ་རི་མོ་སྔར་མེད་པ་བྱུང་ན་ཞག་བཞི། སྣ་ཞོམ་ཞིང་དྲི་མེད་ན་ཞག་གསུམ༑ ཁུ་བ་མེད་ན་ཞག་གཅིག་ན་འཆི་བར་བཤད་དོ། །ཤིན་ཏུ་ཉེ་བའི་འཆི་ལྟས་རགས་པ་ཉི་ཤུ་དང༌། ཕྲ་བ་འབྱུང་བ་བཞི། ཤིན་ཏུ་ཕྲ་བ་སྣང་མཆེད་ཐོབ་གསུམ་རྣམས་ཐིམ་ཚུལ་ནི་འོག་ཏུ་བར་དོའི་སྐབས་འཆད་པར་འགྱུར་བ་ལྟར་རོ། །འཆི་ལྟས་འདི་རྣམས་གློ་བུར་དུ་འཆི་བ་དག་ལ་ཐམས་ཅད་འབྱུང་བའི་ངེས་པ་མེད་ལ། བྱུང་ན་ངེས་པར་འཆི་བའི་ལྟས་ཡིན་ཞིང་གང་ཟག་གཅིག་ལ་འཆི་ལྟས་ཐམས་ཅད་རྫོགས་པར་འོང་བའི་ངེས་པའང་མི་སྣང་ལ། འོན་ཏེ་འཆི་ལྟས་ཕལ་ཆེར་ཚང་ན་འཆི་བར་སྣང་ངོ། །གཞན་ཡང་འཆི་བའི་རྨི་ལྟས་ནི་རྒྱུས་མེད་པའི་ཡུལ་ཕྱོགས་སུ་གཅིག་པུར་འགྲོ་བ་དང༌། བོང་བུ་ལ་བཞོན་ནས་སམ་ཞོན་པ་མེད་པར་ལྷོ་ཕྱོགས་སུ་འགྲོ་བ་དང༌།

རྒྱ་སྐྱེགས་ཀྱི་རི་ལ་མེ་ཏོག་དམར་པོ་འཐུ་བ་དང༌། གཤིན་པོ་མང་པོ་དང་ཡང་ཡང་འགྲོགས་ཤིང་རྩེ་ལ་གར་བྱེད་པ་དང༌། དེ་དག་གིས་བཟའ་བཏུང་སྟེར་ཞིང་འཁྲིད་པ་སོགས་རྨི་བའང་འཆི་ལྟས་ཡིན་ལ། རྨི་ལམ་འདི་རྣམས་ལན་མང་དུ་བྱུང་ན་འཆི་ལྟས་ཡིན་ཞིང་རེ་གཉིས་ཙམ་ནི་བག་ཆགས་ཡིན་ནོ། །ངེས་པའི་འཆི་ལྟས་ནི་མགོན་པོ་འབྲི་གུང་པ་ཆེན་པོས། འོད་དང༌། དུ་བ། སྒྲ་དང་གསུམ་དུ་གསུངས་པས་མིག་བཙིར་བས་འོད་མེད་པ་དང༌། མགོ་བོའི་རླངས་པའི་གྲིབ་མ་མེད་པ་དང༌། རྣ་བ་བཀག་པས་སྒྲ་མེད་པ་རྣམས་ངེས་པར་འཆི་ཞིང་དེ་དག་སྔོན་ལས་ཆུང་བར་གྱུར་ན་ནད་འཇུག་པའི་རྟགས་སོ། །དེ་ལྟར་འཆི་ལྟས་རྣམས་བྱུང་ན་ཕྱི་ནང་གསང་བ་དེ་ཁོ་ནའི་འཆི་བླུའི་རིམ་པ་གང་འོས་བྱ། དེས་ཀྱང་མ་བཟློག་པར་ངེས་པར་འཆི་བ་ལ་བབ་ན་ཡོ་བྱད་ཐམས་ཅད་བསོད་ནམས་གསོག་པའི་ཞིང་དུ་དབུལ༑ འཁོར་དང་ལོངས་སྤྱོད་སོགས་ལ་ཆགས་པ་སྤང༌། དམ་ཚིག་ཉམས་པ་ལ་བཤགས་སྡོམ་དྲག་པོ་བྱ། མདུན་དུ་ཡི་དམ་གྱི་བྲིས་སྐུ་བཀྲམ་ལ་མཆོད་པ་བཤམས་ནས་ལྷའི་རྣལ་འབྱོར་ཅི་རིགས་པ་བསྒོམ། བླ་མའི་རྣལ་འབྱོར་བསྒོམ་ཞིང་འཆི་བ་ལམ་དུ་ལྷོང་བར་གསོལ་བ་གདབ། ཡི་དམ་དང་ཆོས་སྐྱོང་ལ་གཏོར་མ་དབུལ། འཆི་བ་ལམ་དུ་ལྷོང་བ་ལ་བར་གཅོད་མི་འབྱུང་བའི་ཕྲིན་ལས་བཅོལ། ཆགས་སྡང་སོགས་མཚམས་སྦྱོར་ངན་པ་ཐམས་ཅད་སྤངས་ལ་སྨོན་ལམ་བཟང་པོ་བཏབ་ཅིང་གང་དུ་འཕོ་བའི་དག་པའི་ཞིང་དེ་ཡིད་ལ་བྱ་ཞིང་དེར་འཕོ་བའི་འཕེན་པ་དྲག་པོ་ཡང་ཡང་བྱའོ། །དེ་ནས་འཆི་བ་ལ་ཤིན་ཏུ་ཉེ་བའི་རྟགས་ཤར་བ་ན། ལས་སྦྱོར་དངོས་ནི་གཞན་རྣམས་སྔར་སྦྱོང་བའི་དུས་ལྟར་ལ་ཚང་བུག་ཡི་གེས་མ་བཀག་པར་ཤིན་ཏུ་ཡངས་པ་སྐྱ་ཧ་རེ་ཟང་ཐལ་དུ་བསམ། སྒོ་གཞན་རྣམས་ཡི་གེས་བཀག་པར་གསལ་བར་བསྒོམ། དེ་ནས་སྔར་གྱི་དམིགས་པ་གང་ལ་སྦྱངས་པ་དེ་ཉིད་གསལ་བཏབ་ནས་རྩ་རླུང་ས་བོན་ཧིཀ་གི་སྦྱོར་བ་དྲག་ཏུ་བྱས་པས། འཕོ་ནུས་པའི་རྟགས་སུ་ཤེས་པ་ནག་ཧྲིབ་བྱེད་ཅིང་དབུགས་ནང་དུ་བསྡུ་མི་ཤེས་པར་ཕྱིར་ནར་གྱིས་འགྲོ།

སྤྱི་བོ་ཚ་ཞིང་ན་བ་དང་གཡའ་བ་འབྱུང༌། དེ་ལྟར་བྱུང་ན་རང་དང་གྲོགས་ཀྱིས་ཧིཀ་མང་དུ་བྱ་ཞིང་དྲག་ཏུ་འཕོས་པས་ངེས་པར་འཕོ་ནུས་པར་འགྱུར་ལ། གལ་ཏེ་འཕོ་ནུས་པའི་རྟགས་མ་བྱུང་ན་རེ་ཞིག་ཚུར་དྲངས་ལ་ངལ་གསོ་ཞིང་སླར་འཕོ་བར་བྱའོ། །འཕོས་མ་ཐག་ཡི་དམ་དེའང་སྐར་མདའ་ལམ་དུ་ཞུགས་པ་ལྟར་གང་འདོད་པའི་དག་པའི་ཞིང་དེའི་སངས་རྒྱས་ཀྱི་ཐུགས་ཀར་བསྟིམ་པའམ། འོད་གསལ་དུ་བསྡུས་ལ་སྔར་གྱི་འོད་གསལ་ལམ། སྒྱུ་ལུས་སམ། བར་དོའི་གདམས་པ་ཉམས་སུ་བླང་ཞིང་ཟླ་གྲོགས་ཀྱིས་གསལ་འདེབས་ཀྱང་བྱའོ། །ད་ལྟ་ལུས་ལ་གནད་གཅོད་མེད་པའི་དུས་འཕོ་བ་འབྱོངས་པ་ལ་འཆི་བར་ཉེ་བའི་ཚེ་འཕོ་བ་ལྷག་པར་སླ་བར་གསུངས་སོ། །གཉིས་པ་བཙན་ཐབས་སུ་འཕོ་བ་ནི། སྦྱངས་ཏེ་འཕོ་བའི་ལོང་མེད་ན་བྱ་ཞིང༌། སྦྱངས་ཏེ་འཕོ་བའི་ལས་སྦྱོར་གྱི་སྐབས་ལྟར་བྱས་ཀྱང་རུང་ངོ༌། །དེའང་བསགས་སྦྱང་དང་ཞིང་གི་འཕེན་པ་སོགས་གོང་ལྟར་བྱས་ལ་འཆི་བར་ཉེ་བའི་ཚེ་ཤིང་ངམ་ཐག་པ་སོགས་ཕྲེད་དུ་བཏང་བའི་ལྡིང་ཁྲུ་གང་ཙམ་ས་ལ་མ་རེག་པའི་སྟེང་དུ་ལུས་གན་རྐྱལ་དུ་ཉལ་བའི་སྐེད་པ་བཀལ། འོག་རླུང་བསྡམས་ལ་རྐང་པ་གཡོན་པའི་ཕྱི་རྟིང་གིས་འོག་སྒོ་བཀག །གཡོན་པའི་ལོང་བུའམ་གཡས་པའི་ཕྱི་རྟིང་གིས་གསང་གནས་བཀག །ལག་པ་གཉིས་ཀྱི་མཐེའུ་ཆུང་གཉིས་ཀྱིས་ཁ་དང༌། སྲིན་མཛུབ་གཉིས་ཀྱིས་སྣ་བུག་དང༌། གུང་མོ་གཉིས་ཀྱིས་མིག་དང༌། མཐེ་བོང་གཉིས་ཀྱིས་རྣ་བ་བཀག །མདུན་གྱི་ནམ་མཁར་ཡི་དམ་བསྒོམས༑ རང་ལྷ་སྐུ་སྒྱུ་མ་ལྟ་བུར་གསལ་བའི་སྒོ་བརྒྱད་ཡི་གེས་བཀག་པ་དང་རྩ་རླུང་ས་བོན་གྱི་སྦྱོར་བ་སོགས་སྔར་གྱི་དེ་རྣམས་གང་ཡང་རུང་བ་ཞིག་གིས་འཕོ་བས་ངེས་པར་འཕོ་བར་འགྱུར་རོ། །གསུམ་པ་ལུས་བཅོས་ཏེ་འཕོ་བ་ནི། སྦྱངས་ཏེ་འཕོ་བ་དང་བཙན་ཐབས་སུ་འཕོ་བ་གཉིས་མི་ནུས་པ་དག་གིས་བྱ་སྟེ། འཆི་བའི་དུས་ལ་བབ་པ་ན་བསགས་སྦྱང་དང་མཚམས་སྦྱོར་སོགས་སྔ་མ་ལྟར་བྱས་ལ།

ལུས་སེང་གེའི་ཉལ་སྟབས་གཞོགས་གཡས་འོག་ཏུ་བཅུག་མགོ་བྱང་དུ་བསྟན། ལག་པ་གཡས་འགྲམ་པ་གཡས་ལ་སྦྱར། ལག་པ་གཡོན་པ་བརླ་གཡོན་པའི་སྟེང་དུ་བརྐྱང༌། རྐང་པ་གཡས་འོག་གཡོན་སྟེང་དུ་བཞག་པའི་ལོང་བུ་གཉིས་བརྩེགས་ཏེ་བརྐྱངས་པ་བག་ཙམ་བསྐུམ། དེ་ནས་དག་པའི་ཞིང་དེར་འཕོ་བའི་འཕེན་པ་དྲག་པོ་བཏང་ལ། རང་གིས་འཕོ་བའི་སྦྱོར་བ་ཤེས་ན་བྱ་ཞིང་མི་ཤེས་ན་བླ་མའམ་གྲོགས་ཀྱིས་འཕོ་བའི་དམིགས་པ་སྤྲད་ལ་སྔར་ལྟར་འཕོ་བར་བྱའོ། །དེའང་མི་ཤེས་ན་རང་གི་སྤྱི་གཙུག་ཏུ་ཡི་དམ་བསྒོམ། དེའི་ཐུགས་ཀར་སེམས་རྩེ་གཅིག་ཏུ་མ་ཡེང་བར་གཏད་ལ་དབུགས་ཐེབས་གཅིག་ལ་ཧིཀ་དྲག་པོ་ཉེར་གཅིག་སོགས་བརྗོད་ལ་འཕོའོ། །གཞན་དག་འཆི་བའི་ཚེའང་སེང་གེའི་ཉལ་སྟབས་བཅོས་ལ་གོང་ལྟར་དམིགས་པ་སྤྲད་ལ་འཕོར་བཅུག །དེ་ལྟར་མ་ཤེས་ན་རྣལ་འབྱོར་པས་དམིགས་པ་དང་བཅས་སྤར་ཡང་ངེས་པར་འཕོ་ལ། གཞན་ཡང་འཆི་བའི་ཚེ་དེའི་སྤྱི་གཙུག་ལ་ཐུག་པ་དང་སྨན་པའི་རྒྱལ་པོའི་མཚན་ཙམ་བརྗོད་ཀྱང༌། རྒྱལ་བའི་སྲས་པོ་བརྒྱད་ཀྱིས་བདེ་བ་ཅན་དུ་འཁྲིད་པར་བཤད་ལ། དུད་འགྲོ་འཆི་བ་ལའང་ལུས་བཅོས་ཏེ་རྒྱལ་བ་རིན་ཆེན་གཙུག་ཏོར་ཅན་གྱི་མཚན་བསྒྲགས་ན་སུམ་ཅུ་རྩ་གསུམ་པའི་ལྷའམ་བདེ་འགྲོ་གཞན་དུའང་སྐྱེ་བར་བཤད་དོ།། །། ༈ །གཉིས་པ་འཕོ་བའི་ཡན་ལག་གྲོང་འཇུག་གི་གདམས་པ་ནི། ཆོས་དྲུག་དྲིལ་བ་རྡོ་རྗེའི་མགུར་ལས། རང་ལུས་དུས་ཀྱི་ཚད་ཕེབས་ལ། །གཞན་ལུས་ཚད་ལྡན་རྟེན་གྱི་ཡུལ། །བར་ན་ཡིག་འབྲུ་རླུང་གི་རྟ། །རྟེན་འབྲེལ་རླུང་གི་འཁོར་ལོ་ཡིས། །རང་ལུས་ཁང་སྟོང་བཞིན་དུ་བོར། །གཞན་ལུས་སྤྲུལ་སྐུའི་ངོ་བོ་ཅན། །མིང་ཡང་གྲོང་འཇུག་གི་གདམས་ངག་ཟེར། །རླུང་ལས་སུ་རུང་ངམ་ལོ་ཙཱ་བ། །ཞེས་གསུངས་པ་ཉམས་སུ་བླང་བའི་རིམ་པ་ནི་གཞན་དུ་བཤད་པ་ལས་ཤེས་པར་བྱའོ། །གསུམ་པ་དེ་ལྟར་འཕོས་པའི་དགོས་པ་ནི། གང་ཟག་སྦྱངས་པ་རབ་འོད་གསལ་དུ་འཕོས་པས་འཆི་བ་འོད་གསལ་དོན་གྱི་འོད་གསལ་དུ་བསྐྱེད་ནས།

དེའི་ངང་ལས་ཟུང་འཇུག་སྒྱུ་མ་ལྟ་བུའི་སྐུར་ལྡང་བས་ཡན་ལག་བདུན་ལྡན་རྡོ་རྗེ་འཆང་གི་སྐུ་ཐོབ། སྦྱངས་པ་འབྲིང་གིས་དེ་ལྟར་མི་ནུས་ཀྱང་འོད་གསལ་ངོ་ཤེས་ཏེ་དེ་ཉིད་ལ་མཉམ་པར་འཇོག་ཅིང༌། བར་དོ་ཤར་བའི་ཚེ་ལྷ་སྐུ་སྒྱུ་མ་ལྟ་བུར་ལངས་ནས་དེར་ས་ལམ་ཐམས་ཅད་རྫོགས་པར་བྱ་སྟེ། དག་པའི་ཞིང་ཁམས་གང་འདོད་དུ་སྐྱེ་བ་བཟུང་ནས་རྟེན་དེར་འཚང་རྒྱ་བ་ཡིན་ནོ། །དེ་ལྟར་འོད་གསལ་དང་སྒྱུ་ལུས་སུ་འཕོ་མི་ནུས་པའི་གང་ཟག་སྦྱངས་པ་ཆུང་བ་དག་གིས་ནི་བསྐྱེད་རིམ་དུ་འཕོ་བ་འདི་ལའང་རབ་འབྲིང་ཐ་མ་གསུམ་སྟེ། རབ་མཁའ་སྤྱོད་དང་རིག་འཛིན་སྔགས་སྤྱོད་པའི་ཞིང་ཁམས་སུ་འཕོས་ནས་དེར་ལམ་གྱི་འཕྲོ་ཉམས་སུ་བླངས་ནས་རིང་པོར་མ་ལོན་པར་འཚང་རྒྱ་བར་འགྱུར་ལ། དེ་ཙམ་མི་ནུས་པ་འབྲིང་དག་ནི་སྔགས་ལམ་ཉམས་སུ་ལེན་པའི་རིགས་ཅན་སྐལ་པ་དང་ལྡན་པའི་ལུས་བླངས་ཏེ་སྐྱེ་བ་གསུམ་མམ་བདུན་ནམ་བཅུ་དྲུག་ཚུན་ལ་འཚང་རྒྱ་བར་འགྱུར་ཞིང༌། དེའང་མི་ནུས་པའི་གང་ཟག་ཐ་མ་འགའ་ཞིག་ནི་འཆི་ཁའི་གནད་གཅོད་དང་བར་དོའི་འཇིགས་སྐྲག་སོགས་ཉམས་སུ་མྱོང་མི་དགོས་པར་མཐོ་རིས་ཀྱི་ལུས་རྟེན་ཐོབ་ནས་ལམ་རྣམ་པར་དག་པ་དང་ཕྲད་དེ་རིམ་གྱིས་དག་པའི་གོ་འཕང་འཐོབ་པར་འགྱུར་ལ། ཤིན་ཏུ་དམན་ཞིང་སྡིག་ཅན་ངན་སོང་དུ་སྐྱེ་ངེས་པ་ཞིག་ཡིན་ཡང་གདམས་པ་འདིས་ཟིན་ན་མངོན་མཐོའི་རྟེན་ལ་སྦྱོར་ཞིང་ཆོས་ཟབ་མོས་མཚམས་སྦྱར་བའི་ཡོན་ཏན་གྱིས་ལམ་རྣམ་དག་དང་འཕྲད་པའམ། རེ་ཞིག་མ་ཕྲད་ཀྱང་སྨོན་ལམ་བཟང་པོས་མཚམས་སྦྱར་ནས་སྡིག་པའི་བསམ་པ་སྤོང་ཞིང་དགེ་བའི་དྲན་འདུན་ཅན་དུ་འགྱུར་བས་སྐྱེ་བ་མང་པོའི་མཐར་དག་པའི་ས་འཐོབ་པའི་རྒྱུ་བྱེད་ལ། གང་ཟག་ལས་ཤིན་ཏུ་ངན་ཞིང་ཐ་ཤལ་དུ་གྱུར་པ་རྒྱུ་འབྲས་དང༌། རྡོ་རྗེ་ཐེག་པ་དང༌། རྡོ་རྗེའི་སློབ་དཔོན་ལ་མཆོག་ཏུ་མི་འཛིན་པར་ལས་ངན་འབའ་ཞིག་ལ་ལོངས་སྤྱོད་པ་ཞིག་ཡིན་ཡང་ལམ་འདིས་མཚམས་སྦྱར་ན་དེའི་གནད་ཀྱིས་སྐྱེ་བ་ཕྱི་མ་དེར་བདེ་འགྲོར་སྐྱེས་ནས།

སླར་དེའི་སྐྱེ་བ་ཕྱི་མ་ལ་ལས་ཀྱི་དབང་གིས་ངན་འགྲོར་འགྲོ་བ་ཡིན་ནོ། །འགའ་ཞིག་གིས་བསྐྱེད་རིམ་དུ་འཕོས་པ་འདི་ཁོ་ནས་སྡིག་ཅན་ཡང་སྐད་ཅིག་མ་དེར་འཚང་རྒྱ་བར་འདོད་པ་མི་འཐད་དེ། རེ་ཞིག་འཕོ་བའི་མཚམས་སྦྱོར་གྱིས་བདེ་འགྲོ་ཐོབ་ཀྱང་དེས་བསགས་པའི་ལས་ཐམས་ཅད་སྐད་ཅིག་མ་དེར་སྦྱོང་མི་ནུས་པས་ལས་ངན་མ་དག་པའི་སངས་རྒྱས་མི་འབྱུང་བའི་ཕྱིར་རོ། །ཡང་འགའ་ཞིག་གིས་ཤི་བའི་ཚེ་ལུས་དང་སེམས་ཕྲལ་མ་ཐུབ་པ་ལ་དེ་ཉིད་འཕོ་བས་སྤར་བས་སེམས་བུད་པ་ཙམ་གྱིས་ཆོག་པ་སྐད་དུ་སྨྲ་བ་མང་ཞིང་ཉམས་སུ་ལེན་པའང་མཐོང་མོད། འཆི་བའི་ཚེ་ཞག་བདུན་ཚུན་ལ་ལུས་སེམས་འབྲལ་བར་གསུངས་པ་ཡིན་གྱི། དེ་མ་ཡིན་པར་འཕོ་བ་མ་བཏབ་ན་དེར་སྡོད་ལ། བཏབ་ན་མི་སྡོད་པས་དེ་ཉིད་ཁོ་ནའི་ཕྱིར་ཡིན་ན་འཕོ་བའི་མཚམས་སྦྱོར་ལ་དགོས་པ་གྱི་ན་ཙམ་ཡང་ཅིའི་ཕྱིར་ཡོད། དེ་བས་འཕོ་བས་མཚམས་སྦྱོར་བ་ལའང་དུག་གསུམ་དང་མི་དགེ་བའི་མཚམས་སྦྱོར་ངན་པ་མཐའ་དག་སྤོང་བ་དང༌། སྔར་བྱས་ཀྱི་སྡིག་ལྟུང་ལ་འགྱོད་སེམས་ཀྱིས་བཤགས་སྡོམ་དང་སྐྱབས་སེམས་སོགས་བསགས་སྦྱང་ལ་འབད་ཅིང་ཚེ་རབས་ཀུན་ཏུ་རྟེན་རྣམ་དག་ཐོབ་ནས་ཆོས་དང་འཕྲད་ཅིང་དགེ་བའི་བཤེས་གཉེན་གྱིས་རྗེས་སུ་འཛིན་པ་དང༌། སངས་རྒྱས་ཏེ་སེམས་ཅན་གྱི་དོན་བྱ་བ་སོགས་སྨོན་ལམ་རྣམ་དག་གི་སྟོབས་བསྐྱེད་ཅིང་རྟེན་འབྲེལ་རྨད་དུ་བྱུང་བ་ཐམས་ཅད་སྒྲིག་པ་གལ་ཆེ་བ་ཡིན་ནོ། །གྲོང་འཇུག་གི་དགོས་པ་ནི་རང་ཉིད་རྒས་པས་དོན་གཉིས་བྱ་བར་མི་ནུས་ན་སྐྱེ་བ་བརྒྱུད་ཅིང་སྐྱེ་འཆིའི་སྲིད་པ་འཛིན་མི་དགོས་པ་དང༌། ཚེ་འདིར་སྦྱངས་ཤེས་ཀྱི་ཡོན་ཏན་རྣམས་ཀྱང་སྐྱེ་བ་ཕྱི་མ་ལ་སླར་སྦྱང་མི་དགོས་པར་ལུས་གཅིག་ནས་གཅིག་ཏུ་བརྒྱུད་དེ་ཁྱིམ་གཞན་དུ་འགྲོ་བ་ལྟར་འཕོ་བ་མ་གཏོགས་སྲིད་པ་འཛིན་མི་དགོས་པའི་དགོས་པ་ཁྱད་པར་ཅན་དུ་དགོངས་པ་ཡིན་ནོ། ༈ །གཉིས་པ་ལམ་གྱི་བསུ་མ་བར་དོའི་གདམས་པའང༌།

ཆོས་དྲུག་དྲིལ་བ་རྡོ་རྗེའི་མགུར་ལས། རྨི་ལམ་དུས་ཀྱི་ཤེས་པ་དེ། །བར་དོའི་སེམས་དང་བསྲེ་དགོས་པས། །ལོངས་སྤྱོད་རྫོགས་སྐུའི་ངོ་བོ་ཅན། །དག་དང་མ་དག་གཟུགས་སྐུ་གཉིས། །བར་དོའི་དུས་སུ་ཟིན་ཀྱང་འཚལ། །རྨི་ལམ་བར་དོ་བསྲེ་འཕོའི་གནད། །མིང་ཡང་བར་དོའི་གདམས་ངག་ཟེར། །བར་དོ་འབྱོངས་སམ་ལོ་ཙཱ་བ། །ལར་ཕྱི་ནང་གི་ཆོས་ལ་ཐོས་པ་དགོས། །གོ་བས་མཐའ་གཉིས་སྤོང་བ་ཡིན། །ཡིན་མིན་སྒྲོ་འདོགས་ཆོད་ཙ་ན། །གོལ་ས་མེད་པའི་ལམ་ཞིག་ཡིན། །ལམ་དེ་ལས་སྐྱེལ་ས་ག་ལ་ཡོད། །ཅེས་གསུངས་སོ༑ ༑འདི་ཉམས་སུ་བླང་བ་ལ་གཉིས། གང་གིས་འཛིན་པ་གང་ཟག་གི་ཁྱད་པར་དང༌། གང་འཛིན་པའི་གདམས་པའོ། །དང་པོ་གང་ཟག་ལ་གསུམ། རབ་འོད་གསལ་ལ་གོམས་པ་དང༌། འབྲིང་སྒྱུ་ལུས་ལ་གོམས་པ་གཉིས་ནི་སྔར་འཕོ་བ་ཉམས་སུ་བླང་བའི་གང་ཟག་གི་སྐབས་བཤད་པ་དེ་གཉིས་འདིར་ཡང་མཚུངས་ལ། བར་དོ་འཛིན་པའི་གང་ཟག་ཐ་མ་ནི་དབང་ཐོབ་ཅིང་དམ་ཚིག་མ་ཉམས་པ། བསྐྱེད་རྫོགས་སྒོམ་པ་ལ་མོས་ཤིང་ཅུང་ཟད་གོམས་པ། ཁྱད་པར་སྒྱུ་ལུས་དང་རྨི་ལམ་གྱི་གདམས་པ་ལ་མྱོང་བ་ཅི་རིགས་པ་ཐོབ་པ། འཆི་བའི་རིམ་པ་དང༌། བར་དོ་འཆར་ཚུལ་དང༌། སྐྱེ་བ་གྲུབ་ཚུལ་རྣམས་ཀྱི་རྣམ་གཞག་ཤེས་ཤིང་ད་ལྟ་ནས་དེ་རྣམས་སྦྱོང་བ་ལ་བརྩོན་པ་ཞིག་དགོས་སོ། །གཉིས་པ་གང་ཉམས་སུ་བླང་བྱ་བར་དོའི་གདམས་པ་བཤད་པ་ལ་གསུམ༑ སྐྱེ་ཤི་བར་དོར་ཉམས་ལེན་སྦྱང་ཞིང་གོམས་སུ་ཞུགས་པ། རྨི་ལམ་བར་དོར་ཚད་བསྐྱུར་ཞིང་ངེས་ཤེས་བསྐྱེད་པ། སྲིད་པ་བར་དོར་ལས་ལ་སྦྱོར་ཞིང་གནད་ལ་དབབ་པའོ། །དང་པོ་ནི། སྤྱིར་ཀུན་རྫོབ་འཁྲུལ་ངོར་མེད་བཞིན་སྣང་བའི་ཆོས་ལ་བར་དོ་ཞེས་བཏགས་པ་ཡིན་ཞིང༌། ལུས་ཅན་རྣམས་སྐྱེས་ནས་མ་ཤིའི་བར་ལ་སྐྱེ་ཤི་བར་དོ་ཞེས་བཤད་པས། དེས་ན་སྐྱེ་ཤི་བར་དོར་བར་དོའི་གདམས་པ་རྣམས་སྦྱང་ཞིང༌། གོམས་འདྲིས་ཆེ་བ་ཞིག་བྱ་དགོས་ལ། དེའང་ཆོས་དྲུག་གི་ཡིག་ཆ་སྔ་མ་རྣམས་སུ།

སྲིད་པ་བར་དོའི་འཆར་ཚུལ་དང་དེར་གང་ཟག་རབ་འབྲིང་ཐ་མ་གསུམ་གྱིས་ཉམས་སུ་བླང་ཚུལ་ཙམ་ལས་ད་ལྟ་སྦྱོང་བའི་ཚུལ་མ་གསུངས་ཀྱང༌། མགོན་པོ་འབྲི་གུང་པ་ཆེན་པོའི་ཟབ་ཆོས་སུ། མཉམ་མེད་དྭགས་པོས་དཔལ་ཕག་མོ་གྲུ་པ། དེས་མགོན་པོ་འབྲི་གུང་པ་ཆེན་པོ་ལ་གདམས་པ་བར་དོ་དམར་ཁྲིད་ལྟར་མདོར་བསྡུས་ཏེ་ཉམས་སུ་བླང་བ་འདི་མི་འགལ་ཞིང་བོགས་ཆེ་བར་སེམས་པས། དེ་བཤད་པ་ལ་གསུམ། བར་དོ་དང་པོར་དགྲ་བཞི་དང་སྣང་བ་གསུམ་ལམ་དུ་འཁྱེར་བ། གཉིས་པར་རིགས་དྲུག་གི་འཁྲུལ་སྣང་ལམ་དུ་འཁྱེར་བ། གསུམ་པར་དག་སྣང་ཆོས་སྐུ་ལམ་དུ་འཁྱེར་བའོ། །དང་པོ་ནི། འཆི་བའི་ཚེ་རྣམ་ཤེས་འོད་གསལ་ལ་ཐིམ་ནས་འབྱུང་བཞིའི་རླུང་གིས་འཁོར་བྱས། ཁྱབ་བྱེད་ཀྱི་རླུང་གིས་གཙོ་བྱས། རྩ་དབུ་མར་ཐིམ་ནས་དབང་པོ་ཡུལ་འཛིན་གྱི་ནུས་པ་ཤོར་བའི་ཚེ། ས་ཁམས་དགྲར་ལངས་ཀྱི་འཕྲང་བྱ་བ་འབྱུང་བ་གཞན་གསུམ་པོ་མེད་པར་རི་རབ་རི་བདུན་ས་རྡོ་རི་བྲག་ཐམས་ཅད་བདག་གི་སྟེང་དུ་རྡིབ་པའི་སྣང་བ་འབྱུང༌། དེ་ལ་བྲེད་པས་གནས་ངན་པར་སྐྱེ་བས་དེ་ཉིད་ལམ་དུ་འཁྱེར་བ་ནི། རང་གི་ལུས་འདི་ཁང་ཧྲུལ་གོག་པོ་ཀ་བ་ཡོ་བ་གདུང་མ་འཚིགས་པ་ཞིག་ཅིང་འཁྱོམས་པ་སྒོ་བརྒྱད་སྐར་ཁུང་མི་ཆེ་བ་ཞིག་དང་དགུ་ཡོད་པ་ནང་མི་གཙང་བས་གང་བ། དེ་ལྟ་བུའི་ནང་དུ་རང་གི་རིག་པའི་ངོ་བོ་དེ་འཇིགས་སྐྲག་ཤས་ཆུང་ངེ་བ་རེངས་སེ་འདུག་པར་བསྒོམ། དེས་དོགས་པ་སྔོན་བསུ་བ་ལྟར་བྱས་ནས་གླིང་བཞི་རི་རབ་ས་རྡོ་རི་བྲག་དང་བཅས་པ་ཐམས་ཅད་བདག་གི་སྟེང་དུ་ཞོམ་ལོག་གིས་རྡིབ་བྱུང་བས། དེ་ལ་འཇིགས་སྐྲག་དངངས་གསུམ་དང་བཅས་པས་ང་བསད་དོ་ཨང་སྙམ་དུ་བསམ། སྐད་ཅིག་མ་གཉིས་པ་ལ་ང་ཤི་བར་འདུག་འདི་ས་ཁམས་དགྲར་ལངས་ཀྱི་འཕྲང་ཡིན་པས་བདེན་པར་མ་གྲུབ་འཁྲུལ་བའི་སྣང་བར་འདུག་སྙམ་དུ་དྲན་པས་བཙིར་གྱིས་བཟུང་ལ་སྒྱུ་མར་བསླབ། དེ་ནས་བྱང་ཆུབ་མཆོག་ཏུ་སེམས་བསྐྱེད་ཅིང་ཡི་དམ་གྱི་ལྷ་ཝལ་གྱིས་བསམ།

སྤྱི་བོར་བླ་མ་དམ་པ་བསྒོམས་ལ་གསོལ་བ་གདབ། སླར་རང་ཉིད་འོད་གསལ་སྟོང་པ་ཉིད་དུ་བཅུག་ལ་ཅི་གནས་སུ་མཉམ་པར་བཞག །དེ་ལ་གནས་མ་ཐུབ་ན་ལྷ་སྐུ་སྒྱུ་མ་ལྟ་བུར་ལྡང་བ་སོགས་འོད་གསལ་དང་སྒྱུ་ལུས་ཀྱི་གདམས་པས་ཟིན་པར་བྱའོ། །དེ་བཞིན་དུ་ཆུ་ཁམས་དགྲར་ལངས་དང་མེ་དང་རླུང་རྣམས་ལའང་དམིགས་པ་སྔ་མ་སའི་སྐབས་ལྟར་སྤོས་ལ་སྦྱང་བར་བྱའོ། །ད་ལྟ་འབྱུང་བ་དེ་རྣམས་ལ་གནད་དུ་སོང་ཞིང་རྟོགས་ན་འཆི་བའི་ཚེ་འཁྲུལ་སྣང་དེ་དག་གི་དབང་དུ་མི་འགྲོ་བར་ཡུམ་བཞིའི་རང་བཞིན་དུ་སོ་སོར་གྲོལ་བར་འགྱུར་རོ། །དེ་ལྟར་དགྲ་བཞི་ལམ་དུ་མ་ལྷོངས་ན་ལུས་ཀྱི་རྩ་འཁོར་བཞི་པོའི་བར་ན་རྟེན་འབྲེལ་བཅུ་གཉིས་རྩ་མདུད་ཀྱི་ཚུལ་དུ་ཡོད་པ་རྣམས་གྲོལ་ཞིང་སྣང་བ་གསུམ་དུ་འཁྲུལ་བ་སྟེ། རྣམ་ཤེས་རླུང་དང་བཅས་པ་རྩ་དབུ་མར་ཞུགས་ཏེ་ལྟེ་བའི་རྩ་འཁོར་གྱི་དབུས་སུ་སླེབས་ནས། ལྟེ་བའི་མ་ཁམས་ཀྱི་ཐིག་ལེ་དམར་པོའི་སྟེང་དུ་འདུས་མ་ཐག་མ་ཁམས་ལས་མེ་འབར་བས། སྤྱི་བོའི་ཕ་ཁམས་ཀྱི་ཐིག་ལེ་དཀར་པོ་ཞུ་ནས་མར་བབ་པ། ལྟེ་བའི་དམར་ཆའི་སྟེང་དུ་ལྷུང་བའི་ཚེ་བདེ་བའི་རྣམ་པ་བརྒྱལ་བ་ཙམ་དུ་འབྱུང༌། དེ་ལ་དགའ་ཆགས་འཛིན་གསུམ་དང་བཅས་པས་འདོད་ཁམས་སུ་འཕོ་བས་དེར་མི་གོལ་བའི་ཉམས་ལེན་ད་ལྟ་ནས་འདི་ལྟར་བྱ་སྟེ། གདམས་ངག་ཉམས་སུ་བླང་བ་ལ་སོགས་པས་བདེ་བའི་ཏིང་ངེ་འཛིན་སྐྱེས་པའི་དུས་སུ་དེ་ལ་ཆགས་པར་མི་བྱ་ཞིང་དེའི་ཚེ་ང་ཤི་བར་འདུག །བདེ་བ་འདི་ཐིག་ལེ་དཀར་དམར་རྣམ་ཤེས་དང་བཅས་པ་ལྟེ་བར་འདུས་པ་ཡིན། བདེ་བ་འདི་ལྟ་བུ་ལ་ཆགས་ན་བདག་བླ་ན་མེད་པའི་བྱང་ཆུབ་བསྒྲུབ་པ་ལ་གེགས་བྱེད་ཅིང་སྔར་ཡང་ཆགས་སྡང་རྨོངས་གསུམ་གྱིས་འཁོར་བར་འཁྱམས་པ་ཡིན་སྙམ་དུ་མ་ཆགས་པར་བྱས་ལ་འོད་གསལ་དུ་འཇུག་ཅིང་ལྷ་སྐུར་ལྡང་བ་སོགས་སྔར་ལྟར་བྱའོ། །དེ་ལྟར་ཉམས་སུ་བླངས་པས་ཕྱིས་གོལ་ས་དེའི་དབང་དུ་མི་འགྲོ་བར་བདེ་སྟོང་ཟུང་འཇུག་ཏུ་གྱུར་ནས་གསུང་རྡོ་རྗེའི་རིགས་སུ་གྲོལ་བར་འགྱུར་རོ། །དེ་ལ་གནད་དུ་མ་སོང་ན་རླུང་སེམས་ཡར་ལོག་སྟེ།

མ་རིག་པ་དང༌། འདུ་བྱེད་དང༌། རྣམ་ཤེས་དང༌། མིང་གཟུགས་བཞིའི་མདུད་པ་གྲོལ་ནས་སྙིང་གར་སླེབ་ཚེ་འདོད་ཆགས་ཀྱི་རྟོག་པ་འགགས་ནས་སྟོང་གསུམ་ཐམས་ཅད་ཉི་ཟླས་ཁྱབ་པ་ལྟ་བུའི་གསལ་བའི་ཉམས་འབྱུང༌། དེ་ལ་ཆགས་ན་གཟུགས་ཁམས་སུ་གོལ། དེའི་ཉམས་ལེན་ནི་ད་ཕྱིན་ཆད་གསལ་བའི་ཉམས་སྐྱེས་ན་ང་ཤི་བར་འདུག །གསལ་ཉམས་འདི་རྟེན་འབྲེལ་དང་པོ་བཞིའི་རྩ་མདུད་གྲོལ་ནས་རླུང་སེམས་སྙིང་གར་སླེབས་པ་ཡིན། འདི་ལ་ཆགས་ན་སོགས་སྔར་ལྟར་འོད་གསལ་དང་སྒྱུ་ལུས་ཉམས་སུ་བླང༌། དེ་ལྟར་ཉམས་སུ་བླངས་པས་ཕྱིས་གོལ་སར་མི་འགྱུར་ཞིང་གསལ་སྟོང་ཟུང་འཇུག་ཏུ་གྱུར་ནས་ཐུགས་རྡོ་རྗེའི་རིགས་སུ་གྲོལ་བར་འགྱུར་རོ། །དེ་ལ་གནད་དུ་མ་སོང་ན་རླུང་སེམས་ཡར་ལོག་སྟེ། སྐྱེ་མཆེད་དྲུག་དང༌། རེག་པ་དང༌། ཚོར་བ་དང༌། སྲེད་པ་བཞིའི་རྩ་མདུད་གྲོལ་ནས་མགྲིན་པར་སླེབ་པའི་ཚེ་ཞེ་སྡང་གི་རྟོག་པ་འགགས་ཏེ་རྣམ་པར་མི་རྟོག་པའི་ཉམས་འབྱུང༌། དེ་ལ་ཆགས་ན་གཟུགས་མེད་ཁམས་སུ་གོལ་བས། དེའི་ཉམས་ལེན་ནི་ད་ལྟ་མི་རྟོག་པའི་ཉམས་སྐྱེས་པའི་དུས་སུ་ང་ཤི་བར་འདུག ༑མི་རྟོག་པའི་ཉམས་འདི་རྟེན་འབྲེལ་བར་པ་གསུམ་གྱི་རྩ་མདུད་གྲོལ་ནས་རླུང་སེམས་མགྲིན་པར་སླེབས་པ་ཡིན། འདི་ལ་ཆགས་ན་སོགས་སྔར་ལྟར་འོད་གསལ་དང་སྒྱུ་ལུས་ཀྱིས་གནད་དུ་བསྣུན་ཏོ། །དེ་ལྟར་བྱས་པས་གོལ་སར་མི་འགྱུར་ཞིང་སྐུ་རྡོ་རྗེའི་རིགས་སུ་གྲོལ་བར་འགྱུར་རོ། །དེར་ཡང་གནད་དུ་མ་སོང་ན་རླུང་སེམས་ཡར་འཕོས་ནས་ལེན་པ་དང༌། སྲིད་པ་དང༌༑ སྐྱེ་བ་དང༌། རྒ་ཤི་དང་བཞིའི་རྩ་མདུད་གྲོལ་ནས་གཏི་མུག་གི་རྟོག་པ་འགགས་ཏེ་རྡོ་རྗེ་ལྟ་བུའི་ཏིང་ངེ་འཛིན་ཡུད་ཙམ་འཆར་ཏེ་བར་དོ་དང་པོ་འོད་གསལ་ཡིན། དེ་ངོས་ཟིན་ན་ཡར་གྱི་མཚམས་མེད་ཅེས་བྱ་བ་བར་དོ་མེད་པར་འཚང་རྒྱ་བར་འགྱུར། སྡིག་ཅན་ནམ་གོམས་འདྲིས་ཆུང་བ་དག་དེ་ངོ་མ་ཤེས་པའི་ངང་ནས་འབྱུང་བཞི་དྭངས་པ་སྟོང་པའི་རང་སྒྲ་ལ་བྲེད་ནས་སྤྱི་བོ་མི་ཤིགས་པའི་འཁོར་ལོ་ལ་ཐུག་ཙམ་བྱས་ནས་གོམས་ཤས་གང་ཆེ་བའི་སྣང་བ་འཆར་བ་ཡིན་ནོ། །གཉིས་པ་རིགས་དྲུག་གི་འཁྲུལ་སྣང་ལམ་དུ་འཁྱེར་བ་ནི།

དེ་ལྟར་བར་དོ་དང་པོར་དགྲ་བཞི་ལམ་དུ་མ་ལྷོངས་ཤིང་འོད་གསལ་ངོས་མ་ཟིན་ན་ལས་ཀྱི་དབང་གིས་སྒོ་དགུ་གང་རུང་ཞིག་ནས་བུད་ནས་སྐྱེ་བ་ལེན་པ་ཡིན་ཏེ། གང་ཟག་དེ་དམྱལ་བར་སྐྱེ་བའི་ལས་བསགས་པ་ཞིག་ཡིན་ན་རྣམ་པར་ཤེས་པ་བཤང་ལམ་ནས་ཐོན་ཏེ་དམྱལ་བར་སྐྱེ། དེའི་འཁྲུལ་སྣང་ལམ་དུ་བྱེད་པའི་གདམས་ངག་ནི་རང་སྐད་ཅིག་གིས་དམྱལ་བར་སྐྱེས་པར་བསམས་ལ། ང་དམྱལ་བའི་གནས་སུ་ཕྱིན་ཟིན་འཇིགས་སྐྲག་དངངས་གསུམ་དང་བཅས་པས་ང་བསད་ཨང་སྙམ་དུ་བསམ། སྐད་ཅིག་མ་གཉིས་པ་ལ་འདི་བར་དོར་འདུག་ང་ཤི་བ་ཡིན་སྙམ་དུ་དྲན་པས་བཟུང་ལ། དམྱལ་བའི་སེམས་ཅན་ཐམས་ཅད་ལ་བྱམས་སྙིང་རྗེ་བསྒོམ། འོད་གསལ་དང་སྒྱུ་ལུས་ཀྱི་འཇུག་ལྡོག་གོང་བཞིན་བྱའོ། །དེ་ལྟར་ཉམས་སུ་བླངས་པས་ཕྱིས་འཁྲུལ་བ་དེའི་དབང་དུ་མི་འགྲོ་བར་རྣམ་པར་གྲོལ་བར་འགྱུར་རོ། །དེ་བཞིན་དུ་འགྲོ་བ་གཞན་ལྔ་ལའང་རིགས་བསྒྲེས་ལ་བསྒོམ་པར་བྱ་ཞིང༌། གཞན་ཡང་བར་དོའི་འཆར་ཚུལ་འོག་ནས་འབྱུང་བ་རྣམས་ཀྱང་འདིར་གསལ་བཏབ་ལ་ང་ཤི་བ་ཡིན། འདི་བར་དོའི་སྣང་བ་ཡིན་སྙམ་དུ་ངོས་བཟུང་ལ་འོད་གསལ་དང་སྒྱུ་ལུས་ཀྱི་འཇུག་ལྡང་ལ་གོམས་པར་བྱའོ། །གསུམ་པ་དག་སྣང་ཆོས་སྐུ་ལམ་དུ་འཁྱེར་བ་ནི། གང་ཟག་དེ་དཀར་པོ་དགེ་བའི་ལས་ལ་བརྩོན་པ། བསྐྱེད་རྫོགས་གཉིས་ལ་གོམས་ཤིང་རྟོགས་པ་ཡིན་ན། རླུང་སེམས་ཚངས་བུག་ནས་ཐོན་ནས་དག་པའི་སྣང་བར་ཡི་དམ་དང་སྟོན་པ་མཆོག་གི་སྤྲུལ་སྐུས་ཆོས་འཆད་པ་ལ་སོགས་པ་མཐོང་ལ། དེ་ལ་དགའ་ཆགས་འཛིན་གསུམ་གྱི་རྟོག་པ་སྐྱེས་ན་ཆོས་ཀྱི་སྐུར་མི་གྲོལ་བས། དེའི་ཉམས་ལེན་ནི་ད་ལྟ་རང་གི་མཐོང་ལམ་དུ་ཡི་དམ་དང་སྟོན་པ་མཆོག་གི་སྤྲུལ་སྐུས་ཆོས་གསུངས་པ་སོགས་བཀྲ་ལམ་གྱིས་མཐོང་བའམ་མཐོང་བར་བསམ། དེ་མ་ཐག་ང་ཤི་བར་འདུག །འདི་བར་དོའི་སྣང་བ་ཡིན་སྙམ་དུ་ངོས་བཟུང་ནས་དེ་དག་ལ་མཆོད་པས་མཉེས་པར་བྱས་ཏེ། དེ་བཞིན་གཤེགས་པ་ནི་གཟུགས་ཀྱི་སྐུ་མ་ཡིན་ཆོས་ཀྱི་སྐུ་ཡིན་པས་བདག་ཀྱང་ཆོས་ཀྱི་སྐུ་འཐོབ་པར་བྱའོ་སྙམ་དུ་བསམས་ལ༑

སྐད་ཅིག་གིས་རང་ཡི་དམ་དུ་གསལ་བཏབ་པ་འོད་གསལ་བདེ་བ་ཆེན་པོར་འཇུག་ཅིང་དེ་ཉིད་ལྷ་སྐུ་སྒྱུ་མ་ལྟ་བུར་ལྡང་བ་སོགས་བྱ་ཞིང་གནས་ལུགས་ཡུན་རིང་དུ་བསྐྱངས་པས་ཆོས་སྐུ་མངོན་དུ་འགྱུར་ཞིང་གཟུགས་སྐུ་གཉིས་ཤུགས་ལ་འབྱུང་ངོ། །གཉིས་པ་རྨི་ལམ་བར་དོར་ཚད་བསྐྱུར་ཞིང་ངེས་ཤེས་བསྐྱེད་པ་ནི། རྨི་ལམ་དུ་གང་རྨིས་ཀྱང་ང་ཤི་བར་འདུག །འདི་བར་དོ་ཡིན་སྙམ་དུ་བསམས་ཤིང་འོད་གསལ་དང་སྒྱུ་ལུས་ཀྱི་ཉམས་ལེན་གོང་ལྟར་བྱ། དེ་ལ་གོམས་ནས་སྔར་གྱི་དགྲ་བཞི། སྣང་བ་གསུམ། རིགས་དྲུག་དག་སྣང་དང་བཅས་པའི་ཉམས་ལེན་རྨི་ལམ་དུ་བྱས་པས། ཉིན་སྣང་དང་ཁྱད་མེད་པར་གནད་དུ་འགྲོ་བ་ཞིག་བྱུང་ན་སྲིད་པ་བར་དོར་ཉམས་ལེན་དེ་རྣམས་ཇི་ལྟ་བ་མི་འབྱུང་མི་སྲིད་པས། འཁོར་བར་འཁོར་མི་དགོས་པའི་ངེས་ཤེས་སྐྱེ་ཞིང་ཚད་ཀྱིས་གཏན་ལ་ཕེབས་པ་ཞིག་འབྱུང་བ་ཡིན་ནོ། །གསུམ་པ་སྲིད་པ་བར་དོར་ལས་ལ་སྦྱོར་ཞིང་གནད་ལ་དབབ་པ་ལའང་གསུམ། འཆི་བ་ངོས་འཛིན་པ་དང༌། ཤི་ནས་བར་དོ་འཆར་ཚུལ། བར་དོའི་ཉམས་ལེན་དངོས་བཤད་པའོ། །དང་པོ་འཆི་བ་ངོས་འཛིན་པ་ལའང་གསུམ། རགས་པ་ཉི་ཤུ་ཐིམ་ཚུལ། ཕྲ་བ་འབྱུང་བཞི་ཐིམ་ཚུལ། ཤིན་ཏུ་ཕྲ་བ་སྣང་མཆེད་ཐོབ་གསུམ་ཐིམ་ཚུལ་ལོ། །དང་པོ་རགས་པ་ཉི་ཤུ་ཐིམ་ཚུལ་ནི། གཟུགས་ཀྱི་ཕུང་པོ་ཐིམ་པས་ལུས་ཉམ་ཆུང༌། ཚོར་བའི་ཕུང་པོ་ཐིམ་པས་ཚོར་བ་ཆུང༌། འདུ་ཤེས་ཀྱི་ཕུང་པོ་ཐིམ་བས་སེམས་ཅན་རྣམས་མི་དྲན། འདུ་བྱེད་ཀྱི་ཕུང་པོ་ཐིམ་པས་ལུས་ཀྱི་བྱ་བ་ལ་འཇུག་མི་ནུས་སོ། །ས་ཁམས་ཐིམ་པས་ལུས་སྐམ་ཞིང་རིད། ཆུ་ཁམས་ཐིམ་པས་ལུས་ཀྱི་རྔུལ་དང་ཁ་ཆུ་ལ་སོགས་པ་བསྐམས། མེ་ཁམས་ཐིམ་པས་ཟས་མི་འཇུ། རླུང་ཁམས་ཐིམ་པས་རླུང་བཅུ་རང་གི་གནས་ནས་འཕོའོ། །མིག་གི་དབང་པོ་ཐིམ་པས་མིག་མི་གསལ་ཞིང་མི་འགྱུར༑ རྣ་བའི་དབང་པོ་ཐིམ་པས་ཕྱི་ནང་གི་སྒྲ་མི་གསལ། སྣའི་དབང་པོ་ཐིམ་པས་དྲི་མི་ཚོར་ཞིང་སྟེང་རླུང་དལ་གྱིས་འགྲོ།

ལྕེའི་དབང་པོ་ཐིམ་པས་ལྕེ་ཐུང་ལ་སྦོམ་པོར་འགྱུར་རོ། །གཟུགས་ཐིམ་པས་ལུས་ཀྱི་མདངས་ཉམས། སྒྲ་ཐིམ་པས་རང་གི་ལུས་ཀྱི་སྒྲ་མི་ཐོས། དྲི་ཐིམ་པས་རང་གི་ལུས་ཀྱི་དྲི་མི་བྲོ། རོ་ཐིམ་པས་རོ་དྲུག་ཉམས་སུ་མི་མྱོང༌། མེ་ལོང་ལྟ་བུའི་ཡེ་ཤེས་ཐིམ་པས་སེམས་མི་གསལ་ཞིང་རབ་རིབ་ཏུ་འགྱུར། མཉམ་ཉིད་ཡེ་ཤེས་ཐིམ་པས་ཚོར་བ་གསུམ་མི་དྲན། སོར་རྟོག་ཡེ་ཤེས་ཐིམ་པས་ཉེ་དུ་ལ་སོགས་པའི་མིང་མི་དྲན། བྱ་གྲུབ་ཡེ་ཤེས་ཐིམ་པས་བྱ་བ་དང་དགོས་པ་མི་དྲན་ནོ། །གཉིས་པ་ཕྲ་བ་འབྱུང་བ་བཞི་ཐིམ་ཚུལ་ནི། ས་ཆུ་ལ་ཐིམ་པས་ཕྱི་རྟགས་ལུས་འགུལ་བསྐྱོད་མི་ནུས་ཤིང་ཟུངས་མི་ཐུབ། ལུས་ས་ལ་བྱིང་བ་སྙམ་བྱེད་ཅིང་ང་འཐེན་ཟེར་བ་སོགས་འབྱུང༌། ནང་རྟགས་ཤེས་པ་དུ་བ་ལྟ་བུ་བན་བུན་ལང་ལོང་དུ་འཆར། ཆུ་མེ་ལ་ཐིམ་པས་ཕྱི་རྟགས་ལུས་ཀྱི་ཁ་ཆུ་དང་སྣ་ཆུ་ལ་སོགས་པ་བསྐམས་ཆུ་ལ་བྱིང་བ་སྙམ་བྱེད་ཅིང་ཨ་ཆུ་ཟེར་བ་སོགས་འབྱུང༌། ནང་རྟགས་ཤེས་པ་སྨིག་རྒྱུ་ལྟ་བུ་གཡོ་ཞིང་མི་བརྟན་པ་འབྱུང༌། མེ་རླུང་ལ་ཐིམ་པས་ཕྱི་རྟགས་ལུས་ཀྱི་དྲོད་མཐའ་ནས་སྡུད་ཅིང་ཨ་ཙ་ཟེར་བ་སོགས་འབྱུང༌། ནང་རྟགས་ཤེས་པ་སྲིན་བུ་མེ་ཁྱེར་ལྟ་བུ་གསལ་ལམ་པ་འབྱུང༌། རླུང་རྣམ་པར་ཤེས་པ་ལ་ཐིམ་པས་ཕྱི་རྟགས་དབུགས་ཕྱིར་རིང་དུ་རྒྱུ་ཞིང་ནང་དུ་སྡུད་མི་ཤེས། ཅུང་ཟད་རེ་སྡུད་ཀྱང་ཐུང་ལ་རྩུབ་པར་སྡུད། ནང་རྟགས་ཤེས་པ་མར་མེ་རླུང་གིས་མ་བསྐྱོད་པ་ལྟ་བུ་གསལ་ཞིང་བརྟན་པ་འབྱུང་ངོ། །སྐབས་འདིར་ཡན་ལག་གི་རླུང་ལྔ་ཐིམ་པའི་ཚུལ་ནི། རྒྱུ་བ་ཐིམ་པས་མིག་གི་མདངས་ཉམས་གཟུགས་མི་ཤེས། རྣམ་པར་རྒྱུ་བ་ཐིམ་པས་སྒྲ་ཐོས་པ་ལ་འཛིན་པ་བྲལ། ཡང་དག་པ་རྒྱུ་བ་ཐིམ་པས་དྲི་ཚོར་ཡང་བཟང་ངན་མི་ཤེས། རབ་ཏུ་རྒྱུ་བ་ཐིམ་པས་སྨྲ་མི་ཤེས་ཤིང་དབ་དིབ་ཏུ་འགྱུར། ཤིན་ཏུ་རྒྱུ་བ་ཐིམ་པས་རེག་བྱ་མི་ཚོར་ཞིང་ལྕེ་བསྐམས། སྣ་ཞོམ། རྣ་བ་ལེབ་མོར་འབྱར། སོ་ལ་དྲེག་པ་ཆགས་པར་འགྱུར་རོ། །དེའི་རྗེས་རྩ་བའི་རླུང་ལྔ་ཐིམ་པ་ནི།

གྱེན་རྒྱུ་ཐིམ་པས་སྒྲ་ངར་ངར་པོ་འབྱིན། ཐུར་སེལ་ཐིམ་པས་དྲི་ཆེན་དང༌། དྲི་ཆུ་དང༌། ཁམས་རང་དབང་མེད་པར་འཆོར། སྲོག་འཛིན་ཐིམ་པས་སྲོག་རྩོལ་གྱི་རླུང་རྒྱུ་བ་འཆད། མེ་མཉམ་ཐིམ་པས་བཟའ་བཏུང་མིད་པ་དང༌། མཆིལ་སྣབས་འདོར་བ་དང༌། སྨྲ་དགོད་རྣམས་མི་ཤེས། ཁྱབ་བྱེད་ཐིམ་པས་ལུས་ས་རྡོ་ལྟར་འགྱུར་ཞིང་བག་བཞི་ས་ལ་ལྷུང༌། འགྲོ་འདུག་དང་འགུལ་བསྐྱོད་མི་ཤེས་པར་འགྱུར་རོ། །རླུང་བཅུ་ཐིམ་ཚུལ་གྱི་རྣམ་གཞག་འདི་དག་ཡིག་ཆ་ཁུངས་དག་འགའ་རེ་ནས་འབྱུང་ཞིང་ཕལ་ཆེར་དུ་མི་འོང་བར་སྣང་ངོ། །གསུམ་པ་ཤིན་ཏུ་ཕྲ་བ་སྣང་མཆེད་ཐོབ་གསུམ་ཐིམ་ཚུལ་ནི། རྣམ་པར་ཤེས་པ་སྣང་བ་ལ་ཐིམ་པས་སྤྲིན་མེད་པའི་ནམ་མཁའ་ལ་ཟླ་འོད་ཤར་བ་ལྟ་བུའི་སྣང་བ་དཀར་ལམ་པ་འབྱུང་ཞིང༌། ཞེ་སྡང་ལས་གྱུར་པའི་ཀུན་རྟོག་སོ་གསུམ་འགགས་ཏེ་སྟོང་པའི་དུས་སོ། །སྣང་བ་མཆེད་པ་ལ་ཐིམ་པས་སྤྲིན་མེད་པའི་ནམ་མཁའ་ལ་ཉི་འོད་ཤར་བ་ལྟ་བུའི་སྣང་བ་དམར་ལམ་པ་འབྱུང་ཞིང༌། འདོད་ཆགས་ལས་གྱུར་པའི་ཀུན་རྟོག་བཞི་བཅུ་འགགས་ཏེ་ཤིན་ཏུ་སྟོང་པའི་དུས་སོ། །མཆེད་པ་ཉེར་ཐོབ་ལ་ཐིམ་པས་ནམ་མཁའ་གཡའ་དག་པ་ལ་མཚམས་ཀྱི་སྨག་གིས་ཁྱབ་པ་ལྟ་བུའི་སྣང་བ་ནག་ལམ་པ་འབྱུང་ཞིང༌། གཏི་མུག་ལས་གྱུར་པའི་ཀུན་རྟོག་བདུན་འགགས་ཏེ་དྲན་པ་ཉམས་ནས་དྲན་མེད་ནག་ཐམ་གྱིས་འགྲོ་སྟེ་སྟོང་པ་ཆེན་པོའི་དུས་སོ། །ཉེར་ཐོབ་འོད་གསལ་ལ་ཐིམ་པས་དྲན་མེད་དེ་སངས་ནས་ནམ་མཁའ་ལ་ཟླ་འོད་དང་ཉི་འོད་དང་མུན་པའི་སྨག་ཏེ་སློང་བྱེད་ཀྱི་རྐྱེན་གསུམ་དང་བྲལ་བ་ཐོ་རངས་དུས་ཀྱི་ནམ་མཁའ་གཡའ་དག་པ་ལྟ་བུ་ཞིག་འཆར་ཏེ། དེ་ནི་ཐམས་ཅད་སྟོང་པ་སྟེ་འཆི་བའི་འོད་གསལ་དངོས་གཞི་ཡིན་ནོ། །གཞན་ཡང་ཐིམ་རིམ་དེ་རྣམས་ཀྱི་སྔོན་དུ་རིང་བའི་འཆི་ལྟས་འཕོ་བའི་སྐབས་བཤད་པ་དེ་རྣམས་ཀྱང་འབྱུང་བ་ཤས་ཆེ་ལ། ལར་ཐིམ་རིམ་དང་འཆི་ལྟས་རྣམས་འཆི་བའི་སྔ་རོལ་ནས་རིམ་གྱིས་འབྱུང་བའམ་འཆི་ཁར་ཅིག་ཅར་དུ་འབྱུང་བ་སོགས་ཡོད་པ་ནི་རྩ་བཟང་ངན་གྱི་ཁྱད་པར་ཡིན་ལ།

འཆི་བའི་འོད་གསལ་ནི་ཁམས་དྲུག་ལྡན་གྱི་མི་ལུས་མིན་ཡང་སེམས་ཅན་ཐམས་ཅད་ལ་ཡུད་ཙམ་རེ་ངེས་པར་འཆར་ཏེ། སྤྱི་བོ་དང་ལྟེ་བར་ཕ་མ་ལས་ཐོབ་པའི་ཐིག་ལེ་དཀར་དམར་དབུ་མར་ཕྲད་པའི་དབུས་སུ་རླུང་སེམས་ཚུད་པའི་དབང་གིས་ཡིན་པར་བཞེད་དོ། སྐབས་འདིར་དཔྱད་པར་བྱ་བ་ཞིག་ཀྱང་སྣང་སྟེ། དེང་སང་ཆོས་བྱེད་འགའ་ཞིག་ཤི་བའི་ཚེ་ལུས་མདངས་མ་ཉམས་པར་གནས་པ་ལ་ཐུགས་དམ་བཞུགས་པ་ཞེས་རླུང་ལྟར་གྲགས་ཤིང་ཡོན་ཏན་དུ་འཛིན་པ་ཞིག་མཆིས་མོད། འདི་ལྟ་སྟེ། གང་ཟག་དེ་ཉིད་འོད་གསལ་གྱི་ཉམས་ལེན་ལ་གོམས་པ་ཞིག་ཡིན་ན་འཆི་བ་འོད་གསལ་ངོས་ཟིན་ནས་དེའི་ངང་ལ་མཉམ་པར་བཞག་པའང་འབྱུང་ལ། ཡང་འོད་གསལ་སོགས་རྡོ་རྗེ་ཐེག་པའི་ལམ་ལ་གོམས་པ་མེད་ཀྱང་ཐེག་ཆེན་ཐུན་མོང་བའི་ཞི་ལྷག་ཟུང་འབྲེལ་གྱི་ཏིང་ངེ་འཛིན་ལ་གོམས་པ་ཞིག་གིས་ཀྱང་འཆི་བའི་འོད་གསལ་དེ་ཉིད་འཆི་བ་འོད་གསལ་དུ་ངོས་མི་ཟིན་ཅིང་དོན་དམ་བདེན་པའི་འོད་གསལ་དུ་བསྐྱེད་མི་ནུས་ཀྱང་རྟོག་མེད་མཉམ་བཞག་དེའི་ངང་ལ་སྔར་གྱི་གོམས་འདྲིས་ཀྱིས་མཉམ་པར་བཞག་པ་འབྱུང་བས་ཡོན་ཏན་གྱི་ཆ་ཤས་སུ་མཐོང་ཡང༌། འགའ་ཞིག་རྩ་བཟང་བས་བེམ་རིག་བྲལ་ཡང་ཞག་འགའ་ཟུང་དུ་ལུས་མདངས་སྔར་བས་ཀྱང་ལེགས་པ་འབྱུང་བ་མང་ཞིང༌། འགའ་ཞིག་ཤི་ནས་ཀྱང་ཤི་འདྲེ་བསེ་རགས་དེ་ཉིད་ཀྱིས་རོ་ལ་གནས་བཅས་པས་བཀྲག་མདངས་གསལ་ཞིང་ལུས་ཚུགས་ཐུབ་པའང་མང་དུ་འབྱུང༌། འགའ་ཞིག་ནི་རོ་རེངས་པས་ཀྲོང་ངེ་སྡོད་པ་ཡང་འབྱུང་བས་བརྟགས་ཤིང་མ་དཔྱད་པར་ཐུགས་དམ་ལ་བཞུགས་སོ་ཞེས་སྨྲ་བའང་དོན་དང་མི་ལྡན་ཞིང་མི་ཆོས་བླ་མའི་རྫུན་དུ་ཟད་དོ། །གཉིས་པ་ཤི་ནས་བར་དོ་འཆར་ཚུལ་ནི། འོད་གསལ་དེའི་ངང་ལས་རྣམ་རྟོག་གི་རླུང་ཅུང་ཟད་གཡོས་པས་ཉེར་ཐོབ་འཆར། དེ་ལས་མཆེད་པ། དེ་ལས་སྣང་བ་སོགས་ཀུན་རྟོག་བརྒྱད་ཅུ་རིམ་གྱིས་ཤར་ནས་བར་དོའི་འཁྲུལ་སྣང་རྣམས་རིམ་གྱིས་འཆར་ཏེ། དེའང་རང་རང་གི་ལས་དང་བག་ཆགས་ཀྱི་དབང་གིས་འགའ་ཞིག་ལ་གང་དུ་སྐྱེ་བར་འགྱུར་བའི་ལུས་ཀྱི་དབྱིབས་ཅན།

འགའ་ཞིག་ནི་སྔོན་གྱི་བག་ཆགས་ཀྱི་ལུས་སུ་འགྱུར་བར་གསུངས་ལ། གཞུང་འདིའི་བཞེད་པ་ལ་ནི་ཐོག་མར་སྐྱེ་བ་སྔ་མའི་བག་ཆགས་ཀྱི་ལུས་དེ་ཉིད་འཆར༑ དེ་ནས་རིམ་གྱིས་དེ་ཉིད་ཇེ་མི་གསལ་དུ་གྱུར་ནས་ཕྱི་མའི་ལུས་ཀྱི་རྣམ་པ་འཆར་ཏེ། དེའང་བར་དོའི་སྟོད་ལ་འདིའི་སྣང་བ། བར་དུ་འདི་དང་ཕྱི་མའི་སྣང་བ་འདྲེས་མ། ཐ་མར་ཕྱི་མའི་སྣང་བ་ཤས་ཆེར་འཆར་བར་གསུངས་པ་ཡིན་ནོ། །འགའ་ཞིག་ནི་བར་དོའི་རྟགས་དྲུག་སོགས་འཆད་ཀྱང་ལས་བཟང་ངན་གྱིས་བག་ཆགས་ཀྱི་སྣང་བ་འཆར་བས་གཅིག་ཏུ་ངེས་པ་མེད་ལ། དེའང་རྨི་ལམ་གྱི་སྣང་བ་ལྟ་བུ་སྣང་བ་ཐམས་ཅད་མ་ངེས་ཤིང་ཤིན་ཏུ་མི་བརྟན་པ་སྐད་ཅིག་ལ་འཆར་ཞིང་སྐད་ཅིག་ལ་ནུབ་པ་འབྱུང༌། བར་དོའི་ལུས་དེའི་ཚེ་ཚད་ཞག་བདུན་ཕྲག་རེ་ཡིན་ལ། བདུན་ཕྲག་རེ་ནས་སྐྱེ་སྲིད་འཛིན་མ་ནུས་ན་ཅུང་ཟད་བརྒྱལ་བ་ལྟ་བུའི་འཆི་ཆུང་རེ་བྱས་ནས་དེ་མ་ཐག་བར་དོའི་ལུས་རེ་ལེན་པ་ཡིན་ལ། དེ་ལྟར་བྱས་པའི་ཐ་མ་ཚེ་ཚད་རིང་མཐའ་བདུན་ཕྲག་བདུན་ཏེ་ཞག་བཞི་བཅུ་ཞེ་དགུ་འདས་ནས་འོད་གསལ་དང་སྒྱུ་མའི་སྐུར་ལྡང་ནུས་པའི་རང་དབང་འདུ་བ་ཞིག་ཡིན་ན་མ་གཏོགས་སྐྱེ་བ་བཟང་ངན་གང་ལེན་ཡང་མི་ལེན་མི་སྲིད་ཅིང་མི་ལེན་པའི་དབང་མེད་པ་ཡིན་ལ། དེའང་སྐྱེ་གནས་བཞི་ལས། བརྫུས་ཏེ་སྐྱེ་ན་གནས་ལ་སྲེད་པ་སྐྱེ། དྲོད་གཤེར་ལས་སྐྱེ་ན་དྲི་དང་རོ་ལ་སྲེད་པ་སྐྱེ། མངལ་དང་སྒོ་ང་ལས་སྐྱེ་ན་ཕོ་མོ་འདུ་འཕྲོད་བྱེད་པ་ལ་ཆགས་སྡང་སྐྱེ། དེའང་ཕོར་སྐྱེ་ན་མོ་ལ་ཆགས་ཤིང་ཕོ་ལ་སྡང་སེམས་དང༌། མོར་སྐྱེ་ན་ཕོ་ལ་ཆགས་ཤིང་མོ་ལ་སྡང་སེམས་སྐྱེ། དེའང་སྐྱེ་གནས་ལ་ཆགས་སྡང་སྐྱེས་མ་ཐག་བར་དོའི་ལུས་དེའི་འཆི་བའི་རྐྱེན་བྱས་ནས་ཅུང་ཟད་བརྒྱལ་བ་ལྟར་ཤི་ནས་སྐྱེ་སྲིད་འཛིན་པ་ཡིན་ནོ། །དེའང་ཕྱི་མའི་སྣང་བ་འཆར་བའི་ཐོག་མར་དམྱལ་བར་སྐྱེ་ན་འོད་ནག་པོ། ཡི་དྭགས་ལ་དུ་བ་ལྟ་བུ། དུད་འགྲོ་ལ་ཆུའི་ཁ་དོག་ལྟ་བུ། འདོད་ཁམས་པའི་ལྷ་མི་ནི་གསེར་གྱི་ཁ་དོག་ལྟ་བུ།

གཟུགས་ཁམས་པ་ནི་དཀར་པོའི་སྣང་བ་འབྱུང་ལ། ལྷའི་བར་སྲིད་ནི་མགོ་སྟེང་དུ་བསྟན་ལ་འགྲོ། མི་དང་དུད་འགྲོ་དང་ཡི་དྭགས་རྣམས་ཀྱི་བར་སྲིད་ནི་མགོ་འཕྲེད་དུ་བསྟན་ནས་འགྲོ། དམྱལ་བའི་བར་སྲིད་ནི་སྤྱིའུ་ཚུགས་སུ་འགྲོ་བར་གསུངས་པ་དང༌། འགའ་ཞིག་ཏུ་ངན་སོང་གསུམ་གྱི་བར་སྲིད་སྤྱིའུ་ཚུགས་སུ་འགྲོ་བར་ཡང་གསུངས་སོ། །གཟུགས་མེད་པའི་ཁམས་སུ་སྐྱེ་ན་བར་དོར་ཤི་མ་ཐག་བར་སྲིད་ཀྱི་ལུས་མི་ལེན་པར་གང་དུ་སྐྱེ་བའི་གཟུགས་མེད་དེ་ཉིད་གྲུབ་ཅིང༌། གཟུགས་མེད་ནས་འདོད་གཟུགས་གཉིས་སུ་སྐྱེ་བ་ལ་བར་སྲིད་འབྱུང་བར་བཤད། བར་དོ་ལམ་གྱི་ཉེན་ཅན་འཇིགས་པའི་སྒྲ་བཞི་ཞེས་བྱ་བ་ས་རླུང་ལས་རི་བོ་ཉིལ་བ་ལྟ་བུའི་སྒྲ། ཆུ་རླུང་ལས་རྒྱ་མཚོ་འཆོལ་བ་ལྟ་བུའི་སྒྲ། མེ་རླུང་ལས་སྟོང་གསུམ་མེས་འཚིག་པ་ལྟ་བུའི་སྒྲ། རླུང་གི་རླུང་ལས་དུས་ཀྱི་རླུང་ཆེན་ལྟ་བུའི་སྒྲ་རྣམས་དང༌། ཡ་ང་བའི་གཡང་ས་གསུམ་ནི། ཞེ་སྡང་གཏི་མུག་འདོད་ཆགས་གསུམ་གྱི་རང་སྣང་ལས་གཅོང་གཡང་ཟབ་ཅིང་རྒྱ་ཆེ་བ་དཀར་ནག་དམར་པོ་དང༌། འཁྲུལ་བའི་བག་ཆགས་ཀྱི་གཟུགས་བརྙན་སྲིན་པོ་དང་གཤིན་རྗེ་ཤ་ཟ་ལ་སོགས་པ་གཤེད་མའི་ཚོགས་དང༌། གཞན་ཡང་ཆོས་ཉིད་ཀྱི་རང་འོད་སྟོང་གསུམ་འོད་ཀྱིས་ཁྱབ་པ་དང༌། ཆོས་ཉིད་ཀྱི་རང་སྒྲ་འབྲུག་སྟོང་ལྡིར་བ་ལྟ་བུ་དང༌། ཆོས་ཉིད་ཀྱི་རང་གཟུགས་ཞི་ཁྲོ་དམ་པ་རིགས་བརྒྱ་ལ་སོགས་པ་སྣ་ཚོགས་པ་འཆར་རོ། །དེ་ནས་དམྱལ་བར་སྐྱེ་ན་ལྕགས་བསྲེགས་ཀྱི་ས་གཞི། མེ་མ་མུར་གྱི་འོབས། རོ་མྱགས་ཀྱི་འདམ་ལ་སོགས་པ་མཐོང༌། ཡི་དྭགས་སུ་སྐྱེ་ན་ཡི་དྭགས་ཀྱི་རིགས་ཆེ་བ་རི་རབ་དང་ཆུང་བ་རྡུལ་ཕྲན་ཙམ་པ། དེའང་ལྟོ་བ་ཡུལ་གྲུ་ཙམ་པ། ཁ་ཁབ་མིག་ཙམ་པ། མགྲིན་པ་རྟ་རྔ་ཙམ་པ། སྐྲ་གཟེད་པ། སྐད་མི་སྙན་པ་སྒྲོག་པ། བཀྲེས་ཤིང་སྐོམ་པ། འཇིགས་ཤིང་ཡ་ང་བ་མཐོང༌། དུད་འགྲོར་སྐྱེ་ན་མུན་པའི་གླིང་ན་དུད་འགྲོའི་རིགས་བྱེ་བ་སུམ་ཅུ་སོ་དྲུག་ལ་སོགས་པ་ཆང་འགགས་ཀྱི་སྦང་མ་ཙམ་གཅིག་ལ་གཅིག་ཟ་བ་སྐད་མི་གཅིག་པ་སྒྲོག་པ།

མགོ་བརྙན་རྣམ་པ་སྣ་ཚོགས་པ་མཐོང༌། ལྷ་མིན་དུ་སྐྱེ་ན་རི་རབ་ཀྱི་ཁོང་གསེང་ན་རིན་པོ་ཆེའི་ཁང་པ་དང་ས་གཞི་སོགས་དང༌། གོ་ཁྲབ་གྱོན་པ་དང་འཐབ་ཅིང་རྩོད་པ་དང༌། གཡུལ་གཤོམ་པ་དང༌། གཅིག་ལ་གཅིག་གིས་མི་སྙན་པ་སྒྲོག་པ་དང༌། མཚང་འབྲུ་བ་དང༌། གསོད་གཅོད་བྱེད་པ་སོགས་མཐོང༌། ལྷར་སྐྱེ་ན་རིན་པོ་ཆེའི་སྐྱེད་ཚལ་དང༌། ཁང་བཟང་དང༌། ཁྲི་སྟན་དང༌། འདོད་པའི་ཡོན་ཏན་དང༌། ལྷའི་བུ་དང་བུ་མོ་མེ་ཏོག་གིས་བརྒྱན་ཅིང་གླུ་ལེན་གར་བྱེད་པ་སོགས་མཐོང༌། མིར་སྐྱེ་ན་སྐྱེ་བ་དང༌། རྒ་བ་དང༌། ན་བ་དང༌། འཆི་བ་ལ་སོགས་པ་དང༌། ཤར་ལུས་འཕགས་པོར་སྐྱེ་ན་རྟ་མཆོག་ཕོ་མོ། བྱང་སྒྲ་མི་སྙན་ན་ངང་པ་ཕོ་མོ༑ ནུབ་བ་གླང་སྤྱོད་ན་བ་གླང་ཕོ་མོ། ལྷོ་འཛམ་བུ་གླིང་ན་མི་ཕོ་མོ། དེ་བཞིན་དུ་ཞ་བོ་ཆེ་དང་སྣ་བོ་ཆེ་ལ་སོགས་པར་སྐྱེ་ནའང་དེ་རང་འདོད་པ་སྤྱོད་པར་མཐོང་ཞེས་གསུངས། ཡང་འགའ་ཞིག་ནི་ལྷར་སྐྱེ་ན་རིན་པོ་ཆེའི་ཁང་བཟང་ཁྲི་གདན་དང་བཅས་པར་ལྷའི་བུ་དང་བུ་མོ་འདོད་པ་སྤྱོད་པ། ལྷ་མིན་ལ་ནགས་ཚལ་ཉམས་དགའ་བའི་གླིང་དུ་ལྷ་མིན་ཕོ་མོ་འདུ་བ། མི་ནི་སྔར་བཤད་པ་ལྟར་དང༌། དུད་འགྲོ་ལ་ས་ཕུག་དང་གང་ཕུག །རྩྭ་དང་ལོ་མའི་ཁང་བུ། ཡི་དྭགས་ལ་སྦྲ་ནག་དང་འཕྱར་ལྡིང་ལ་སོགས་པ། དམྱལ་བར་སྐྱེ་ན་ལྕགས་ཁང་ལ་སོགས་པ་མཐོང་བར་ཡང་བཤད། དེའང་གང་དུ་སྐྱེ་བ་དེའི་སྣང་བ་ཤར་མ་ཐག་དེ་ལ་ཆགས་སྡང་དང་འཇིགས་སྣང་ཤར་བས་བྲོས་པ་ན། བརྫུས་ཏེ་སྐྱེ་ན་གནས་ལ་སྲེད་ཅིང་ཅི་རིགས་པའི་ཆགས་སྡང་གིས་ཅུང་ཟད་བརྒྱལ་ཏེ་དེ་མ་ཐག་ཀྲོང་གིས་བརྫུས་ཏེ་སྐྱེ། དྲོད་གཤེར་ལས་སྐྱེ་ན་ལྗན་ལྗིན་སོགས་ཀྱི་དྲི་དང་རོ་ཚོར་བ་ལ་སྲེད་པ་སྐྱེས་པའི་ཆགས་སྡང་གིས་བརྒྱལ་ཏེ་དེར་འཇུག །མངལ་སྒོང་ལས་སྐྱེ་ན་ཕ་མ་འདོད་པ་སྤྱོད་པ་མཐོང་བའི་ཆགས་སྡང་གིས་བརྒྱལ་ཏེ་མངལ་དུ་འཇུག་པར་བཤད་དེ། དེའང་བར་དོར་ཤི་ནས་སྐྱེ་བ་འཛིན་པའི་ཚེ་བར་དོའི་ཡིད་ལུས་ཀྱི་གཡོ་བའི་རླུང་རྣམས་ཐིམ་པའི་ཚེ་རང་སྣང་གི་ཐིམ་རིམ་འོད་གསལ་གྱི་བར་སྙེམ་ཙམ་རེ་འཆར།

དེའི་འོད་གསལ་ལས་ཉེར་ཐོབ་འཆར་བ་དང་སྐྱེ་སྲིད་འཛིན་པ་དུས་མཉམ། དེ་ལ་མཆེད་པ་སོགས་རིམ་གྱིས་ཀུན་རྟོག་བརྒྱད་ཅུ་སླར་འཆར་ལ། མིའི་སྐྱེ་བ་འཛིན་པ་ན་སྣང་བའི་བཞོན་པའི་རླུང་ལས་རྣམ་ཤེས་ཀྱི་རྟེན་བྱེད་པའི་ནུས་པ་ཁྱད་པར་ཅན་དུ་འགྱུར་བའི་རླུང་ཁམས་སྐྱེ། དེ་ལས་དེ་འདྲའི་ནུས་པ་དང་ལྡན་པའི་མེ་ཁམས། དེ་ལས་དེ་འདྲ་བའི་ཆུ་ཁམས། དེ་ལས་དེ་འདྲ་བའི་ས་ཁམས་རྣམས་རིམ་གྱིས་གྲུབ་སྟེ་འབྱུང་བ་དེ་དག་ཚོགས་པའི་ཁམས་ལས་མིའི་ལུས་དབང་པོ་དྲུག་འདུས་སུ་འགྱུར་བ་ཡིན་ནོ། །གསུམ་པ་བར་དོའི་ཉམས་ལེན་དངོས་གཞི་འཆད་པ་ལ་གཉིས། སྤྱི་དང་ཁྱད་པར་རོ། །དང་པོ་གང་ཟག་རབ་འབྲིང་ཐ་མ་གང་ཡིན་ཡང་སྐྱེས་ནས་མ་ཤིའི་བར་སྐྱེ་ཤིའི་བར་དོ་ཡིན་པས་དེ་དག་གི་ཚེ་སད་དུས་བསྐྱེད་རིམ་དང་གཏུམ་མོ་བསྒོམ་ཞིང་སྒྱུ་ལུས་ཀྱི་གདམས་པ་ཉིན་མོའི་རྣལ་འབྱོར་རྣམས་ལ་གནད་དུ་བསྣུན། གཉིད་ནས་མ་སད་ཀྱི་བར་དེ་རྨི་ལམ་བར་དོ་ཡིན་པས་འོད་གསལ་དང་རྨི་ལམ་གྱི་གདམས་པ་ལ་གནད་དུ་བསྣུན། ཤི་ནས་སྐྱེ་སྲིད་མ་བཟུང་གི་བར་སྲིད་པ་བར་དོ་ཡིན་པས་རང་དང་འཚམ་པའི་བར་དོའི་གདམས་པ་འཆད་འགྱུར་ལ་གནད་དུ་བསྣུན་དགོས་པ་ཡིན་ལ། དེའང་སད་དུས་གཏུམ་མོ་དང་སྒྱུ་ལུས། གཉིད་དུས་འོད་གསལ་དང་རྨི་ལམ་ཉམས་སུ་བླངས་པས་རང་གི་འབྲས་བུ་སོ་སོར་ཡང་ཐོབ་ལ། དེ་དག་ཐམས་ཅད་བར་དོའི་ཉམས་ལེན་གྱི་སྔོན་འགྲོར་ཡང་འགྱུར་རོ། །གཞན་ཡང་དུས་རྟག་ཏུ་སྣོད་བཅུད་ཐམས་ཅད་བར་དོའི་སྣང་བ་ཡིན་པར་ཐག་བཅད་ཅིང་དེ་དག་གི་ལམ་འཁྱེར་རྣམས་ཀྱིས་ཟིན་པར་བྱ་ཞིང་ངག་ནས་ཀྱང་བར་དོ་ཡིན་ཞེས་བརྗོད། སྔར་བཤད་པའི་ཐིམ་རིམ་དང་བར་དོའི་འབྱུང་ཚུལ་དང༌། འཆད་འགྱུར་གྱི་བར་དོའི་ཉམས་ལེན་རྣམས་ཀྱི་ཚིག་དོན་ལ་བྱང་བར་བྱ་ཞིང་དེ་དག་ཐམས་ཅད་ཉིན་རེ་བཞིན་སྦྱངས་ནས་རང་བྱན་ཚུད་པར་བྱ། དེའང་བླ་མ་གོང་མ་རྣམས་ཀྱིས་བར་དོའི་གདམས་པ་འདི་ཁྱི་དགུས་དེད་ཀྱང་ཐོན་པ་ཞིག་དགོས་གསུངས་པ་ལྟར་བྱ།

དེ་ནས་འཆི་བའི་རྟགས་རྣམས་བྱུང་བ་དང་འཆི་བླུའི་ཐབས་སོགས་བྱ། དེས་ཀྱང་མི་ལྷུས་པར་ངེས་པར་འཆི་བའི་རྟགས་མཐོང་ན་ཡོ་བྱད་ཐམས་ཅད་བླ་མ་དང་དཀོན་མཆོག་ལ་དབུལ། སེམས་ཅན་ལ་སྦྱིན་གཏོང་བྱ། དམ་ཚིག་དང་སྡོམ་པ་ཉམས་ཆགས་བཤགས་ཤིང་དབང་མནོས་ཏེ་གསོ་བའི་ཆོ་ག་སོགས་བྱ། བླ་མ་ཡི་དམ་ལ་གཏོར་མ་དང་མཆོད་པ་ཕུལ་ལ་འཆི་བ་ལམ་དུ་ལྷོང་བར་གསོལ་བ་གདབ། མཁའ་འགྲོ་དང་ཆོས་སྐྱོང་ལ་མཆོད་གཏོར་ཕུལ་ལ་དེ་ལྟ་བུའི་སྟོངས་གྲོགས་བཅོལ། ཆོས་ཐམས་ཅད་འོད་གསལ་སྟོང་པ་ཉིད་དུ་བཅུག་ཅིང་དེ་ལས་སྒྱུ་མའི་སྐུར་ལྡང་བ་སོགས་ཉམས་ལེན་རྣམས་སྦྱངས་ཤིང་གོམས་པར་བྱ། འཁོར་གཡོག་ཉེ་དུ་ལུས་དང་ལོངས་སྤྱོད་ཐམས་ཅད་ལ་མ་ཆགས་པར་བྱ་ཞིང་གང་གིའང་དགོས་པ་མེད་སྙམ་པར་ཞེ་ཐག་པ་ནས་ཐག་རྦད་ཀྱིས་བཅད་པ་གལ་ཆེའོ། །དེ་རྣམས་ནི་བར་དོའི་ཉམས་ལེན་གང་བྱེད་ཀྱང་དགོས་པ་ཡིན་ནོ། །གཉིས་པ་ཁྱད་པར་ལ་གསུམ༑ གང་ཟག་རབ་འབྲིང་ཐ་མའི་ཉམས་སུ་བླང་ཚུལ་ལོ། །དང་པོ་གང་ཟག་རབ་འོད་གསལ་ལ་གོམས་ཤིང་མྱོང་བ་ཐོབ་པ་དག་གིས་ནི་འཆི་བ་འོད་གསལ་དང་བསྲེ་བ་སྟེ། རགས་པ་དང་ཕྲ་བ་ལ་སོགས་པའི་ཐིམ་རིམ་རྣམས་རིམ་གྱིས་འཆར་བའི་ཚེ་རང་ཉིད་ཡི་དམ་དུ་གསལ་བཏབ་ནས་མཆོད་བསྟོད་བཟླས་པའི་མཐར་ཐུག་པར་བྱས་པའི་མཐར་རིལ་འཛིན་ནམ་རྗེས་གཞིག་གི་རྣལ་འབྱོར་གྱིས་ཆོས་ཐམས་ཅད་འོད་གསལ་སྟོང་པ་ཉིད་དུ་བཅུག་ལ། དེའི་ངང་ལས་སེམས་མ་ཡེང་བར་མཉམ་པར་བཞག་པའི་ངང་ལས་སྣང་མཆེད་ཐོབ་གསུམ་ཐིམ་པའི་ཚེ་དེ་དག་ངོས་བཟུང་ལ་སྟོང་པ་ཐ་མའི་ཚེ་འཆི་བ་འོད་གསལ་དོན་དམ་པའི་འོད་གསལ་དུ་བསྐྱེད་དེ་མཉམ་པར་བཞག་ཅིང༌། དེ་ལས་ལྡང་བའི་ཚེ་འོད་གསལ་ལས་མ་གཡོས་བཞིན་དུ་དེའི་རླུང་སེམས་ཙམ་ལས་གྲུབ་པའི་སྒྱུ་ལུས་སུ་དངོས་སུ་ལྡང་སྟེ་དེའི་ངང་ལས། དེའང་བསམ་གཏན་རིལ་འཛིན་དང་རྗེས་གཞིག་གང་རུང་གིས་འོད་གསལ་དུ་བཅུག་ནས་བསྒོམས་པས་དེ་མ་ཐག་དོན་གྱི་འོད་གསལ་མངོན་དུ་བྱས་པའི་མཐར་མི་སློབ་པའི་ཟུང་འཇུག་གི་སྐུ་སྐད་ཅིག་ལ་མངོན་དུ་བྱེད་པ་ཡིན་ནོ། །ཡང་སྐབས་འདིར་འོད་གསལ་གྱི་ལམ་ལ་མ་གོམས་ཀྱང་སྒོམ་མེད་འབྲིང་པོ་མངོན་དུ་གྱུར་བའི་གང་ཟག་གིས་ཀྱང་འཆི་བ་འོད་གསལ་ཤར་མ་ཐག་འོད་གསལ་མ་བུ་འདྲེས་ཏེ་ཐམས་ཅད་ཡེ་ཤེས་ཆེན་པོའི་ཀློང་འབྱམས་སུ་གྱུར་ཏེ།

རྣམ་སྨིན་ལུས་རྒྱ། བག་ཆགས་སྣང་རྒྱ། རྣམ་ཤེས་སེམས་རྒྱ་གསུམ་གྲོལ་བ་དང་སངས་རྒྱས་ཀྱི་ཡོན་ཏན་ཐམས་ཅད་དུས་གཅིག་ལ་རྫོགས་པར་འགྱུར་རོ། །གཉིས་པ་གང་ཟག་འབྲིང་སྒྱུ་ལུས་ལ་གོམས་ཤིང་མྱོང་བ་ཐོབ་པ་དག་གིས་བར་དོ་སྒྱུ་ལུས་དང་བསྲེ་བ་ནི་རགས་པ་དང་ཕྲ་བའི་འཆི་ལྟས་ཤར་བ་རྣམས་ལེགས་པར་ངོས་བཟུང་ནས། རང་ཡི་དམ་དུ་གསལ་བཏབ་སྟེ་མཆོད་བསྟོད་བཟླས་པའི་བར་བྱས་ལ། རྗེས་གཞིག་གམ་རིལ་འཛིན་གྱིས་འོད་གསལ་དུ་བཅུག་ལ་དེའི་ངང་ལས་མ་ཡེང་བར་མཉམ་པར་བཞག་ནས་སྣང་མཆེད་ཐོབ་གསུམ་ཐིམ་པའི་ཚེ་ངོས་བཟུང་ལ། གང་ཟག་འདིས་འཆི་བ་འོད་གསལ་དོན་གྱི་འོད་གསལ་དུ་སྐྱེད་པ་དང་དེ་ལས་རླུང་སེམས་ཙམ་གྱི་སྒྱུ་མའི་སྐུར་དངོས་སུ་ལྡང་བ་མི་ནུས་པས། སྟོང་བཞིའི་མཐའི་འཆི་བ་འོད་གསལ་རང་ངོ་ཤེས་པར་བྱས་ལ་དེའི་སྟེང་དུ་མཉམ་པར་བཞག་ནས་དེ་ལས་ལྡང་བར་རྩོམ་པའི་རྣམ་རྟོག་གི་རླུང་གཡོས་པ་ན་སྔར་གྱི་སྦྱངས་སྟོབས་དང༌། འཕེན་པ་ལ་བརྟེན་ནས་སྒྱུ་མ་ལྟ་བུའི་ལྷ་སྐུར་ལངས་ཏེ་བར་དོའི་འཁྲུལ་སྣང་གང་ཤར་ཡང་རྟེན་དང་བརྟེན་པར་བསྐྱེད་ནས་དེ་དག་རིལ་འཛིན་ནམ་རྗེས་གཞིག་གིས་འོད་གསལ་དུ་བསྡུས་ལ་མཉམ་པར་བཞག །ཡང་དེ་ལས་ལྡང་བ་ན་ལྷ་སྐུ་སྒྱུ་མར་ལྡང་བ་སོགས་འཇུག་ལྡང་ལ་སྦྱང་ཞིང༌། ཚུལ་དེ་འདྲ་བས་ཞག་ཞེ་དགུ་མ་རྫོགས་ཀྱི་བར་དུ་བར་དོའི་འཁྲུལ་བ་བཀག་སྟེ་ཉམས་སུ་བླངས་ནས། ཞག་ཞེ་དགུའི་ཐ་མར་བབ་པའི་ཚེ་འོག་མིན་ནམ་སྔགས་སྤྱོད་པའི་ཞིང་དུ་སྐྱེ་བའི་འཕེན་པ་དྲག་པོ་དང་བཅས་ཏེ་བར་དོའི་ཡིད་ལུས་དེ་ཉིད་འཆི་བའི་ཚེ། འཆི་བའི་སྟོང་པ་བཞི་ལམ་དུ་ཁྱེར་ནས་འཕོ་བའི་མཚམས་སྦྱོར་རམ་འོད་གསལ་དང་སྒྱུ་ལུས་ཀྱི་འཇུག་ལྡང་གོང་ལྟར་བྱས་པས། བྱང་ཆུབ་སེམས་དཔའ་དྲན་ཤེས་བཞིན་དང་ལྡན་པས་སྤྲུལ་པ་ལྟ་བུའི་སྐྱེ་སྲིད་བཟུང་སྟེ་རྟེན་དེ་ལ་ཉམས་སུ་བླངས་པས་ཡོན་ཏན་ཐམས་ཅད་རྫོགས་ཏེ་འཚང་རྒྱ་བ་ཡིན་ནོ། །གསུམ་པ་གང་ཟག་ཐ་མ་འོད་གསལ་དང་སྒྱུ་ལུས་ལ་མྱོང་བ་མ་ཐོབ་པས་ཉམས་སུ་བླང་བ་ནི་གསུམ།

བར་དོ་བཟུང་ཞིང་ལམ་དུ་འཁྱེར་བ། ལྷ་བསྒོམ་ཞིང་མངལ་སྒོ་དགག་པ། མངལ་གདམ་ཞིང་སྐྱེ་བ་བླང་བའོ། །དང་པོ་གང་ཟག་ཐ་མ་ཉམས་ལེན་ལ་གོམས་འདྲིས་ཆུང་བ་དག་གིས་འཆི་བ་འོད་གསལ་ལ་ཆོས་སྐུ་དོན་དམ་བདེན་པ་རྟོགས་པ་དང་སྒྱུ་ལུས་ལོངས་སྐུར་གྲོལ་བ་སོགས་མི་ནུས་པས། འོད་གསལ་དང་སྒྱུ་ལུས་འདུན་པའི་སྟོབས་ཀྱིས་བཟུང་ཞིང་བར་དོ་འདུན་པའི་སྟོབས་ཀྱིས་བཟུང་སྟེ་མན་ངག་སྒོམ་དགོས་པས། ཐོག་མར་འཆི་བ་ལ་ཉེ་བའི་ཚེ་རགས་པ་དང་ཕྲ་བའི་ཐིམ་རིམ་རྣམས་ངོ་ཤེས་པར་བྱས་ལ་འདི་དང་འདིའོ་སྙམ་དུ་ངེས་ཤེས་བསྐྱེད་ནས་འཆི་བའི་ཚེ་འཆི་བ་འོད་གསལ་ངོས་ཟིན་པར་བྱས་ལ་དེའི་ངང་ལ་ཅི་ནུས་སུ་མཉམ་པར་འཇོག །དེ་ལས་བར་དོ་ཤར་བའི་ཚེ་དེ་ཉིད་ངོས་ཟིན་པར་བྱས་ལ་མན་ངག་བསྒོམ་པར་བྱའོ་སྙམ་དུ་འཕེན་པ་དྲག་ཏུ་བཏང་ཞིང་འདུན་པ་གཏད། འཆི་བའི་ཚེ་དགེ་སྦྱོར་གང་ཡོད་པ་དེའི་ཐོག་ཏུ་བཞག་ལ་མཚམས་སྦྱོར་ངན་པ་དང་འཁྲུལ་རྟོག་ཉོན་མོངས་ཀྱི་རྣམ་རྟོག་མ་སྐྱེས་པར་འཆིའོ། །དེ་ནས་འོད་གསལ་ཤར་བའི་ཚེ་རང་གིས་ངོས་ཟིན་པའམ་གྲོགས་ཀྱིས་བརྡ་སྤྲད་ལ་ཅི་གནས་སུ་མཉམ་པར་བཞག་ཅིང་དེའི་མོད་ལ་བར་དོ་ཤར་ཏེ་ལུས་ཐོགས་པ་མེད་པ་དང༌། ཡུད་ཙམ་ལ་མང་དུ་འཁོར་བ་དང༌། དྲི་ཟོས་ནས་ལུས་བརྟས་པར་བྱེད་པ། རང་དང་རིགས་མཐུན་པ་མཐོང་བ། ཤི་བ་ཤེས་ཤིང་རང་གི་རོ་ཡང་མཐོང་ལ་རང་ལུས་ཀྱང་ཡོད་པའི་སྣང་བ་འབྱུང་བས་དེའི་ཚེ་ང་ཤི་བར་འདུག་འདི་བར་དོའི་སྣང་བར་འདུག་སྙམ་དུ་ངོ་ཤེས་པར་བྱ། འཇིགས་པའི་སྒྲ་བཞི་དང༌། ཡ་ང་བའི་གཡང་ས་གསུམ་དང༌། འཁྲུལ་བའི་འཇིགས་སྐྲག་རྣམས་འབྱུང་བའི་ཚེ་འདི་རྣམས་བར་དོའི་འཁྲུལ་སྣང་ཡིན། བདེན་པར་མ་གྲུབ། བར་དོ་ལ་གདོས་བཅས་ཀྱི་ལུས་མེད་པས་ལུས་འདི་རླུང་སེམས་ཙམ་ལས་གྲུབ་པའི་ཡིད་ལུས་ཡིན་པས་ཅི་བྱས་ཀྱང་བཏུབ། བར་དོར་སས་མནན། མེས་འཚིག །ཆུས་ཁྱེར། རླུང་གིས་གཏོར། གཡང་ལ་ལྷུང༌། ཤ་ཟ་དང་གཤིན་རྗེ་ལ་སོགས་པས་ཟོས་པ་སུ་ཞིག་ཡོད་སྙམ་དུ་བློས་ཐག་བཅད་ལ་ཡ་ང་བ་དང་མི་ཕོད་པ་ཐམས་ཅད་ལ་ཐོག་བརྫིས་བྱ་བ་སོགས་རྨི་ལམ་གྱི་སྐབས་ཡ་ང་བ་སྤོང་ཞིང་སྒྱུ་མར་སློབ་པའི་དུས་ལྟར་བྱས་ལ་འཇིགས་སྐྲག་སེལ།

གཞན་ཡང་འཁྲུལ་སྣང་ཅི་ཤར་ཡང་ཐམས་ཅད་བདེན་མེད་སྒྱུ་མ་ལྟ་བུར་བསམས་ཤིང་སྐྱེ་མེད་འོད་གསལ་ཕྱག་རྒྱ་ཆེན་པོའི་ངང་དུ་མཉམ་པར་བཞག་ཅིང་ལམ་དུ་བསླབ་བར་བྱའོ། །གཉིས་པ་ལྷ་སྒོམ་ཞིང་མངལ་སྒོ་དགག་པ་ནི། དེ་ལྟར་བར་དོ་ལ་བར་དོ་ཡིན་པར་ངོ་ཤེས་པར་བྱས་ནས་རང་ལུས་ཡི་དམ་གྱི་ལྷར་གསལ་བཏབ། སླར་ཡང་བར་དོའི་སྣོད་བཅུད་རྣམས་རྟེན་དང་བརྟེན་པའི་དཀྱིལ་འཁོར་དུ་གསལ་བཏབ་ལ་རྗེས་གཞིག་གམ་རིལ་འཛིན་གྱིས་འོད་གསལ་དུ་བཅུག་ལ་དེའི་ངང་དུ་ཅི་གནས་སུ་མཉམ་པར་འཇོག །ཡང་འཁྲུལ་སྣང་འཆར་དུ་རྩོམ་པ་ན་གོང་ལྟར་རྟེན་དང་བརྟེན་པར་བསྐྱེད་ཅིང་འོད་གསལ་དུ་འཇུག་ལྡང་བྱ། སྐྱེ་གནས་མཐོང་ཞིང་ཆགས་སྡང་གི་རྟོག་པ་སྐྱེ་བ་ན་དེ་དག་བླ་མ་ཡབ་ཡུམ་དུ་བསྒོམས་ལ་གསོལ་བ་གདབ་ཅིང་ཆགས་གྲོལ་གྱི་གདམས་པ་ཞུ་སྙམ་དུ་བསམ། ཡང་ན་ཡི་དམ་ཡབ་ཡུམ་དུ་བསྒོམས་ལ་དབང་བླང་ཞིང་ཉམས་བདེ་སྟོང་དུ་བསྐྱང༌། ཡང་ན་ཆགས་སྡང་གི་ཡུལ་དེ་བདེན་མེད་སྒྱུ་མ་ལྟ་བུར་ཐག་བཅད་ལ་སྐྱེ་མེད་གནས་ལུགས་ཀྱི་ལྟ་བ་བསྐྱེད་ནས་དེའི་རང་བཞིན་ཕྱག་རྒྱ་ཆེན་པོ་བསྒོམ། ཡང་ན་སྔར་ཡང་ཆགས་སྡང་གི་རྟོག་པ་འདིས་འཁོར་བར་འཁྱམས་པའི་རྒྱུ་བྱས་པ་ཡིན། ད་ནི་ཅི་ལ་ཐུག་ཀྱང་ཆགས་སྡང་མི་བྱ་སྙམ་དུ་ཐག་བཅད་ལ་བར་དོའི་ཉམས་ལེན་ལ་འབད་པར་བྱའོ༑ ༑དེ་ལྟར་བདུན་ཕྲག་དང་པོའི་རིང་འབད་པས་ཉམས་སུ་བླངས་པས་མངལ་སྒོ་ཁེགས་པར་འགྱུར་ལ་བདུན་ཕྲག་དང་པོའི་རིང་མངའ་སྒོ་ཁེགས་ན་བདུན་ཕྲག་གཉིས་པ་ཕན་ཆད་ཁེགས་པ་ལ་ཚེགས་མི་འབྱུང་ངོ། །དེ་ལྟར་ཞག་ཞེ་དགུའི་རིང་ཉམས་སུ་བླངས་ན་བར་དོ་རྟེན་བཟང་ཞིང་སྟོབས་ཆེ་བའི་གནད་ཀྱིས་ས་ལམ་མཐའ་དག་རྫོགས་ནས་སྨོན་ལམ་གྱི་སྟོབས་ཀྱིས་སྐྱེ་བ་ལེན་པ་ལ་ལས་དབང་ངན་པའི་སྟོབས་ཀྱིས་སྐྱེ་གནས་ངན་པར་སྐྱེ་བའི་སྒོ་ཁེགས་པར་འགྱུར་རོ། །གསུམ་པ་མངལ་གདམས་ཤིང་སྐྱེ་བ་བླང་བ་ནི། འོག་མིན་ལ་སོགས་པ་དག་པའི་ཞིང་གང་དུ་སྐྱེ་བར་འདོད་པ་དེར་བརྫུས་ཏེ་སྐྱེ་བའི་འཕེན་པ་དྲག་པོ་བཏང་ལ་འཕོ་བའི་མན་ངག་གིས་མཚམས་སྦྱར་བས་སྒྱོགས་ཀྱི་འཁྲུལ་འཁོར་གྱིས་རྡོ་འཕངས་པ་ལྟར་ཞིང་དེར་ངེས་པར་འཕོ་ནུས་ལ།

ཡང་དེ་ཙམ་མི་ནུས་ཀྱང་སྔགས་སྤྱོད་ཅིང་གཞན་དོན་ནུས་པའི་རིག་འཛིན་དུ་སྐྱེ་བར་འདོད་ནའང་དེ་ལྟ་བུའི་འཕེན་པ་བྱ་ཞིང༌། སྔར་བཤད་པའི་ངན་སོང་གསུམ་དང༌། ལྷ་མིན་དང༌། ལྷ་ལ་སོགས་པའི་སྐྱེ་གནས་ཀྱི་མཐོང་སྣང་བྱུང་བ་རྣམས་འདི་དང་འདི་ནི་དེ་དང་དེ་དག་ཏུ་སྐྱེ་བའི་སྣང་བ་ཡིན་སྙམ་དུ་སྤངས་ལ། སྐྱེ་གནས་བཟང་པོར་སྐྱེ་ཞིང་དེའང་རྡོ་རྗེ་ཐེག་པའི་ལམ་ཉམས་སུ་ལེན་པའི་སྐལ་པ་ཅན་དུ་སྐྱེ་བའི་བསམ་སྦྱོར་དྲན་འདུན་གྱི་སྨོན་ལམ་བཟང་པོའི་མཚམས་སྦྱོར་དང་བཅས་ཏེ་དྲན་ཤེས་བཞིན་དང་ལྡན་པས་མངལ་བཟང་པོའི་ཉམས་སྣང་གཙུག་ལག་ཁང་ངམ། མཆོད་རྟེན། རྒྱལ་པོའི་ཕོ་བྲང་ལ་སོགས་པའི་སྣང་བ་དེར་སྐད་ཅིག་ལ་ཐེ་ཚོམ་མེད་པར་ཞུགས་པས་རིགས་མཐོ་ཞིང་གཙང་བ་མི་ལུས་སྐྱོན་མེད་ཆོས་སྒྲུབ་པའི་རིགས་སུ་ངེས་པར་སྐྱེ་བ་གདོན་མི་ཟ་བ་ཡིན་ནོ། །བར་དོའི་གདམས་པའི་དངོས་གཞི་ཉམས་ལེན་གྱི་གཙོ་བོ་ནི། རབ་ཀྱིས་འཆི་བ་ཆོས་སྐུར་ལམ་དུ་འཁྱེར་བ། འབྲིང་གིས་བར་དོ་ལོངས་སྐུར་ལམ་དུ་འཁྱེར་བ། ཐ་མས་སྐྱེ་བ་སྤྲུལ་སྐུར་ལམ་དུ་འཁྱེར་བ་ཡིན་ནོ། །དེ་ལྟར་བར་དོའི་གདམས་པ་ལ་གནད་དུ་བསྣུན་པས་རབ་ཀྱིས་བར་དོ་བརྒྱུད་མི་དགོས་པར་འཆི་བ་འོད་གསལ་ཆོས་སྐུ་དོན་དམ་བདེན་པ་མངོན་དུ་བྱས་ཏེ་འཚང་རྒྱ། འབྲིང་གིས་འཆི་བ་འོད་གསལ་ཆོས་སྐུའི་ངང་ནས་ཟུང་འཇུག་སྒྱུ་མ་ལྟ་བུའི་ལོངས་སྐུར་ལངས་ཏེ་སྐྱེ་བའི་འཁྲུལ་འཁོར་འཛིན་མི་དགོས་པར་གྲོལ་བར་འགྱུར། ཐ་མས་ཀྱང་ལས་ཀྱི་དབང་དུ་སོང་བའི་སྐྱེ་གནས་ངན་པར་མི་སྐྱེ་བར་ལུས་རྟེན་རྣམ་པར་དག་པ་འགྱུར་བ་སོགས་གསུངས་པའི་ཕྱིར་རོ།། །། ༈ །གསུམ་པ་རྗེས་ལའང་གཉིས།་་་ཉམས་ལེན་སྐྱོང་ཚུལ་དང་དྲོད་ཐོབ་ནས་སྤྱོད་པ་བྱ་ཚུལ་ལོ།་་༌།དང་པོ་ཉམས་ལེན་སྐྱོང་ཚུལ་ནི།་་་དེ་ལྟར་རྩ་བའི་ཆོས་བཞི་ཡན་ལག་གི་ཆོས་གཉིས་དང་བཅས་པ་སློབ་དཔོན་མཚན་ལྡན་མྱོང་བ་ཅན་གྱིས་སློབ་མ་དད་བརྩོན་དང་ལྡན་པ་ལ་བྱས་ལོ་ཐོས་ལོ་སློབ་དཔོན་གྱིས་བཤད་དོ་བཏབ་བོ། །སློབ་མས་ཐོས་སོ་ཐོབ་བོ་ཞེས་པའི་མིང་སྙན་ལ་བདག་གིར་མ་བགྱིས་པར་མྱོང་བ་ཐོན་ངེས་ཤེས་པ་ཞིག་གནད་དུ་སྨིན་པར་བྱས་རྗེས།

དེ་ཙམ་དུ་མ་བཞག་པར་ཚེ་དང་སྒྲུབ་པ་མཉམ་པར་བྱེད་ཅིང་གྱོང་ལྟོ་གོས་གཏམ་གསུམ་ལ་བསྐུར་ནས་ཉམས་སུ་ལེན་པའི་གོ་ཆ་བརྟན་པོ་བགོས་ཤིང༌། ཁྱད་པར་ལམ་གྱི་གྲོགས་སྐྱེས་བུ་གསུམ་གྱི་ལམ་རིམ་ཉམས་སུ་བླང་བ་ཡང་གལ་ཆེ་སྟེ། འདི་ལྟ་བུའི་གདམས་པ་ཉམས་སུ་ལེན་པའི་ཚེ་ལམ་ཉམས་སུ་ལེན་མི་ནུས་ཤིང་ཚེ་གཅིག་གིས་སངས་རྒྱས་མི་འགྲུབ་སྙམ་པའི་བློ་ཞུམ་པ་སྐྱེས་ན་དལ་འབྱོར་རྙེད་དཀའ་ཞིང་རྙེད་པ་དོན་ཆེ་ཚུལ་བསམ། ཚེ་འདིའི་འདོད་བློ་སྐྱེས་ན་མི་རྟག་ཅིང་འཆི་བ་བསམ། འཁོར་བ་ལ་བདེ་བའི་བསམ་པ་སྐྱེས་ན་འཁོར་བའི་སྡུག་བསྔལ་བསམ། དགེ་སྡིག་གི་བླང་དོར་ལ་འབད་འབུངས་ཆུང་ན་རྒྱུ་འབྲས་ལ་ངེས་ཤེས་སྐྱེད། རང་ཉིད་གཅིག་པུ་ཞི་བདེ་དོན་གཉེར་གྱི་བསམ་པ་སྐྱེས་ན་བྱམས་སྙིང་རྗེ་བྱང་ཆུབ་ཀྱི་སེམས་རྣམ་པ་གཉིས་བསྒོམ། དེའི་རྗེས་ཐུན་མོང་མ་ཡིན་པའི་སྔོན་འགྲོ་རྣམས་ཉིན་མཚན་ཐུན་དྲུག་གམ། བཞིའམ། གཉིས་སུ་བྱས་པའི་ཐུན་འགོ་རྣམས་སུ་དེས་འོང་དེས་ཆོག་མི་བྱ་བར་རང་རྒྱུད་ལ་འདྲེ་ངེས་ཤེས་པ་རེ་བསྒོམ། ཐུན་གྱི་དངོས་གཞི་ཐམས་ཅད་ལའང་ཐུན་རེ་རེའང་ཆ་གསུམ་དུ་བྱས་པའི་ཆ་སྔ་མ་གཉིས་ལ་གཏུམ་མོ་ལ་གནད་དུ་བསྣུན། ཆ་ཕྱི་མ་ཉིན་མོ་སྒྱུ་ལུས་སྦྱང༌། མཚན་མོ་འོད་གསལ་དང་རྨི་ལམ་འཛིན། དེའང་ཉིན་མོ་གཏུམ་མོ་བསྒོམས་པའི་རྗེས་སུ་རླུང་སྦྱོར་དང་བཅས་པས་སྒྱུ་ལུས་འོད་གསལ་དུ་འཇུག་ཅིང་སྒྱུ་མར་ལྡང་བ་སོགས་འབད་དེ་བསྒོམ། མཚན་མོ་གཏུམ་མོ་བསྒོམས་པའི་མཐར་རླུང་རྩོལ་དང་བཅས་པས་ཆོས་ཐམས་ཅད་འོད་གསལ་དུ་བཅུག་སྟེ་སྟོང་བཞི་ངོས་བཟུང་ལ་དེའི་ཐ་མའི་འོད་གསལ་ངོས་ཟིན་པར་བྱས་ཏེ་ཅི་ནུས་སུ་འཇོག །ཅི་ནས་ཀྱང་རྨི་ལམ་འཆར་ན་རྨི་ལམ་གྱི་འཁྲུལ་སྣང་འོད་གསལ་དུ་འཇུག་ཅིང་སྒྱུ་མ་ལྟ་བུའི་ལྷའི་སྐུར་ལྡང་བ་ལ་གཙོ་བོར་བསླབ་ཅིང་རྨི་ལམ་སྤྲུལ་བསྒྱུར་ཞིང་ཁམས་སྦྱོང་བ་སོགས་བྱ། དེ་རྣམས་ཀྱང་ཧོལ་རྒྱུག་ཡིན་རློམ་འོལ་ཚོད་མི་བྱ་བར་སྔར་གདམས་པ་སོ་སོའི་སྐབས་བཤད་པ་ལྟར་ཞིབ་ཆ་ཟུར་ཐོན་པར་བྱས་ལ་བསྒོམས་པས་ཕྱིས་ཀྱང་མྱོང་བ་ལ་ཞིབ་ཆ་ཞིག་ཡོང་བ་ཡིན།

ཉིན་མཚན་གྱི་ཐུན་མཚམས་ཐམས་ཅད་དུ་བར་དོའི་ཉམས་ལེན་རྣམས་བྱང་བར་སྦྱངས་ཤིང་འཆི་རྟགས་དང་ཐིམ་རིམ་བར་དོ་འཆར་ཚུལ་དང་ངོས་འཛིན་སོགས་བར་དོའི་ཆོས་ཐམས་ཅད་ལ་རང་བྱན་ཚུད་ཅིང་ངེས་པ་རྙེད་པར་བྱ། འཕོ་བ་ནི་ལམ་དེ་རྣམས་ལ་མྱོང་བ་མ་ཐོབ་པའམ་བསྒོམ་པའི་ལོང་མེད་པར་འཆི་ན་ལམ་གྱི་བསུ་སྐྱེལ་ཡིན་པས་ལན་གཅིག་རྟགས་ཐོན་པར་སྦྱངས་རྗེས་ཟླ་བ་རེ་ལ་ལན་གསུམ་རེ་ཙམ་མ་བརྗེད་པར་སྦྱང་དགོས་པ་ཡིན་ནོ། །ལར་ཡང་གཏུམ་མོའི་གདམས་པ་ལ་བརྟེན་ནས་རླུང་དབུ་མར་ཞུགས་གནས་ཐིམ་གསུམ་དང༌། སྟོང་པ་བཞི་དང༌། དགའ་བ་བཞི་མ་ཤར་ན་འོད་གསལ་གྱི་སྔོན་དུ་གཉིད་ཀྱི་སྟོང་བཞི་ངོས་མི་ཟིན་ཅིང་རླུང་དབུ་མར་མ་བརྟན་པས་འོད་གསལ་ལ་མཉམ་པར་འཇོག་ཏུ་མི་བཏུབ་ཅིང་ཉིང་འཁྲུལ་གྱི་དབང་དུ་འགྲོ། གཏུམ་མོའི་བདེ་སྟོང་གི་རྟོགས་པ་རྗེས་མཐུན་པ་ཙམ་མ་སྐྱེས་ན་འོད་གསལ་ངོས་མི་ཟིན། གཏུམ་མོའི་སྟོང་བཞི་ཉམས་སུ་མ་མྱོང་ན་རྨི་ལམ་གྱི་ཐིམ་རིམ་ངོས་མི་ཟིན་ཅིང་དེ་དག་རླུང་སྟོབས་ཀྱིས་རང་དབང་ཅན་དུ་མི་ཟིན་པས་དེའི་མན་ངག་ཚུལ་བཞིན་སྒོམ་པར་ཡང་མི་ནུས། གཏུམ་མོའི་དགའ་བ་བཞི་དང་སྟོང་པ་བཞི་ཉམས་སུ་མ་མྱོང་ན་སྒྱུ་ལུས་ཀྱི་སྐབས་འོད་གསལ་དུ་འཇུག་པ་དང་དེ་ལས་རླུང་སེམས་སྒྱུ་མའི་སྐུར་ལྡང་བ་ཚུལ་བཞིན་མི་ནུས། དེ་དག་མ་ནུས་པས་ཚེ་འདི་དང་བར་དོར་འཚང་རྒྱ་བ་ལྟ་ཞོག །འཆི་བ་དང་བར་དོ་རང་དབང་ཅན་དུ་ཟིན་པ་དང་དེར་མན་ངག་རྣམས་ཇི་ལྟ་བ་ཉམས་སུ་ལེན་པའང་དཀའ་བ་ཡིན་ནོ། །དེས་ན་རྩ་བ་གཏུམ་མོའི་རྟོགས་པ་རྐང་ཚུགས་པ་ཞིག་ཤིན་ཏུ་གལ་ཆེ་བས་གཙོ་བོར་གཏུམ་མོ་ལ་འབད་པར་བྱ་དགོས་སོ། །གཏུམ་མོའི་རྟོགས་པ་རྐང་མ་ཚུགས་པར་གདམས་པ་གཞན་རྣམས་ཉམས་སུ་བླངས་པས་ཡོན་ཏན་ཕྲན་བུ་རེ་སྐྱེ་བར་སྲིད་ཀྱང་མཐར་ཐུག་གི་ས་ལམ་བགྲོད་པའི་ཡོན་ཏན་སྐྱེ་དཀའ་ཞིང་ཅུང་ཟད་སྐྱེས་ཀྱང་མི་བརྟན་པས་ཐོག་མར་གཏུམ་མོའི་དྲོད་ཚད་མཐར་དབྱུང་བ་གལ་ཆེ་བ་ཡིན་ནོ། །གཉིས་པ་དེ་ལྟར་བསྒོམས་པས་ཉམས་ལེན་ལ་དྲོད་ཐོབ་ནས་བོགས་དབྱུང་ཞིང་ཉེ་རྒྱུའི་སྤྱོད་པ་སྤྱད་པ་ནི།

དེ་ལྟར་ཆོས་ལྔ་པོ་ཉམས་སུ་བླངས་པས་རང་རང་གི་སྐབས་བཤད་པའི་ཡོན་ཏན་ཕལ་ཆེར་ཐོབ་ནས་དེ་དག་གི་གེགས་སེལ་ཞིང་བོགས་འདོན་པ་དང༌། ཉེ་རྒྱུའི་སྤྱོད་པ་སྤྱད་ནས་ཟུང་འཇུག་འཇའ་ལུས་འོད་གསལ་རྡོ་རྗེའི་སྐུ་མངོན་དུ་བྱ་བ་ནི་གང་ཟག་རབ་འབྲིང་ཐ་མ་གསུམ་གྱི་དབྱེ་བས་སྤྲོས་བཅས་དང༌། སྤྲོས་མེད་དང༌། ཤིན་ཏུ་སྤྲོས་མེད་གསུམ་གང་ཡང་རུང་བའི་སྤྱོད་པ་ཟླ་བ་དྲུག་ཏུ་སྤྱད་པས་མཆོག་གི་དངོས་གྲུབ་འགྲུབ་པར་གསུངས་ལ། སྤྱིར་བཏང་དུའང་དབང་ཐོབ་ནས་རིམ་གཉིས་ལ་དྲོད་མ་ཐོབ་བར་དུ་ཀུན་ཏུ་བཟང་པོའི་སྤྱོད་པ། རིམ་གཉིས་ལ་དྲོད་ཐོབ་ནས་བརྟན་པ་མ་ཐོབ་ཀྱི་བར་གསང་སྤྱོད་སྦས་པའི་སྤྱོད་པ། དེའི་རྗེས་སྒྱུ་ལུས་དང་འོད་གསལ་མ་གྲུབ་ཀྱི་བར་ཚོགས་སྤྱོད་དང་རིག་པ་བརྟུལ་ཞུགས་ཀྱི་སྤྱོད་པ། ནུས་པ་མཆོག་ཐོབ་ནས་མི་སློབ་པའི་ཟུང་འཇུག་མ་ཐོབ་ཀྱི་བར་དུ་ཕྱོགས་ལས་རྣམ་རྒྱལ་གྱི་སྤྱོད་པ་སྤྱད་པས་ཉེ་རྒྱུའི་དགོས་པ་དཔྱིས་ཕྱིན་པ་གྲུབ་པར་གསུངས་སོ། །གཞན་ཡང་དབེན་པར་སྡོད་པ་ལ་སྐྱོ་བ་མེད་པ་བྱ་དང་རི་དྭགས་ལྟ་བུའི་སྤྱོད་པ། དུར་ཁྲོད་སོགས་གཉན་སར་ཉམ་མི་ང་བ་མི་རོ་ལྟ་བུའི་སྤྱོད་པ། འཇིག་རྟེན་གྱི་བྱ་བ་ལ་བློ་མི་འཇུག་པར་རི་དྭགས་རྨས་མ་ལྟ་བུའི་སྤྱོད་པ། བཟང་ངན་གང་བྱུང་ཡང་ཉམ་ང་མེད་པ་སེང་གེ་ལྟ་བུའི་སྤྱོད་པ། གང་ལའང་ཆགས་ཞེན་མེད་པ་རླུང་ལྟ་བུའི་སྤྱོད་པ། ཅི་ལའང་ཡིད་བརྟན་མི་བཅའ་བ་ནམ་མཁའ་ལྟ་བུའི་སྤྱོད་པ། སྤང་བླང་དགག་སྒྲུབ་བཟའ་གཏད་མེད་པ་སྨྱོན་པ་ལྟ་བུའི་སྤྱོད་པ་སྟེ། དེ་རྣམས་ནི་ཉམས་ལེན་མཐར་དབྱུང་བའི་སྤྱོད་པ་བདུན་ཞེས་བྱ་བ་ཡིན་པས་ཉམས་སུ་ལོན་པར་བྱ་དགོས་སོ། །གསུམ་པ་དེ་ལྟར་ཉམས་སུ་བླངས་པས་འབྲས་བུ་སྐྱེ་བའི་རིམ་པ་ནི། དེའང་དངོས་གྲུབ་ཐུན་མོང་བ་ལས་བཞི་དང་གྲུབ་པ་བརྒྱད་ནི་བསྐྱེད་རིམ་ཁོ་ནས་ཀྱང་འགྲུབ་ལ། མཆོག་གི་དངོས་གྲུབ་ནི་བསྐྱེད་རྫོགས་ཐུན་མོང་གི་ལམ་གྱིས་བགྲོད་དགོས་ཤིང༌།

དེའང་གང་ཟག་རབ་འབྲིང་ཐ་མས་ཚེ་འདི་དང་བར་དོ་ཕྱི་མར་མཆོག་གྲུབ་ཚུལ་སོགས་ནི་གདམས་པ་སོ་སོའི་སྐབས་སུ་བཤད་ཟིན་ལ། འདིར་གང་ཟག་ཤིན་ཏུ་དབང་པོ་ཡང་རབ་བརྩོན་པ་ཆེས་ཆེར་ཆེ་བ་དག་གིས་ཉམས་སུ་བླངས་པས་ལམ་བགྲོད་ཚུལ་ནི་གསུམ། གཏུམ་མོའི་གདམས་པ་ཁོ་ནས་ས་ལམ་བགྲོད་ཚུལ། གདམས་པ་ཐམས་ཅད་ཐུན་མོང་གིས་ས་ལམ་བགྲོད་ཚུལ། དེ་གཉིས་ཀ་དུས་རིང་ཐུང་ཇི་ཙམ་གྱིས་འགྲུབ་པར་བཤད་པའོ། །དང་པོ་གཏུམ་མོའི་གདམས་པ་ཉམས་སུ་བླངས་པས་མཆོག་གྲུབ་ཚུལ་ནི། དབང་ཐོབ་ནས་རིམ་གཉིས་དྲོད་ཅུང་ཟད་ཐོབ་ནས་རྐྱེན་བཟང་ངན་ཐམས་ཅད་ལམ་དུ་ལྷོངས་ཏེ་ཉམས་མྱོང་དང་པོ་སྐྱེ་ཞིང་དྲོད་ཆུང་ངུ་ཐོབ་པས་ཚོགས་ལམ་བགྲོད། དེ་ནས་རླུང་སེམས་དབུ་མར་ཚུད་དེ་དགའ་བཞི་ལུགས་འབྱུང་གི་རླུང་སེམས་ཀྱི་དྭངས་མ་དབུ་མའི་མར་སྣེར་བབ་སྟེ་བདེ་སྟོང་ལྷན་སྐྱེས་ཀྱི་རྟོགས་པ་སྐྱེ་ཞིང་ཟག་བཅས་རླུང་གི་ཡོན་ཏན་རྒྱས་པ་དྲོད་འབྲིང་པོ་ཐོབ་པས་སྦྱོར་ལམ་བགྲོད། དེ་ནས་ལུགས་ལྡོག་གི་དགའ་བཞིའི་ཚུལ་གྱི་དྭངས་མ་གྱེན་དུ་ལོག་སྟེ་སྤྱི་བོར་བརྟན་པས་དབུ་མའི་མདུད་པ་སོ་གཉིས་གྲོལ། ཡུལ་ཉེར་བཞིའི་རྩ་ཁམས་དྭངས། འཁོར་ལོ་དྲུག་སྒྲིབ་བྲལ་དུ་དག །རླུང་ཉི་ཁྲི་ཆིག་སྟོང་དྲུག་བརྒྱ་རིམ་གྱིས་འགག །ས་བཅུ་གཉིས་རིམ་གྱིས་འཐོབ། དེའང་ས་དང་པོ་ཐོབ་ནས་ཟག་མེད་ཀྱི་བདེན་པ་མཐོང་ཞིང་དྲོད་ཆེར་ཐོབ་པས་མཐོང་ལམ་བགྲོད། ས་ལྷག་མ་བཅུ་གཅིག་གི་སྐབས་ཡོན་ཏན་ཆེར་སྐྱེ་བས་སྒོམ་ལམ་བགྲོད། དེ་ནས་རྩ་རླུང་ཐིག་ལེའི་ཆ་ཕྲ་ཞིང་ཕྲ་བ་ཐམས་ཅད་སྒྲིབ་བྲལ་ཟག་མེད་དུ་དྭངས་པས་ཐ་མ་ལ་གདོས་བཅས་ཤ་ཁྲག་རུས་པའི་ལུས་མ་སྤངས་པར་གནས་སུ་དག་ནས་འཇའ་ལུས་ཡེ་ཤེས་ཀྱི་སྐུར་གྱུར། བྱང་སེམས་འབབ་པའི་རྩ་སོ་གཉིས་ཟག་བཅས་ཀྱི་དྲི་མ་དྭངས་པས་མཚན་སོ་གཉིས་དང་ལྡན། ཀུན་རྟོག་བརྒྱད་ཅུ་གནས་སུ་དག་པས་དཔེ་བྱད་བརྒྱད་ཅུ་དང་ལྡན། རླུང་སེམས་ཡེ་ཤེས་ཀྱི་རང་སྣང་དུ་གྱུར་པས་འོད་ཟེར་གྱི་ཚོགས་འབར།

ཨ་ཧཾ་གི་སྙོམས་འཇུག་མཐར་ཕྱིན་པས་ཁ་སྦྱོར་ཡན་ལག་བདུན་དང་ལྡན་པའི་སྐུ་གྲུབ༑ ས་བཅུ་གསུམ་པ་རྡོ་རྗེ་འཛིན་པའི་གོ་འཕང་ཐོབ་ནས་མི་སློབ་པའི་ལམ་མངོན་དུ་གྱུར། དེའང་དམིགས་པ་མེད་པའི་སྙིང་རྗེ་དང་དབྱེར་མེད་པའི་སྟོང་ཉིད་སྤྲོས་བྲལ་ཆོས་སྐུ། དེའི་རང་མདངས་བདེ་བ་ཆེན་པོའི་རང་རྩལ་མཚན་དཔེས་བརྒྱན་པར་སྣང་བ་ལོངས་སྐུ། དེའང་གང་འདུལ་དེར་སྣང་གི་སྤྲུལ་པ་སྣ་ཚོགས་སུ་བསྟན་ནས་འགྲོ་བའི་དོན་བྱེད་པ་སྤྲུལ་སྐུ། སྐུ་དེ་གསུམ་ཟག་མེད་ཀྱི་དབྱིངས་སུ་དབྱེར་མེད་པ་ནི་ངོ་བོ་ཉིད་སྐུ་སྟེ་འཁོར་བ་ཇི་སྲིད་བར་དེ་སྲིད་དུ་སྐུ་བཞིའི་རོལ་པ་ལས་མི་འདའ་བར་བཞུགས་སོ། །གཉིས་པ་གདམས་པ་དེ་རྣམས་ཐུན་མོང་གི་ལམ་བགྲོད་ཚུལ་ནི། དབང་ཐོབ་ནས་བསྐྱེད་རྫོགས་ལ་སེམས་བརྟན་ཅིང་ཟག་བཅས་ཀྱི་ཡོན་ཏན་ཐམས་ཅད་སྐྱེས་པའི་བར་ཚོགས་ལམ་བགྲོད། རླུང་དབུ་མར་ཐིམ་པའི་སྟོང་བཞི་སྐྱེད་ནུས་པ་ནས་དཔེའི་འོད་གསལ་དང་སྦས་དོན་གྱི་སྒྱུ་ལུས་ཐོབ་སྟེ་དོན་གྱི་འོད་གསལ་རྟོགས་པ་ལ་ཉེ་བའི་བར་གྱིས་སྦྱོར་ལམ་བགྲོད། དོན་གྱི་འོད་གསལ་མངོན་དུ་བྱས་མ་ཐག་ས་དང་པོ་ཐོབ་ཅིང་མཐོང་ལམ་བགྲོད། དེ་ནས་སློབ་པའི་ཟུང་འཇུག་ཐོབ་པ་ལ་ཉེ་བའི་བར་གྱིས་ས་བདུན་པ་མན་ཆད་མ་དག་པའི་ས་རྣམས་བགྲོད། སློབ་པའི་ཟུང་འཇུག་ཐོབ་ནས་མི་སློབ་པའི་ཟུང་འཇུག་ཐོབ་པ་ལ་ཉེ་བའི་བར་གྱིས་དག་པའི་ས་གསུམ་དང༌། དེའི་སྟེང་དུ་སྔགས་ཀྱི་ས་བཅུ་གཅིག་པ་དང་བཅུ་གཉིས་པ་མན་ཆད་ཐོབ་ཅིང་སྒོམ་ལམ་བགྲོད། དེ་ནས་མི་སློབ་པའི་ཟུང་འཇུག་བདེ་ཆེན་ཡན་ལག་བདུན་ལྡན་གྱི་རྡོ་རྗེ་འཆང་མངོན་དུ་གྱུར་པས་ནི་ས་བཅུ་གསུམ་པ་རྡོ་རྗེ་འཛིན་པའི་ས་ཐོབ་ཅིང་མི་སློབ་པའི་ལམ་བགྲོད། དེ་ནས་འཁོར་བ་ཇི་སྲིད་བར་མི་སློབ་པའི་ཟུང་འཇུག་གི་དེ་ཉིད་ལས་མི་གཡོ་བར་བཞུགས་ཏེ། དེའང་དག་པ་གཉིས་ལྡན་གྱི་ཡེ་ཤེས་དང་ཡུལ་ཅན་ཐ་མི་དད་པའི་འོད་གསལ་ནི་ཆོས་ཀྱི་སྐུ་དང༌།

དེའི་རྟེན་རླུང་སེམས་ཙམ་ལས་གྲུབ་པའི་ལྷ་སྐུ་སྒྱུ་མ་ལྟ་བུ་ནི་ལོངས་སྐུ། དེ་གཉིས་ངོ་བོ་གཅིག་ལ་ལྡོག་པ་ཐ་དད་ཙམ་དུ་བཏགས་པས་ཟུང་འཇུག་གི་སྐུའམ་ཡེ་ཤེས་ཀྱི་སྐུ། དེ་དག་མི་འགྱུར་བའི་བདེ་བ་ཆེན་པོ་རྣམ་ཀུན་མཆོག་ལྡན་གྱི་སྟོང་ཉིད་དང་དབྱེར་མེད་པས་བདེ་བ་ཆེན་པོའི་སྐུ། གདུལ་བྱ་གང་འདུལ་དེར་སྣང་གི་ངོར་མཆོག་དམན་བར་མའི་སྤྲུལ་པ་སྣ་ཚོགས་ཀྱིས་འགྲོ་བའི་དོན་མཛད་པ་ལ་ཕྲིན་ལས་རྒྱུན་ཆད་མེད་པ་སྤྲུལ་སྐུ་སྟེ། སྐུ་ལྔ་ཡོངས་སུ་རྫོགས་པའི་སངས་རྒྱས་དེ་དག་གིས་འཁོར་བ་ཇི་སྲིད་གནས་ཀྱི་བར་འགྲོ་བའི་དོན་འབད་མེད་ལྷུན་གྲུབ་ཏུ་འབྱུང་བ་ཡིན་ནོ། །གསུམ་པ་འབྲས་བུ་དམ་པ་དེ་གཉིས་དུས་རིང་ཐུང་ཇི་ཙམ་ན་གྲུབ་བཤད་པ་ནི། ཉི་ཟླ་གྲུབ་པར། རྣལ་འབྱོར་དབང་རབ་རྣམས་ཀྱིས་ནི། དོན་དམ་ཕྱག་རྒྱ་ཆེ་བསྟན་ནས། །མི་གཡོ་བསམ་གཏན་སྦྱོར་བ་ཡིས། །རྒྱུ་མཐུན་བདེ་སྟོང་ཏིང་འཛིན་བསྒོམ། །ལོ་གསུམ་ཟླ་ཕྱེད་གསུམ་གྱིས་ནི། །མཆོག་གི་དངོས་གྲུབ་ཐོབ་པར་གསུངས། །ཞེས་གསུངས་ཏེ། དེའང་སྐྱེས་བུ་ནད་མེད་ཅིག་གིས་ཞག་གཅིག་ལ་ལས་རླུང་ཉི་ཁྲི་ཆིག་སྟོང་དྲུག་བརྒྱ་རྒྱུ་བའི་ཆ་ཤས་ལ་ཡེ་ཤེས་ཀྱི་རླུང་དྲུག་བརྒྱ་བདུན་ཅུ་རྩ་ལྔ་རྒྱུ། དེས་ལོ་བརྒྱ་ཐུབ་པའི་ཡེ་ཤེས་ཀྱི་རླུང་རྣམས་ཕྱོགས་གཅིག་ཏུ་བསྡོམས་པའི་གྲངས་དང༌། ལོ་གསུམ་དང་ཟླ་བའི་ཕྱོགས་གསུམ་སྟེ་ཞག་བཞི་བཅུ་རྩ་ལྔའི་ལས་རླུང་བསྡོམས་པ་གྲངས་མཉམ་པ་ཡིན་ནོ། །དེས་ན་ལོ་གསུམ་ལ་ཞག་སྟོང་དང་བརྒྱད་ཅུ་འབྱུང་བའི་སྟེང་དུ་ཕྱོགས་གསུམ་གྱི་ཞག་བཞི་བཅུ་རྩ་ལྔ་བསྣན་པས་ཞག་སྟོང་དང་བརྒྱ་ཕྲག་གཅིག་དང་ལྔ་འབྱུང་བ་དེའི་རིང་ཉིན་མཚན་ལེ་དབར་མེད་པར་ལུས་རྩ། ངག་རླུང༌། ཡིད་ཐིག་ལེ་རྣམས་བྱེད་བཅིང་རྣམ་པ་གསུམ་གྱིས་དབུ་མར་ཞུགས་གནས་ཐིམ་གསུམ་བྱས་ཏེ་ཆོས་ཐམས་ཅད་འོད་གསལ་སྟོང་ཉིད་དུ་འཇུག་ཅིང༌། དེ་ལས་ཟུང་འཇུག་སྒྱུ་མ་ལྟ་བུའི་ལྷ་སྐུར་ལྡང་བ་སོགས་ཁོ་ནས་དུས་འདའ་བར་བྱ་སྟེ་རྩ་རླུང་ཐིག་ལེ་ཐ་མལ་དུ་སྐད་ཅིག་ཀྱང་མ་ལུས་པར་ཉིན་མཚན་བར་མེད་དུ་གནད་དུ་བསྣུན་པས།

ལོ་གསུམ་དང་ཕྱོགས་གསུམ་གྱི་སྔར་བཤད་པ་ལྟ་བུའི་ཟུང་འཇུག་རྡོ་རྗེ་འཆང་གི་གོ་འཕང་འཐོབ་པ་ལ་དགོངས་ཏེ་གོང་མ་རྣམས་ཀྱིས་ལོ་གསུམ་གྱི་བཅད་རྒྱ་ལ་མཆོག་ཏུ་བསྔགས་པར་མཛད་ཀྱི། དེང་སང་གི་ལོ་གསུམ་པ་རྣམས་མིང་དེ་ལྟར་བཏགས་ནས་དབེན་པར་སྡོད་པར་ཁས་བླངས་ཏེ་ཕྱོགས་ཐམས་ཅད་དུ་རྒྱུ་ཞིང༌། ཉིན་མོ་ཁེ་འབུན་དང་ཚོང་སྐོར་འཐབ་རྩོད་ཕོ་ཁྲོམ་ཟ་བཏུང་ཁ་རེས་བསྐོར་བས་དུས་འདའ་ཞིང༌། མཚན་མོ་གཏི་མུག་རོ་ཉལ་དེ་དག་གི་ཐུན་མཚམས་རྣམས་སུ་ཆགས་སྡང་དགེ་སྤོང་སྡིག་སྒྲུབ་འདི་བྱ་འདི་བྱེད་ཀྱི་འོག་འགྱུ་ལུ་གུ་རྒྱུད་ཀྱིས་དུས་འདའ་བའི་སེར་གཟུགས་ཅན། ཚུལ་ཁྲིམས་ཀྱི་མེ་ཏོག་ཕམ་ལྷག་གི་བ་མོས་བཅོམ་ཞིང༌། བྱང་སེམས་ཀྱི་ལྗོན་པ་ཁོང་ཁྲོའི་མེ་དཔུང་གིས་བསྲེགས་ཏེ། རིམ་གཉིས་ཀྱི་ཆུ་འཛིན་ཀུན་རྟོག་མཚན་འཛིན་གྱི་རླུང་གིས་རྨིང་མེད་པར་གཏོར་བའི་སྒོམ་ཆེན་པ་ལོ་གསུམ་གྱི་དམ་བཅའ་འཛིན་པའི་ཆོས་བརྒྱད་མཁན་རྣམས་ལ་ནི་ཚུལ་དེ་ལྟ་བུ་ལྟ་ག་ལ་མཆིས་སོམས་ཤིག །ཅེས་པ་དེ་ལྟ་བུའི་ཆོས་མིན་གྱི་བྱ་བ་མཐའ་དག་སྤངས་ནས་རྒྱུ་སྡོམ་གསུམ་རྣམ་དག་གིས་ལམ་ཟབ་མོ་འདི་ཉིད་ལ་ཞུགས་ཏེ། རྨད་བྱུང་ཕྱག་རྒྱ་བཞིའི་ཏིང་ངེ་འཛིན་ལ་གནད་དུ་བསྣུན་ཅིང༌། ཚེ་འདི་ཉིད་ལ་འབྲས་བུ་སྐུ་གསུམ་ལྷུན་གྱིས་གྲུབ་ནས་འགྲོ་བའི་དོན་དཔག་ཏུ་མེད་པ་བྱེད་ནུས་པའི་བྱང་ཆུབ་སྤྱོད་པ་ལ་བསླབ་པར་བྱའོ། ༈ །སྨྲས་པ། སྔགས་གཞུང་ཀུན་ནས་གསུངས་པ་ཟབ་མོའི་གནད། །ཇི་སྙེད་གཅིག་ཏུ་བསྡུས་པའི་ལམ་བཟང་འདི། །ནཱ་རོ་ཏ་པའི་ཞབས་ཀྱི་བཀའ་དྲིན་དུ། །སེམས་པས་བསྐལ་བརྒྱར་ཁྱོད་ཞབས་སྤྱི་བོས་ལེན། །རྡོ་རྗེ་ཐེག་མཆོག་ལས་གསུངས་རྫོགས་པའི་རིམ། །ལམ་འབྲས་ནི་གུ་ཞི་བྱེད་གཅོད་ཡུལ་སོགས། །ཟབ་པར་མཆིས་ཀྱང་ཚོང་འདུས་འོ་མ་ལྟར། །བཅོས་ལྷད་བགྲང་ཡས་བཤད་སྲོལ་རྣམ་མང་པོས། །ནེ་ཙོའི་ཚིག་ལྟར་ལག་ལེན་གནད་ལ་རྨོངས། །དཔོན་སློབ་ཀུན་ཀྱང་མྱོང་བའི་དཔྱིད་དང་བྲལ། །དེ་ཕྱིར་དེར་འབད་འབྲས་མེད་ངལ་བར་ཟད། །ཟབ་མོའི་ལམ་བཟང་རྡོ་རྗེ་འཆང་དབང་ནས། །བཀའ་དྲིན་ཟླ་བྲལ་རྩ་བའི་བླ་མའི་བར།་་་་་བི་ད་ར་ཎ་སམྤནྣ། །ཚིག་ལ་མ་འཁྲུལ་དོན་ལ་མ་རྨོངས་ཤིང༌། །ཉམས་ལེན་མཐར་ཕྱུང་མྱོང་བའི་གནད་དུ་དྲིལ། །རྒྱས་དང་བསྡུས་དང་འབྲིང་པོའི་ཚུལ་ལ་སོགས། །སོ་སོར་གསུངས་ཀྱང་འགག་དོན་གནད་གཅིག་པས། །བསླུ་མེད་གདམས་པ་དེ་ཀུན་ཁོ་བོས་ཐོས། །ཉམས་སུ་བསྟར་བས་ལམ་གྱི་དྲོད་ཚད་ཐོབ། །སླར་ཡང་ཉམས་མྱོང་རྟོགས་པའི་གནད་བསྡུས་ནས། །སྐལ་ལྡན་འགའ་ལ་ཕན་སེམས་འདིར་བཀོད་པས། །ཚུལ་འདིར་འཁྲུལ་བའི་དྲི་མ་ཡོད་མི་སྙམ། །རྒྱ་ལ་མཆིས་ན་གསང་འཛིན་ཀུན་ལ་བཤགས། །དེང་སང་ལུས་ཅན་ཚོགས་རྣམས་བསོད་ནམས་ཕུལ། །བསགས་པ་དམན་པས་འཁྲུལ་བའི་ལམ་དུ་འཇུག

།ལུང་དང་རིགས་པ་གཏན་ཚིག་རིང་དུ་འདོར། །རང་བཟོ་རྟོག་བརྟགས་ཆོས་རྣམས་ཟབ་མོར་སེམས། །སྔགས་གཞུང་རྒྱ་མཚོའི་ཟབ་དོན་གདམས་པ་ལས། །མཐོང་ཉམས་རྨི་ལམ་ཆོས་རྣམས་ཟབ་བོ་ལོ། །ས་སྟེང་སྐྱེ་བོའི་བསོད་ནམས་འདི་ཅི་ག །འོན་ཀྱང་བསགས་རབ་སྔོན་སྦྱངས་ལས་བཟང་པོས། །འཕངས་པའི་ཤེས་ལྡན་གཟུར་གནས་རྣམ་དཔྱོད་བློ། །ཕྱོགས་འཛིན་རྨོངས་པའི་དྲི་མ་དང་བྲལ་བའི། །རྡོ་རྗེ་འཆང་དབང་བཤུལ་ལམ་བགྲོད་འདོད་འགའ། །ཡོད་ན་དེ་དག་ཀུན་གྱི་བླང་བྱར་འོས། །འདིར་ནི་ལུང་རིག་སྤྲོས་པའི་མཐའ་སྤངས་ནས། །ཚིག་ཉུང་དོན་གྱི་སྙིང་པོ་འགག་བསྡུས་ཤིང༌། །གདམས་པའི་གནད་རྣམས་ཞིབ་མོར་ཕྱེ་བ་འདི། །གཞུང་བཟང་བརྒྱ་ཕྲག་བསྡུས་པའི་སྙིང་པོ་སྟེ། །ལ་ལས་ཟབ་ལམ་ཆོག་དྲུག་བཤད་ཐོས་ཞེས། །གཏམ་ལ་སྙིང་པོར་བྱས་པའི་མན་ངག་གནད། །ཕྱོགས་རེས་ཚིམས་པའི་ལུགས་དང་འདི་མི་མཉམ། །འདི་བརྩམས་པ་ལས་བྱུང་དང་འདི་བཤད་ཅིང༌༑ ༑ཉམས་སུ་བླངས་དང་དེ་འབྲས་ཐོབ་པ་ཡི། །རྣམ་དཀར་དགེ་ཚོགས་ཇི་སྙེད་མཆིས་པའི་མཐུས། །རྡོ་རྗེའི་ཐེག་མཆོག་བསྟན་པ་རབ་རྒྱས་ཤིང༌། །མཐའ་ཡས་འགྲོ་རྣམས་རྡོ་རྗེ་འཆང་ཐོབ་ཤོག །བདག་ཀྱང་དེང་ནས་བྱང་ཆུབ་མ་ཐོབ་བར། །རྡོ་རྗེའི་ལུས་ཐོབ་དམ་པའི་རྗེས་འཛིན་ཅིང༌། །ཕྱི་རོལ་ཉན་རང་ཐ་སྙད་རྟོག་བཏགས་སོགས། །ལམ་ལོག་ལམ་གོལ་རྗེས་སུ་མི་འཇུག་པར། །རྨད་བྱུང་ལམ་བཟང་མཆོག་འདི་ལེགས་བསྟེན་ནས། །སྟོང་བཞིས་བསྐྱེད་པའི་འོད་གསལ་ཆོས་ཀྱི་དབྱིངས། །ཟུང་འཇུག་སྐུ་མཆོག་འབད་མེད་འགྲུབ་གྱུར་ཅིག །དེ་ལྟར་དཔལ་ནཱ་རོའི་ཆོས་དྲུག་གི་ཁྲིད་ཀྱི་རིམ་པ་གསལ་བར་བཤད་པ་ནཱ་རོ་ཞབས་ཀྱི་ཞལ་གྱི་ལུང་བཟང་པོ་ཞེས་བྱ་བ་འདིའང༌། མངའ་རིས་སྟོད་ཀྱི་སྤོང་བ་པ་དཀོན་མཆོག་ལྷུན་གྲུབ་ལ་སོགས་པ་དོན་དུ་གཉེར་བའི་སློབ་འབངས་མང་པོས་ཡུན་རིང་མོ་ནས་བསྐུལ་བ་དང༌། རང་ཉིད་ཀྱང་ཉམས་སུ་བླང་ཞིང་གཞན་ལ་འཆད་པ་ལའང་ཁྲིགས་ཆགས་ཉེར་མཁོ་བརྗེད་ཐོར་བཀོད་པ་ཞིག་མེད་མི་རུང་དུ་དགོས་པར་མཐོང་བ་དང༌།

རྡོ་རྗེ་ཐེག་པའི་ལམ་གྱི་གནད་མཐའ་དག་གཅིག་ཏུ་བསྡུས་པ་ནི་ནཱ་རོ་ཞབས་ཀྱི་བཞེད་སྲོལ་འདི་ཉིད་ལས་ཆེས་རྨད་དུ་བྱུང་བ་རྒྱ་བོད་གང་དུའང་མེད་པར་མར་རྔོག་ཡབ་སྲས་སོགས་གསུངས་པ་ལྟར་ཡིད་ལ་བཅགས་ཤིང༌། དེ་ཉིད་ཉམས་སུ་བླང་བའི་སྐལ་ལྡན་འགའ་ལའང་ཕན་པ་དང་ལམ་བཟང་པོ་འདིའང་འཁྲུལ་བའི་དྲི་མས་མི་གོས་པར་བྱ་བའི་སླད་དུ། གཙོ་བོར་ཆོས་དྲུག་དྲིལ་བ་རྡོ་རྗེའི་མགུར་དང༌། ཀ་དཔེ་སྔ་ཕྱི་དང༌། ཏིལླི་པའི་ཐབས་ལམ་ཚིགས་བཅད་མ་ལ་སོགས་པ་རྒྱ་གཞུང་རྣམ་པར་དག་པ་རྣམས་དང༌། དཔལ་འབྲི་གུང་པའི་ཟབ་ཆོས་ནས་བྱུང་བ་རྣམས་གཙོ་བོར་བཟུང༌། རྗེ་བཙུན་དམ་པ་རཏྣའི་མཚན་ཅན་གྱིས་མཛད་པའི་ཆོས་དྲུག་གི་ཁྲིད་ཡིག་རིན་པོ་ཆེ་དབང་གི་རྒྱལ་པོའི་ཕྲེང་བ་གཞིར་བཞག་པ་ལ་བཀའ་བརྒྱུད་གོང་མ་རྣམས་ཀྱི་གསུང་གིས་ཅི་རིགས་པར་ཁ་བསྐངས་ཤིང་རང་གི་མྱོང་བས་བརྒྱན་ཏེ་ཚིག་ཉུང་ཞིང་དོན་ཚང་ལ། ལག་ལེན་འགག་དོན་དུ་བསྒྲིལ་བ་འདི་ནི༑ དབུར་སྟོད་འབྲི་གུང་དུ་སོན་པ་སྐྱུ་རའི་གདུང་ལས་ལམ་འདི་ལ་གོམས་པ་ལྷུར་ལེན་ཅིང་འཆི་བ་འོད་གསལ་ཆོས་སྐུར་རྟོགས་པ་གསང་བ་སྔགས་ཀྱི་རིག་པ་འཛིན་པ་ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་བའི་སྡེས། ས་ཁམས་ཡོས་བུའི་ལོ་ཐ་སྐར་ཅན་གྱི་ཕྱོགས་སྔ་མ་མཁའ་འགྲོ་འདུ་བའི་ཚེས་བཅུ་ལ། ཕོ་བྲང་བྱེ་རི་སྟག་རྩེའི་རེའུ་མིག་ཀུན་གསལ་གསང་བ་སྔགས་ཀྱི་གན་མཛོད་དུ་དཔྱད་གསུམ་དག་པས་ཡང་དག་པར་སྦྱར་བ་སྟེ། འདིས་ཀྱང་རྒྱལ་བའི་བསྟན་པ་རིན་པོ་ཆེ་ལྷ་དང་བཅས་པའི་སྐྱེ་དགུ་ཐམས་ཅད་ཀྱི་ཕན་བདེའི་དགའ་སྟོན་དུ་ཡུན་རིང་དུ་གནས་པར་གྱུར་ཅིག། །།ཤུ་བྷཾ་སྟུ་སརྦ་ཛ་ག་ཏཾ།།