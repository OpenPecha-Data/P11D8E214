༄༅། །ཡེ་ཤེས་མགོན་པོ་མཆེད་བརྒྱད་ཀྱི་ཞལ་ཉེ་བར་བལྟ་བའི་མན་ངག་གི་བསྐང་གསོ་དངོས་གྲུབ་འབྱུང་བའི་བང་མཛོད་ཅེས་བྱ་བ་བཞུགས་སོ།།

མ་ཧཱ་ཀཱ་ལཱ་མཆེད་བརྒྱད་ཀྱི་ཞལ་ཉེ་བར་བལྟ་བའི་བསྐང་གསོ་དངོས་གྲུབ་འབྱུང་བའི་བང་མཛོད་ཅེས་བྱ་བ། དཔལ་ནག་པོ་ཆེན་པོ་ལ་ཕྱག་འཚལ་ལོ། །འདིའི་བསྐང་གཏོར་དཔེའུ་ཆུང་ལྟར་བཤམས། གཞན་བསྐང་རྫས་ཅི་འབྱོར་བ་བཤམས་ལ། སྒྲུབ་པ་པོ་ལྷའི་ང་རྒྱལ་དང་ལྡན་པས་འདི་སྐད་དོ། །ཧཱུྂ་༌། བདག་ནི་རིག་འཛིན་སྒྲུབ་པ་པོ། །ང་ནི་སྔགས་འཆང་ཧེ་རུ་ཀཿ །ཁྱོད་ནི་ནག་པོ་ཆེན་པོ་སྟེ། །ཁྱོད་ནི་རྣལ་འབྱོར་དགྲ་ལྷ་ཆེ། །ལྷ་ཆེན་དཔལ་འབར་མཆེད་བརྒྱད་པོ། །དེ་རིང་བདག་གིས་འབོད་ལགས་ཀྱི། །མཆོད་ཕྱིར་མྱུར་དུ་བྱོན་ནས་ཀྱང༌། །དོ་ནུབ་བདག་གི་རེ་བ་སྐོངས། །ཆགས་ཆེ་རྦད་འདྲེ་རྦོད་གཏོང་ཟློག །ནག་པོ་ཕྲིན་ལས་རྩལ་མ་ཆུང༌། །སྔོན་གྱི་དམ་ཚིག་དྲན་མཛོད་ལ། །མ་ཐོགས་མྱུར་དུ་ད་ཚུར་བྱོན། །གལ་ཏེ་དམ་ལས་འདས་གྱུར་ན། །ཧེ་རུ་ཀ་དཔལ་བཀའ་ཆད་ཀྱིས། །རྡོ་རྗེའི་དམྱལ་བར་ལྟུང་བར་འགྱུར། །དེ་བས་དམ་ལ་གནས་པར་མཛོད། །བཅོལ་བའི་ཕྲིན་ལས་ཁྱོད་ཀྱིས་སྒྲུབས། །ཧཱུྂ་༌། རྣལ་འབྱོར་ཆེན་པོའི་གནས་མཆོག་འདིར། །རཀྟ་དུག་སྣ་ཨ་མྲྀ་ཏས། །བྱུགས་ཤིང་ཞིང་ཆེན་བླ་བྲེ་དང༌༑ ༑ཞིང་ཆུང་འཕན་གདུགས་ཁྲག་མཚོར་འཁྱིལ། །རཀྟའི་ཡོན་ཆབ་ཞག་གི་ཞབས་བསིལ་དང༌། །ཙིཏྟའི་མེ་ཏོག་ཤ་ཆེན་བདུག་སྤོས་དང༌། ། ཞུན་ཆེན་མར་མེ་ཆུ་སེར་དྲི་ཆབ་དང༌། །དོན་སྙིང་སྣ་ལྔའི་ཞལ་ཟས་རི་ལྟར་སྤུངས། །ཐོད་རྔ་རྐང་གླིང་སྙན་པའི་སྒྲ་ལྡིར་ཞིང༌། །གྲི་གུག་ཐོད་ཁྲག་རྩེ་གསུམ་རལ་གྲི་དང༌། །བསྐང་གཏོར་ལ་སོགས་ཇི་སྙེད་མཆིས་པ་ཡིས། །ལྷ་ཆེན་ནག་པོ་ཆེན་པོའི་ཐུགས་དམ་བསྐང༌། །གཡར་དམ་སོར་གསོལ་མཆོག་གི་དངོས་གྲུབ་སྩོལ། །ཧཱུྂ་༌། ཤ་ཁྲག་ཁུ་བ་ཞག་དང་བ་ལིཾ་དང༌། །ནང་ཁྲོལ་ལྔ་དང་རྒྱལ་མཚན་འཕན་གདུགས་སོགས། །ཕྱི་ནང་གསང་རྟེན་མ་ཚང་མེད་པ་ཡིས། །བྱ་རོག་གདོང་གསུམ་ཤ་ཟ་སེང་གདོང་དང༌། །མཁའ་འགྲོ་བརྒྱད་ཀྱི་ཐུགས་དམ་སྐོང་གྱུར་ཅིག

།མྱུར་མགྱོགས་དྲག་ཤུལ་རྩལ་གྱི་དངོས་གྲུབ་སྩོལ། །ཧཱུྂ་༌། ཤ་རུས་པགས་དང་རྔ་དུང་ཆ་ལང་དང༌། །སིལ་སྙན་ལ་སོགས་མཁོ་བའི་ཡོ་བྱད་དང༌། །བ་ལིཾ་གཏོར་མ་རལ་གྲི་རྩེ་གསུམ་དང༌། །མདའ་གཞུ་འབར་བ་དགྲ་མགོ་ལ་སོགས་པས། །ཡུམ་ཆེན་ཙཎྜི་དབང་ཕྱུག་ཐུགས་དམ་བསྐང༌། །ཐུགས་ཡུམ་རྩ་འཇིབ་མ་མོའི་ཐུགས་དམ་བསྐང༌། །དྲག་པོའི་ཕྲིན་ལས་མྱུར་དུ་འགྲུབ་པར་མཛོད། །ཧཱུྂ་༌། གྲི་གུག་འབར་བ་ཐོད་པའི་ཕྲེང་བ་དང༌། །རྒྱུད་ཆེན་ལྔ་པ་ཐོད་པའི་ཌཱ་མ་རུ། །ཐོད་རློན་ཁྲག་བཀང་རྩེ་གསུམ་ཞགས་པ་དང༌། །རྟ་ནག་ལུག་ནག་གཡག་ནག་ལ་སོགས་ཀྱིས། །མྱུར་མཛད་ཕྱག་དྲུག་མགོན་པོའི་ཐུགས་དམ་བསྐང༌། །ལོག་འདྲེན་ཚར་ཆོད་དངོས་གྲུབ་སྩལ་དུ་གསོལ། །ཧཱུྂ་༌། ཕ་རོལ་དཔུང་འཇོམས་གཤིན་རྗེའི་ལྕེ་འདྲ་བའི། །གྲི་གུག་ཆེན་པོ་ངར་ལྡན་རྡོ་རྗེས་སྤྲས༑ ༑དགྲ་བོའི་མགོ་བཅད་ཐོད་པ་ཁྲག་བཀང་དང༌། །སྟོང་གསུམ་སྒྲས་འགེངས་གཎྜི་ལ་སོགས་པའི། །ཕྱི་ནང་རྟེན་རྫས་མཆོད་པ་དཔག་མེད་ཀྱིས། །གུར་མགོན་ཡབ་ཡུམ་འཁོར་བཅས་ཐུགས་དམ་བསྐང༌། །དགྲ་བགེགས་ལོག་འདྲེན་འདུལ་བའི་དངོས་གྲུབ་སྩོལ། །ཧཱུྂ་༌། གྲི་གུག་ཆེན་པོས་ཁམས་གསུམ་རྩད་ནས་གཅོད། །ཐོད་པ་ཁྲག་བཀང་ཆགས་ཆེན་མ་ལུས་འདུལ། ། རལ་གྲི་འབར་བས་གནོད་བྱེད་ཚོགས་ཀུན་འཇོམས། །མི་རུས་ཕྲེང་བས་ཕྱོགས་བཅུའི་སངས་རྒྱས་མཆོད། །བདུད་རྩིའི་བུམ་པས་དངོས་གྲུབ་མ་ལུས་སྩོལ༑ ༑རྐང་གླིང་མཁའ་འགྲོའི་ཚོགས་རྣམས་དབང་དུ་སྡུད། །བླ་རྡོ་བ་ལིཾ་གཏོར་མ་ལ་སོགས་པས། །ཙ་ཏུརྨུ་ཁ་ཡབ་ཡུམ་ཐུགས་དམ་བསྐང༌། །ལས་བཞིའི་དངོས་གྲུབ་མ་ལུས་སྩལ་དུ་གསོལ༑ ༑ཧཱུྂ་༌། བེར་ནག་ལྷབ་ལྷུབ་བེང་རྒྱུག་ནོར་བུས་སྤྲས། །ལྕགས་པར་ནག་པོ་ཕྱི་ནང་གསང་རྟེན་དང༌། །ཤ་ཁྲག་གཏོར་མ་ཁུ་བ་ཆང་ལ་སོགས། །མཆོད་རྫས་རྣམ་པ་སྣ་ཚོགས་མ་ལུས་ཀྱིས། །བེང་ཆེན་ཡབ་ཡུམ་འཁོར་བཅས་ཐུགས་དམ་བསྐང༌། །དྲག་སྔགས་མཐུ་ཡི་དངོས་གྲུབ་སྩལ་དུ་གསོལ། །ཧཱུྂ་༌།

བེར་དམར་དགུ་བརྩེགས་རྩེ་གསུམ་འབར་བ་དང༌། །ཐོད་པ་དགྲ་སྙིང་བཅས་པ་ལ་སོགས་དང༌། །ཤ་ཁྲག་གཏོར་མ་སྨན་རཀ་བདུད་རྩི་སྟེ། །མ་ཚང་མེད་པའི་མཆོད་རྫས་ཐམས་ཅད་ཀྱིས། །མ་ནིང་ཡབ་ཡུམ་འཁོར་བཅས་ཐུགས་དམ་བསྐང༌། །བྱད་མ་རང་གཤེད་དབབ་པའི་ཕྲིན་ལས་མཛོད། །ཧཱུྂ་༌། གྲི་གུག་རྣོན་པོས་དགྲ་བགེགས་སྒྲོལ་བྱེད་ཅིང༌། །ཐོད་ཁྲག་འབར་བས་གནོད་བྱེད་རྩད་ནས་འབྱིན། །སྟག་ཆེན་དར་མས་ཁམས་གསུམ་ཡུད་ཀྱིས་བསྐོར། །བེར་སྨུག་ཐོད་པའི་ཕྲེང་བ་ལ་སོགས་པའི། །མངོན་སྤྱོད་སྒྲུབ་རྫས་རྣམ་པ་སྣ་ཚོགས་ཀྱིས། །སྟག་ཞོན་ཡབ་ཡུམ་འཁོར་བཅས་ཐུགས་དམ་བསྐང༌། །དགྲ་དཔུང་ཟློག་སོགས་དྲག་པོའི་ཕྲིན་ལས་སྩོལ། །ཧཱུྂ་༌། རྒྱལ་མཚན་ནེའུ་ལེ་གསེར་ཁྲབ་རིན་ཆེན་རྨོག །གསེར་གཡུ་འབྲུ་ནོར་རིན་ཆེན་སྣ་ཚོགས་ཏེ། །དཀོར་ནོར་རྫས་དང་སེང་ཆེན་སྒ་སྲབ་བཅས། །སྣ་ཚོགས་མཛེས་པའི་རིན་ཆེན་དཔལ་གཏོར་འདིས། །རྒྱལ་ཆེན་རྣམ་སྲས་འཁོར་བཅས་ཐུགས་དམ་བསྐང༌། །མཆོག་དང་ཐུན་མོང་དངོས་གྲུབ་སྩལ་དུ་གསོལ། །ཧཱུྂ་༌། གཞན་ཡང་ལྷ་ཆེན་འཁོར་བཅས་དགྱེས་པའི་ཕྱིར། །རྒྱུན་གཏོར་འཛིན་གཏོར་དཔལ་གྱི་གཏོར་མ་དང༌། །བསྐང་གཏོར་དྲག་པོ་ཟློག་པའི་གཏོར་མ་དང༌། །ལས་གཏོར་ལ་སོགས་བ་ལིཾ་གཏོར་ཚོགས་བཤམས༑ ༑བསྐང་རྫས་སྒྲུབ་རྫས་མཆོད་རྫས་བསྙེན་པའི་རྫས། །རྟེན་རྫས་འབོད་རྫས་རྦད་དང་བསད་པའི་རྫས། །སྲེག་རྫས་མནན་རྫས་དྲག་པོ་ཟོར་གྱི་རྫས། །སྐམ་ཐུན་གཤེར་ཐུན་དུག་ཐུན་ཡུངས་ཐུན་དང༌། །རྡོ་ཐུན་ལྕགས་ཟངས་སྐེ་ཤང་ཚེ་ཐུན་དང༌། །ཐུན་གཏོར་གདབ་ཕུར་ལས་ཀྱི་ཕུར་པ་དང༌། །གནམ་ལྕགས་དྲག་འཁོར་འཁོར་ལོ་འབར་འཕྲོ་བ། །སྙིང་པོ་ཉེ་སྙིང་འབོད་རྦད་བསད་མནན་དང༌། །ལས་སྔགས་ལ་སོགས་སྲོག་སྙིང་སྔགས་སྒྲ་དང༌། །བར་མེད་འབྲུག་སྟོང་ལྡིར་འདྲའི་སྒྲ་གྲག་དང༌། །རོལ་མོ་རྔ་དུང་ཆ་ལང་ཐོད་རྔ་དང༌༑ ༑རྐང་གླིང་གཡབ་དར་ཤ་ཆེན་དུད་པ་དང༌། །བཤུག་པའི་འབོད་སྒྲ་ལ་སོགས་འབོད་པའི་སྒྲ། །དངོས་འབྱོར་ཡིད་སྤྲུལ་མཆོད་རྫས་སྣ་ཚོགས་ཀྱིས། །ལྷ་ཆེན་དཔལ་འབར་མཆེད་བརྒྱད་ཐུགས་དམ་བསྐང༌། །ནག་པོ་སྟོང་དང་ཤ་ཟ་འབུམ་ལ་སོགས།

།མ་མོ་བྱེ་བ་གནོད་སྦྱིན་ཁྲི་ཕྲག་བཅས། །གང་པོ་མཛེས་མ་ཕོ་ཉ་སྡེ་བརྒྱད་དང༌། །བྱ་ཁྱི་གཅན་གཟན་ལ་སོགས་རང་རང་གི། །བཀའ་འཁོར་སྡེ་དཔུང་བཅས་པའི་ཐུགས་དམ་བསྐང༌། །དོ་ནུབ་རྣལ་འབྱོར་བདག་གི་ར་མདར་སྡོངས། །བྱད་ཁ་ཕུར་ཁ་ཟོར་ཁ་གཏད་མནན་དང༌། །མཐུ་བྲུབ་བྱད་དང་མི་ཁ་ངན་པ་དང༌། །སྡེ་བརྒྱད་གཏད་ཁྲམ་ལ་སོགས་མྱུར་དུ་མཛོད། །རྣལ་འབྱོར་བདག་གི་གཡར་དམ་སོར་ཆུད་ལ། །མཆོག་དང་ཐུན་མོང་དངོས་གྲུབ་མ་ལུས་པ། །འདོད་པའི་དོན་རྣམས་ཡིད་བཞིན་འགྲུབ་པར་མཛོད། །ཅེས་བརྗོད། འདིའང་མགོན་པོ་བརྒྱད་ཀྱི་ཞལ་ཉེ་བར་བལྟ་བའི་མན་ངག་གི་བསྐང་གསོ་རྣལ་འབྱོར་པ་ཆོས་སྙིང་ནས་དྲན་པ་འགའ་ཞིག་གི་སྲུང་མ་བྱ་བའི་ཕྱིར་དུ། ཤཱཀྱའི་དགེ་སློང་ཆོས་སྨྲ་བ་དྷརྨ་ཀཱིརྟིས་སྦྱར་བའོ།། །།མངྒ་ལཾ།། 