༄༅། །གཏོར་བསྔོས་ཉུང་ངུ་ཕྲིན་ལས་ཀུན་འགྲུབ་ཅེས་བྱ་བ་བཞུགས་སོ།།

ཨོཾ་བཛྲ་ཨ་མྲྀ་ཏ་ཀུནྜ་ལི་ཧ་ན་ཧ་ན་ཧཱུྂ་ཕཊ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། འཁོར་འདས་གཉིས་བསྡུས་གཟུང་འཛིན་དངོས་པོའི་ཆོས། །དམིགས་མེད་སྟོང་པའི་ངང་ལས་རླུང་མེ་དང༌། །ཐོད་པའི་ཁྲི་སྟེང་ཀ་པཱ་ལ་ཡི་ནང༌། །ཤ་ལྔ་བདུད་རྩི་ལྔ་ལ་རང་རང་གི༑ ༑ས་བོན་གྱིས་མཚན་རླུང་གཡོས་མེ་སྦར་བས། །རྫས་ཁོལ་ཉེས་པ་ཀུན་བྲལ་བཅུད་དང་ལྡན། །ཡེ་ཤེས་བདུད་རྩིའི་རྒྱ་མཚོ་ཆེན་པོར་གྱུར། །ཨོཾ་ཨཱཿཧཱུྂ། རང་ཉིད་ལྷར་གསལ་ཐུགས་ཀའི་འོད་ཟེར་གྱིས། །གཏོར་མགྲོན་འཁོར་བཅས་སྤྱན་དྲངས་སོ་སོའི་ལྗགས། །རྡོ་རྗེའི་སྦུག་ཅན་ཐོད་པའི་བདུད་རྩི་ལ། །རེག་པ་ཙམ་གྱིས་དགྱེས་པ་བསྐྱེད་གྱུར་ཅིག །གཏོར་མ་བདུད་རྩིའི་ལོངས་སྤྱོད་དམ་པ་ནི། །རྩ་བའི་བླ་མ་མཆོག་གསུམ་རྩ་བ་གསུམ༑ ༑འདུལ་མངོན་མདོ་སྡེའི་བཀའ་བབ་ཆུ་བོ་བཞི། །བཤད་སྒྲུབ་དབང་ཁྲིད་ལུང་དང་མན་ངག་གི། །རྩ་བརྒྱུད་བླ་མའི་ཞལ་དུ་ཁ་རཾ་ཁཱ་ཧི།་་༌། །དུས་ཀྱི་འཁོར་ལོ་བདེ་དགྱེས་གསང་བ་འདུས། །སྒྲུབ་པ་བཀའ་བརྒྱད་འཇམ་དཔལ་གཤིན་རྗེའི་གཤེད། །གསང་སྔགས་གསར་རྙིང་བཀའ་གཏེར་མན་ངག་གི། །ཡི་དམ་ལྷ་ཚོགས་ཞལ་དུ་ཁ་རཾ་ཁཱ་ཧི། །ཡེ་ཤེས་མགོན་པོ་ཕྱག་བཞི་ཡབ་ཡུམ་འཁོར། །ཨ་ཕྱི་ཆོས་སྒྲོན་ཚེ་རིང་བརྟན་མའི་ཚོགས། །སྨུག་ནག་སྡེ་གསུམ་གཟའ་ཀླུ་ཧ་ར་དང༌། །ཀུན་དགའ་གཞོན་ནུ་གཟའ་མཆོག་རཱ་ཧུ་ལ། །པེ་ཧར་གནོད་སྦྱིན་རྩི་དམར་ལ་སོགས་པའི། །ཆོས་སྐྱོང་སྲུང་མའི་ཞལ་དུ་ཁ་རཾ་ཁཱ་ཧི། །གཞན་ཡང་ཕྱོགས་སྐྱོང་ཞིང་སྐྱོང་ལྷ་ཀླུ་སོགས། །དཔལ་མགོན་བདུན་ཅུ་གནས་ཡུལ་མཁའ་འགྲོའི་ཚོགས། །ཡུལ་ལྷ་གཞི་བདག་འགོ་བའི་ལྷ་ལྔ་སོགས། །མགོན་སྐྱབས་སྲུང་མའི་ཞལ་དུ་ཁ་རཾ་ཁཱ་ཧི། །འགྲོ་བ་རིགས་དྲུག་སྡེ་བརྒྱད་འབྱུང་པོ་དང༌། །གཞན་གྱི་རིགས་སྔགས་རྦད་འདྲེ་གནོད་བྱེད་བགེགས། །ལན་ཆགས་བུ་ལོན་ལ་སོགས་སྙིང་རྗེའི་མགྲོན། །གང་ཡིན་གཏོར་མས་ཚིམས་ཤིང་བདེ་ཐོབ་ནས། །རྫོགས་པའི་བྱང་ཆུབ་དམ་པ་ཐོབ་གྱུར་ཅིག

།དེ་ལྟར་བླ་མ་ཡི་དམ་ཆོས་སྲུང་ལ། །དམ་རྫས་གཏོར་མའི་དགྱེས་མཆོད་ཕུལ་བའི་མཐུས། །མཆོག་ཐུན་དངོས་གྲུབ་དམ་པ་མྱུར་ཐོབ་ཅིང༌། །དོན་གཉིས་མཐར་ཕྱིན་སངས་རྒྱས་ས་ཐོབ་ཤོག །དེ་མ་ཐོབ་ཀྱང་ཚེ་རབས་ཐམས་ཅད་དུ། །མི་མཐུན་ནད་གདོན་བར་གཅོད་ཞི་བ་དང༌། །ཚེ་དཔལ་ལོངས་སྤྱོད་དཔལ་འབྱོར་ཀུན་རྒྱས་ཤིང༌། །བསམ་དོན་འབད་མེད་ཆོས་བཞིན་འགྲུབ་གྱུར་ཅིག །བླ་མ་ཡི་དམ་དགྱེས་པ་བསྐྱེད་པ་དང༌། །མ་དང་མཁའ་འགྲོའི་ཐུགས་རྒྱུད་བསྐུལ་བ་དང༌། །ཆོས་སྐྱོང་སྲུང་མའི་ཐུགས་དམ་བསྐང་བ་དང༌། །དམ་ཚིག་ཉམས་ཆགས་མ་ལུས་སོར་ཆུད་ནས། །མཐུན་ཕྱོགས་བཀྲ་ཤིས་དགེ་ལེགས་རྒྱས་གྱུར་ཅིག །མགྲོན་རྣམས་སོ་སོའི་གནས་སུ་གཤེགས་ནས་ཀྱང༌༑ ༑གང་ཚེ་སྤྱན་འདྲེན་སླར་ཡང་འབྱོན་པར་གསོལ། །དགེ་འདིས་འགྲོ་རྣམས་འཁོར་བ་ལས་གྲོལ་ནས། །རྣམ་མཁྱེན་རྫོགས་པའི་བྱང་ཆུབ་ཐོབ་པ་དང༌། །བདག་ཀྱང་རྡོ་རྗེ་འཛིན་པ་ཉིད་གྱུར་ཅིག །ཅེས་པའང་དབོན་པོ་ར་སྟགས་པ་དཀོན་མཆོག་རྩེ་མོས་གཏོར་བསྔོས་ཉུང་ངུ་ཞིག་དགོས་གསུངས་པར། འབྲི་གུང་པ་ཤཱཀྱའི་དགེ་སློང་གནས་ལྔ་སྨྲ་བ་རིག་འཛིན་ཆོས་ཀྱི་གྲགས་པས་ཉེ་བའི་འཐུང་སྤྱོད་དཔལ་ཙཱ་རི་ཏྲའི་ཕོ་བྲང་ཆེན་པོ་གཡུུ་མཚོར་བྲིས་པ་དགེ་བར་གྱུར་ཅིག། །།མངྒ་ལཾ།།