༄༅། །གྲུབ་པའི་རྒྱལ་མོའི་ཚེ་དཔག་མེད་རྟ་མགྲིན་གཉིས་ཀྱི་ལོ་རྒྱུས་ཤིན་ཏུ་བསྡུས་པ་བཞུགས་སོ།།

།གྲུབ་པའི་རྒྱལ་མོའི་ཚེ་རྟ་ཟུང་འབྲེལ་གྱི་ལོ་རྒྱུས་ནི། རྗེ་བཙུན་ཆེན་པོ་མི་ལ་རས་པ་ལ་བུ་སློབ་ནམ་མཁའི་སྐར་མ་ལྟར་ཆེས་མང་བའི་ནང་ནས་མཆོག་ཏུ་གྱུར་པ་རས་ཆུང་རྡོ་རྗེ་གྲགས་པ་དེ་ཉིད་དགུང་ལོ་བཞི་བཅུ་བཞེས་པའི་སྟེང༌། རྒྱ་གར་འཕགས་པའི་ཡུལ་དུ་མངའ་བདག་མར་པ་ལོ་ཙཱའི་སྲས་དར་མ་མདོ་སྡེ་ཞེས་བྱ་བ་མྱ་ངན་ལས་འདས་པའི་མཆོག་གི་སྤྲུལ་སྐུ་ཏི་ཕུ་པ་མཚན་གསང་སྔགས་ཀྱི་སྡོང་པོ་བྱ་བའི་དྲུང་དུ། ལུས་མེད་མཁའ་འགྲོའི་ཆོས་སྐོར་གྱི་འཕྲོ་རྣམས་ཞུར་བཏང་བ་ལ། གདམས་པ་རྣམས་ཡོངས་སུ་རྫོགས་ཏེ་བོད་དུ་འབྱོན་ཁར་ཏི་ཕུ་པའི་གསུང་གིས། ཁྱོད་རང་ཚོང་འདུས་ཕ་གིར་ལྟད་མོ་ལ་སོང་ཞིག་གསུངས་པ་ལྟར་བྱོན་པ་ན། རྣལ་འབྱོར་པ་སྔོ་སངས་ཆོ་འཕྲུལ་དུ་མ་ལ་འདུ་མཛད་པ་ཞིག་ནམ་མཁར་བྱོན་ནས་རས་ཆུང་པ་ལ་སྤྱན་འབུར་ཚུགས་སུ་གཟིགས་ཏེ། རྣལ་འབྱོར་པ་གཞོན་ནུ་ཁྱོད་ལ་ཞག་བདུན་གྱི་ཚེ་ལས་མི་འདུག་ཅེས་གསུངས་པ༌།ཐོས་པས་ཤིན་ཏུ་སྐྲག་ནས། ཏི་ཕུ་པའི་དྲུང་དུ་བྱོན་ཏེ་ཚེ་བསྲིང་བའི་གདམས་པ་ཞུས་པ་ན། གདམས་པ་གཞན་གྱིས་ཕན་པར་དཀའ་བས། མ་གཅིག་གྲུབ་པའི་རྒྱལ་མོ་ཞེས་བྱ་བ་སློབ་དཔོན་པདྨ་དང་དངོས་སུ་མཇལ་ཞིང་ཚེ་ལ་དབང་ཐོབ་པ་ལོ་ལྔ་བརྒྱ་ལོན་པ་ཞིག་བཞུགས་པ་དེ་ལ་ཞུས་ཤིག །ཅེས་ལུང་བསྟན་པ་ལྟར་དེའི་དྲུང་དུ་ཕྱིན་ནས་གསེར་སྲང་གསུམ། སྲང་གང་ལ་ཚོགས་ཀྱི་འཁོར་ལོ་བགྱིས་ནས་ཞུས་པས་རྣལ་འབྱོར་མ་དེས། མགོན་པོ་ཚེ་དཔག་མེད་བླ་མེད་རིགས་ལྔ་ཞེས་བྱ་བའི་གདམས་པ། དབང་བསྐུར་ལ་བརྟེན་ནས་ཚེ་སྲིང་བ། བསྐྱེད་རིམ་ལ་བརྟེན་ནས་ཚེ་སྲིང་བ། རྫོགས་རིམ་ལ་བརྟེན་ནས་ཚེ་སྲིང་བ། རླུང་ལ་བརྟེན་ནས་ཚེ་སྲིང་བ་སོགས་དཔག་ཏུ་མེད་པ་གནང་བས་སྔར་གྱི་རང་ལོ་བཞི་བཅུའི་ཁར་ཞེ་བཞི་བསྲིངས་པས་དགུང་ལོ་བརྒྱད་ཅུ་རྩ་བཞི་ཐུབ་པར་གྱུར་ཏོ། །དེ་ལྟར་ཚེ་དབང་དང་ཟུང་འབྲེལ་དུ་རྟ་མགྲིན་དཔའ་བོ་གཅིག་པ་ཉིད་ཀྱང་གནང་ངོ༌། །སླར་ཏི་ཕུ་པའི་དྲུང་དུ་བྱོན་ནས་ལོ་རྒྱུས་རྣམས་ཞུས་པས་གདམས་པ་དེ་ཁོ་བོས་ཀྱང་ཞུས་ཏེ་རྣལ་འབྱོར་མ་ལ་བཀའ་བབ་ཡོད་པས་ཁོང་ཅན་ལ་བཏང་བ་ཡིན་གསུངས་ནས་སླར་གདམས་པ་རྫོགས་པ་ཚར་གཅིག་གནང༌།

དེ་རྗེས་བོད་དུ་བྱོན་པས་རྗེ་མི་ལ་དང་ཐོག་མར་མཇལ་བའི་ཚེ་མི་ལའི་གསུང་གིས། ཁྱོད་གདམས་པ་སྔོན་ཆད་བོད་དུ་མ་གྲགས་པ་ཟབ་པ་ཁ་ཅིག་ཁོ་བོ་ལ་སྐྱེས་ཀྱི་ཚུལ་དུ་ཕུལ་ཞིག་གསུངས་པ་ལ། བླ་མེད་རིགས་ལྔའི་ནང་ནས་འོ་མ་ལས་མར་བཞིན་དུ་གྱུར་པ་ཚེ་དཔག་མེད་ལྷ་གཅིག་བུམ་གཅིག་ཏུ་གྲགས་པ་འདི་ཉིད་རྟ་མགྲིན་དང་བཅས་པ་ཕུལ་ཞིང་རྗེ་བཙུན་མི་ལས་ཐུགས་ཉམས་སུ་བཞེས་པས་སྐུ་ཚེ་ཡུན་རིང་པར་བསྲིངས། དེ་རྗེས་སྒམ་པོ་པ་བསོད་ནམས་རིན་ཆེན་ལ་གནང༌། དེས་དཔལ་ཕག་མོ་གྲུ་པ་ལ་བུ་ཆེན་གདུགས་ཐོགས་པ་ལྔ་བརྒྱ་ཡོད་ཀྱང་རྒྱལ་ཚབ་ཏུ་མ་འོས་པས། ཁོ་བོའི་གདན་ས་འདི་དགེ་བསྙེན་ས་བཅུ་པ་ཞིག་གིས་འཛིན་པ་ཡིན་ཞེས་ཡང་ཡང་གསུངས་པ་ཉིད་མགོན་པོ་འབྲི་གུང་པ་ཆེན་པོ་རིན་ཆེན་དཔལ་ལ་གནང༌། དེ་ནས་རིམ་པས་རྗེ་སྤྱན་སྔ་བ། རྒྱལ་བ་ཡང་དགོན་པ། སྤྱན་སྔ་རིན་ཆེན་ལྡན། ཟར་ཕུག་པ། རྗེ་འབའ་ར་བ། ཟད་པ་རིན་རྒྱལ། བྲག་ཐོག་པ། རྡོ་རྗེ་གདན་པ་ཀུན་དགའ་རྣམ་རྒྱལ། སྨྱུག་ལ་ངག་གི་དབང་པོ། ཆོས་གྲུབ་སེང་གེ། རྗེ་ཞྭ་དམར་བ་ཆོས་ཀྱི་གྲགས་པ། མཁན་ཆེན་ཤེས་རབ་དཔལ། མཁས་གྲུབ་ཀུན་དགའ་རྒྱལ་མཚན། རྗེ་བཙུན་དམ་པ་ཆོས་རྒྱལ་ཕུན་ཚོགས། དེས་བདག་ཆོས་ཀྱི་གྲགས་པ་ལའོ། །ཞེས་པ་ནི་གྲུབ་པའི་རྒྱལ་མོའི་ཚེ་རྟ་གཉིས་ཀྱི་ལོ་རྒྱུས་མདོར་བསྡུས་དགོས་ཞེས་ཆོས་མཛད་ངག་དབང་ཕུན་ཚོགས་ཀྱིས་བསྐུལ་ངོར། རིག་འཛིན་ཆོས་ཀྱི་གྲགས་པས་བྲིས་པའོ།། །།སརྦ་མངྒལཾ།། 