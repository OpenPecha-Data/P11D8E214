༄༅། །ཡང་ཟློག་མེའི་སྤུ་གྲིའི་ཟློག་པའི་ཕྲིན་ལས་ཀྱི་གཞུང་བསྲང་བ་བཞུགས་སོ།།

ཡ་མཱ་རི་ན་མོ། ཡང་ཟློག་མེའི་སྤུ་གྲིའི་ཟློག་པའི་ཕྲིན་ལས་རྒྱས་པ་གཞུང་བསྲང་བ་ནི། གཏོར་མར་ཤ་ཟན་སྨན་རཀ་བྲན་ལ། གྲི་ལག་ལ་གྲི་ལྤགས་དང་དར་ནག་བཏགས་པ་ཕྱིར་གཡབ། བྲ་སྲན་ནག་པོའི་ཆན་གྱིས་ཕྱིར་བྲབ་ཅིང་འདི་སྐད་དོ། །ཧཱུྂ་ཨེ་ཡ། དུར་ཁྲོད་རབ་འཇིགས་རྔམ་པའི་ཞིང་ཁམས་ན། །གྲུ་གསུམ་མཐིང་ནག་འབར་བའི་གཞལ་ཡས་སུ། །གཤིན་རྗེ་ཕོ་མོ་མ་ཧེ་ཆུ་གླང་དང༌། །པདྨ་ཟླ་བ་ཉི་མའི་གདན་གྱི་སྟེང༌། །ཕྱོགས་བཅུ་དུས་གསུམ་སངས་རྒྱས་ཐམས་ཅད་ཀྱི། །མཁྱེན་བརྩེའི་དབང་ཕྱུག་རྗེ་བཙུན་འཇམ་པའི་དབྱངས། །གདུག་པ་འདུལ་ཕྱིར་ཁྲོ་བོའི་སྐུར་བསྟན་པ། །བཅོམ་ལྡན་དཔལ་ཆེན་ཟིལ་གནོན་གཤིན་རྗེའི་གཤེད། །ཡུམ་སྲས་སྤྲུལ་པ་འཁོར་བཅས་དམག་དཔུང་བཅས། །ཐུགས་དམ་རྒྱུད་བསྐུལ་དྲག་པོའི་སྐུར་བཞེངས་ལ། །དྲག་པོ་བཟློག་པའི་ཕྲིན་ལས་དུས་ལ་བབ། །ཐུགས་རྗེས་བརྩེར་དགོངས་བཅོལ་པའི་ཕྲིན་ལས་མཛོད། །ཨེ། སྐུ་མདོག་མཐིང་ནག་འཇིགས་པར་བསྟན་པ་ཡིས། །ཆོས་ཉིད་དོན་ལས་གོལ་བའི་ཚོགས་རྣམས་བཟློག་ཏུ་གསོལ། །དབུ་གསུམ་ཕྱག་དྲུག་ཞབས་བཞི་བགྲད་པ་ཡིས། །ཁམས་གསུམ་རིགས་དྲུག་སྐྱེ་གནས་བཞིས་བསྡུས་གནོད་པ་ཐམས་ཅད་བཟློག་ཏུ་གསོལ། །དབུས་ཞལ་མཐིང་ནག་ཆོས་སྐུ་མི་འགྱུར་བར། །གཏི་མུག་རྨོངས་པའི་བག་ཆགས་ཐམས་ཅད་བཟློག་ཏུ་གསོལ། །གཡས་ཞལ་དཀར་པོ་བཞད་པ་སྤྲུལ་སྐུའི་ཉམས། །ཞེ་སྡང་གདུག་པའི་དགྲ་བགེགས་ཐམས་ཅད་བཟློག་ཏུ་གསོལ། །གཡོན་ཞལ་དམར་ལ་གཤེ་བ་ལོངས་སྐུ་ཞི་མ་ཁྲོ། །འདོད་ཆགས་འཁྲུལ་པའི་དགྲ་གདོན་ཐམས་ཅད་བཟློག་ཏུ་གསོལ། །དམར་ཟླུམ་འཁྲུགས་པའི་སྤྱན་དགུ་གདངས་མིག་གཡོ་བ་ཡིས། །ང་རྒྱལ་དྲེགས་པའི་གནོད་པ་ཐམས་ཅད་བཟློག་ཏུ་གསོལ། །སྙན་གོང་སྦྲུལ་ནག་འཇིགས་པས་བརྒྱན་པ་ཡིས། །ཕྲག་དོག་ཅན་གྱི་དགྲ་བགེགས་ཐམས་ཅད་བཟློག་ཏུ་གསོལ། །ཁྲོ་གཉེར་སྨིན་མའི་མཚམས་སུ་བསྡུས་པ་ཡིས༑ ༑བར་སྣང་ཁམས་ཀྱི་གདོན་ཚོགས་ཐམས་ཅད་བཟློག་ཏུ་གསོལ། །ཤངས་གཉེར་རླུང་ནག་དབའ་ཀླུང་འཁྲུགས་པ་ཡིས། །ཐེའུ་རང་འགོང་པོའི་གདོན་ཚོགས་ཐམས་ཅད་བཟློག་ཏུ་གསོལ༑ ༑ཞལ་གདངས་ཁྲག་ཞག་ཁུ་བའི་རྒྱུན་བབ་པས། །མ་མོ་ཤ་ཟའི་གདོན་ཚོགས་ཐམས་ཅད་བཟློག་ཏུ་གསོལ། །ལྗགས་འདྲིལ་དྲག་པོའི་ང་རོ་སྒྲོག་པ་ཡིས། །དྲི་ཟ་གྲུལ་བུམ་འབྱུང་པོའི་གདོན་ཚོགས་ཐམས་ཅད་བཟློག་ཏུ་གསོལ། །མཆེ་བ་བཅུ་གཉིས་རྣོ་དཀར་རབ་ཏུ་གཙིགས་པ་ཡིས། །འཆི་བདག་གདོན་དང་སྲོག་གཅོད་བདག་པོ་ཐམས་ཅད་བཟློག་ཏུ་གསོལ། །ཨཱ་ར་ལི་ཡི་སྒྲ་ཆེན་སྒྲོག་པ་ཡིས། །དཔའ་བོ་མཁའ་འགྲོའི་གནོད་པ་ཐམས་ཅད་བཟློག་ཏུ་གསོལ། །སྨིན་མ་སྨ་ར་དམར་སེར་གློག་ལྟར་འཁྱུག་པ་ཡིས། །གཟའ་དང་རྒྱུ་སྐར་ངན་པའི་གནོད་པ་གདུག་རྩུབ་ཐམས་ཅད་བཟློག་ཏུ་གསོལ། །དབུ་སྐྲ་ཁམ་སེར་གྱེན་དུ་བརྫེས་པ་ཡིས། །སྟེང་ཕྱོགས་ཚངས་པ་བརྒྱ་བྱིན་ལ་སོགས་འཚེ་བ་ཐམས་ཅད་བཟློག་ཏུ་གསོལ༑ ༑ཕྱག་གཡས་དང་པོར་འཁོར་ལོ་རྩིབས་བརྒྱད་རྣོ་ངར་ལྡན་པ་ཡིས། །བན་བོན་སྔགས་པས་འཁོར་ལོ་ངན་སྦྱོར་གཏོང་བ་ཐམས་ཅད་བཟློག་ཏུ་གསོལ། །བར་པས་རལ་གྲི་འབར་བ་གདེངས་པ་ཡིས། །གིང་དང་དཔའ་བོའི་མཚོན་ཆའི་འཁྲུལ་འཁོར་ངན་པ་ཐམས་ཅད་བཟློག་ཏུ་གསོལ། །ཐ་མས་རྡོ་རྗེ་རྩེ་དགུ་བསྣམས་པ་ཡིས། །རིག་པ་འཛིན་པས་བྱས་པའི་ངན་སྔགས་ཐམས་ཅད་བཟློག་ཏུ་གསོལ། །ཕྱག་གཡོན་དང་པོས་ལྕགས་ཀྱུ་བསྣམས་པ་ཡིས། །འགུགས་བྱེད་གདུག་པའི་གདོན་ཚོགས་ཕོ་ཉ་ཐམས་ཅད་བཟློག་ཏུ་གསོལ། །བར་པས་གཏུན་ཤིང་འབར་བ་ཐོགས་པ་ཡིས། །གཟིར་ཞིང་བརྡུང་བའི་སྦྱོར་བ་ངན་པ་ཐམས་ཅད་བཟློག་ཏུ་གསོལ། །ཐ་མས་སྡིགས་མཛུབ་མཛད་ཅིང་མེ་ཆེན་འབར་བ་ཡིས། །རྒྱལ་བསེན་བསེ་རག་ཕྲ་མེན་དྲེགས་པའི་སྦྱོར་ངན་ཐམས་ཅད་བཟློག་ཏུ་གསོལ། །ཞབས་བཞི་གཡས་གཉིས་བསྐུམ་པའི་སྟབས་ཀྱིས་འགྱིང་བ་ཡིས། །གཟུང་འཛིན་འཁྲུལ་པའི་ལོག་རྟོག་ངན་པ་ཐམས་ཅད་བཟློག་ཏུ་གསོལ། །གཡོན་གཉིས་བརྐྱང་བའི་སྟབས་ཀྱིས་བཞེངས་པ་ཡིས། །རྟག་ཆད་མུ་བཞིའི་ལྟས་ངན་ཐམས་ཅད་བཟློག་ཏུ་གསོལ། །ཐོད་སྐམ་ལྔ་ལྔས་དབུ་ལ་བརྒྱན་པའི་ནང༌། །ཁྲག་འཐུང་འབར་བ་རིགས་ལྔ་བཞུགས་པ་ཡིས། །ཁྲག་འཐུང་ལྔ་བཅུ་རྩ་བརྒྱད་དམོད་པའི་ངན་སྔགས་ཐམས་ཅད་བཟློག་ཏུ་གསོལ། །སྤྱི་གཙུག་ཡེ་ཤེས་བྱ་ཁྱུང་ནག་པོ་ལྡིང་བ་ཡིས། །ནམ་མཁའ་ལྡིང་གི་གདོན་ཀྱི་གནོད་པ་ཐམས་ཅད་བཟློག་ཏུ་གསོལ། །ཁྲོ་ཞལ་རྡོ་རྗེའི་མཆུ་དང་ལྡན་པ་ཡིས། །གདོང་ཅན་ཕོ་ཉའི་ཚོགས་ཀྱི་གནོད་པ་ཐམས་ཅད་བཟློག་ཏུ་གསོལ། །ཉི་ཟླའི་སྤྱན་ཅན་འབར་ཞིང་འཁྲུགས་པ་ཡིས། །ཉི་མ་ཟླ་བའི་གདོན་ཚོགས་ཐམས་ཅད་བཟློག་ཏུ་གསོལ། །གནམ་ལྕགས་རྭ་རྣོ་ནམ་མཁར་བསྙེགས་པ་ཡིས། །རྭ་ཅན་གདོན་གྱི་གནོད་པ་ཐམས་ཅད་བཟློག་ཏུ་གསོལ། །དབུ་སྐྲ་ཁམ་ནག་སྲིད་རྩེར་འཕྱོ་བ་ཡིས། །སྲིད་པ་སྤྱི་བདུན་གདོན་གྱི་གནོད་པ་ཐམས་ཅད་བཟློག་ཏུ་གསོལ། །རྭ་སྤྲག་ནོར་བུ་འབར་བས་བརྒྱན་པ་ཡིས། །གནོད་སྦྱིན་ནོར་ལྷ་ཕོ་མོའི་འཚེ་བ་ཐམས་ཅད་བཟློག་ཏུ་གསོལ། །རྐང་ལག་གནམ་ལྕགས་སྡེར་མོ་རྣོ་ཞིང་འབར་བ་ཡིས། །སྡེར་ཆགས་ཅན་གྱི་གདོན་དང་ཕོ་ཉའི་སྦྱོར་བ་ཐམས་ཅད་བཟློག་ཏུ་གསོལ༑ ༑སྦྲུལ་ཆེན་དཀར་ནག་ཕྱག་གིས་བཟུང་ཞིང་མགོ་བོ་ཞལ་དུ་གསོལ་བ་ཡིས། །ལྟོ་འགྲོ་གདུག་པའི་དུག་དང་བསམ་སྦྱོར་ངན་པ་ཐམས་ཅད་བཟློག་ཏུ་གསོལ། །སྒྲོ་གཤོག་སྤུ་གྲི་བསྐལ་པའི་མེ་འཁོར་སྡིག་པ་ཡིས། །འདབ་གཤོག་ཅན་གྱིས་གནོད་ཅིང་འཚེ་བ་ཐམས་ཅད་བཟློག་ཏུ་གསོལ། །སྤུ་ཕྲན་མཚོན་ཆ་སྣ་ཚོགས་འབར་ཞིང་འཕྲོ་བ་ཡིས། །ལུས་ཅན་ལུས་མེད་དྲེགས་པའི་བསམ་སྦྱོར་ངན་པ་ཐམས་ཅད་བཟློག་ཏུ་གསོལ། །བ་སྤུའི་བུ་ག་ཁྱུང་ནག་མེ་ཡི་གཤོག་ལྡན་དང༌། །རྡོ་རྗེ་རྩེ་ལྔས་གཏམས་ཤིང་མེ་སྟག་འཕྲོ་བ་ཡིས། །དབྱིངས་ཀྱི་གདོན་ཚོགས་སྦྱོར་བ་ངན་དགུ་ཐམས་ཅད་བཟློག་ཏུ་གསོལ། །ཐོད་པ་ར་རི་ཉི་ཤུ་རྩ་གཅིག་མགུལ་རྒྱན་བྱས་པ་ཡིས། །གཞན་སྤྲུལ་ཕོ་ཉ་དྲེགས་པའི་རྦོད་གཏོང་ཐམས་ཅད་བཟློག་ཏུ་གསོལ། །ཐོད་རློན་ཁྲག་འཛག་ལྔ་བཅུའི་དོ་ཤལ་འཕྱངས་པ་ཡིས། །འདུ་བྱེད་ལྔ་བཅུ་རྩ་གཅིག་དྲི་མ་ཐམས་ཅད་བཟློག་ཏུ་གསོལ། །སྐུ་སྟོད་གླང་ཆེན་ཀོ་རློན་མནབས་པ་ཡིས། །གཅེར་བུའི་གདོན་དང་སྦྱོར་རྩུབ་ངན་སྔགས་ཐམས་ཅད་བཟློག་ཏུ་གསོལ། །སྐེད་པར་ཞིང་ལྤགས་གཡང་གཞི་བཅིངས་པ་ཡིས། །རོ་ལངས་འབྱུང་པོའི་གདོན་གྱི་གནོད་པ་ཐམས་ཅད་བཟློག་ཏུ་གསོལ། །སྐུ་སྨད་སྟག་གི་ཤམ་ཐབས་གསོལ་བ་ཡིས། །གཅན་གཟན་གདུག་པའི་འཚེ་བ་ཐམས་ཅད་བཟློག་ཏུ་གསོལ། །སྦྲུལ་ཆེན་དཀར་ཁྲས་དབུ་སྐྲ་བཅིངས་པ་ཡིས། །རྒྱལ་རིགས་ཀླུ་ཡི་དུག་དང་གནོད་པ་ཐམས་ཅད་བཟློག་ཏུ་གསོལ། །སེར་ཁྲས་ཕྱག་དྲུག་གདུབ་བུ་བྱས་པ་ཡིས། །རྗེའུ་རིགས་ཀླུ་ཡི་བསམ་སྦྱོར་ངན་པ་ཐམས་ཅད་བཟློག་ཏུ་གསོལ། །ལྟོ་འགྲོ་དམར་ཁྲས་སྐེ་རགས་བྱས་པ་ཡིས། །བྲམ་ཟེའི་རིགས་ཀྱི་ཀླུ་ཡི་སྦྱོར་བ་ངན་པ་ཐམས་ཅད་བཟློག་ཏུ་གསོལ། །ལྗང་གུས་ཞབས་བཞིའི་རྒྱན་དུ་བྱས་པ་ཡིས། །དམངས་རིགས་ཀླུ་ཡི་གནོད་གདུག་འཚེ་བ་ཐམས་ཅད་བཟློག་ཏུ་གསོལ༑ ༑ནག་ཁྲས་སེ་རལ་ཁ་རུ་ཐོགས་པ་ཡིས། །གདོལ་པའི་ཀླུ་ཡི་དུག་དང་བསམ་སྦྱོར་གནོད་པ་ཐམས་ཅད་བཟློག་ཏུ་གསོལ། །ཐལ་ཆེན་ཚོམ་བུས་སྐུ་ཡི་སུལ་རྣམས་བྱུགས་པ་ཡིས༑ ༑དུར་ཁྲོད་བདག་པོ་ཕོ་མོའི་གནོད་པ་ཐམས་ཅད་བཟློག་ཏུ་གསོལ། །རཀྟའི་ཐིག་ལེས་མཁུར་ཚོས་དཔྲལ་བ་བརྒྱན་པ་ཡིས། །སྲིན་པོ་བདུད་བཙན་ཕོ་མོའི་གནོད་པ་ཐམས་ཅད་བཟློག་ཏུ་གསོལ། །ཞག་གི་ཟོ་རིས་ལྐོག་མ་བྲང་རྣམས་བཤལ་བ་ཡིས། །གིང་བཤན་དྲེགས་པ་སྲོག་བདག་ཕོ་མོའི་གནོད་པ་ཐམས་ཅད་བཟློག་ཏུ་གསོལ། །སྐུ་ལས་སྤྲུལ་པའི་ཕོ་ཉ་དཔག་མེད་འཕྲོ་བ་ཡིས། །མི་དང་མི་མིན་རྣམས་ཀྱི་མཐུ་བྱེད་བསམ་སྦྱོར་ངན་པ་ཐམས་ཅད་བཟློག་ཏུ་གསོལ། །འཁོར་དུ་ལས་ཀྱི་གཤིན་རྗེ་བྱེ་བ་ས་ཡས་བསྐོར་བ་ཡིས། །འཆི་བདག་གཤིན་རྗེའི་གདོན་དང་དགྲ་བགེགས་ཐམས་ཅད་བཟློག་ཏུ་གསོལ། །རང་ལུས་ལས་སྤྲོས་མེ་རི་མེ་དཔུང་ཚ་ཚ་འཕྲོ་བའི་ནང་དུ་བཞུགས་པ་ཡིས། །མ་རིག་ཉོན་མོངས་ལས་ཀྱི་ཉེས་སྒྲིབ་ཐམས་ཅད་བཟློག་ཏུ་གསོལ། །ཐུགས་ཀར་གསེར་གྱི་འཁོར་ལོ་རྩིབས་བཞིས་སྤྲས་པ་ཡིས། །ཚད་མེད་བཞི་ལས་གོལ་བའི་སྒྲིབ་གསུམ་བག་ཆགས་ཐམས་ཅད་བཟློག་ཏུ་གསོལ། །འཇམ་དཔལ་དམར་ནག་རལ་གྲི་ཞགས་པ་འཛིན། །དུར་ཁྲོད་ཆས་རྫོགས་བརྐྱང་བསྐུམ་འགྱིངས་པ་ཡིས། །སེམས་དཔའ་སེམས་མའི་བདེན་ཚིག་དམོད་པའི་སྦྱོར་བ་ངན་པ་ཐམས་ཅད་བཟློག་ཏུ་གསོལ། །འཁོར་ལོའི་དབུས་སུ་རིན་ཆེན་ལས་གྲུབ་པཱུ་རི་འོད་འབར་བས། །བདེ་གཤེགས་ཐུགས་ཀྱིས་དམོད་པའི་སྦྱོར་ངན་གདུག་པ་ཐམས་ཅད་བཟློག་ཏུ་གསོལ། །བུམ་ནང་གསེར་གྱི་རྡོ་རྗེ་རྩེ་ལྔ་འབར་བ་ཡིས། །གསང་སྔགས་བླ་མེད་རྫས་སྔགས་ཏིང་འཛིན་ཕྱག་རྒྱའི་སྦྱོར་ངན་ཐམས་ཅད་བཟློག་ཏུ་གསོལ། །ཡར་གྱི་རྭ་ལྔར་རིགས་ལྔ་ཡབ་ལྔ་བཞུགས་པ་ཡིས། །རྡོ་རྗེ་རིན་ཆེན་པདྨ་ལས་དང་དེ་བཞིན་གཤེགས་པའི་དམོད་པ་ཐམས་ཅད་བཟློག་ཏུ་གསོལ། །མར་གྱི་རྭ་ལྔར་རིགས་ལྔ་ཡུམ་ལྔ་བཞུགས་པ་ཡིས། །ས་ཆུ་མེ་རླུང་ནམ་མཁའི་བདག་པོའི་ངན་སྦྱོར་ཐམས་ཅད་བཟློག་ཏུ་གསོལ། །ལྟེ་བར་ཨཱ་དི་ཀཱ་དི་ལས་གྲུབ་ཉི་ཟླའི་གའུ་ཡིས། །ཕོ་མོ་དྲེགས་པའི་ཆད་པ་ཐམས་ཅད་བཟློག་ཏུ་གསོལ། །དེ་ནང་བྷྲཱུཾ་ཡིག་ལྟེ་བར་ཧཱུྂ་མཐིང་རབ་ཏུ་འབར་བ་ཡིས༑ ༑མི་མཐུན་གནོད་པའི་སྦྱོར་བ་ངན་པ་ཐམས་ཅད་བཟློག་ཏུ་གསོལ། །དེ་མཐར་རང་སྔགས་ཕྲེང་བས་གཡས་སུ་བསྐོར་བ་ཡིས། །ཡེ་ཤེས་ལྷ་ཚོགས་རྣམས་ཀྱི་ཆད་པ་ཐམས་ཅད་བཟློག་ཏུ་གསོལ། །བསྲུང་བྱའི་མིང་ཡིག་ས་བོན་དག་ལ་བསྐོར་བ་ཡིས། །སྒྲུབ་པ་པོ་ཡི་ཚེ་སྲོག་བར་གཅོད་དུས་མིན་འཆི་བ་ཐམས་ཅད་བཟློག་ཏུ་གསོལ། །པདྨ་ཟླ་ཉིའི་གདན་དང་ལྡན་པ་ཡིས༑ ༑སྟེང་འོག་གདོན་ཆེན་དྲེགས་པའི་འཚེ་བ་ཐམས་ཅད་བཟློག་ཏུ་གསོལ། །མ་ཧེ་གླང་རྒོད་ཕོ་མོ་བསྣོལ་བ་ཡིས། །ཕྱུགས་བདག་འབྱུང་པོའི་མ་རུངས་གདུག་རྩུབ་ཐམས་ཅད་བཟློག་ཏུ་གསོལ། །གཤིན་རྗེ་ཕོ་མོ་ཁ་སྦུབས་བྱི་ཆིངས་བསྣོལ་བ་ཡིས། །འཆི་བདག་གཤིན་རྗེ་ཕོ་མོའི་གཤེད་མ་བླ་རྐུན་ཐམས་ཅད་བཟློག་ཏུ་གསོལ། །གཡོན་དུ་ཡུམ་མཆོག་མ་མོ་ཁྲག་མིག་དོར་སྟབས་བཞུགས་པ་ཡིས། །སྲིད་པ་མོ་རྒྱུད་ཡོངས་ཀྱི་བསམ་སྦྱོར་ངན་པ་ཐམས་ཅད་བཟློག་ཏུ་གསོལ། །སྐུ་མདོག་དམར་ནག་གཅེར་བུ་རྒྱན་མེད་འཇིགས་ཚུལ་གྱིས༑ ༑གཅེར་བུའི་གདོན་དང་དམོད་པའི་སྦྱོར་བ་ཐམས་ཅད་བཟློག་ཏུ་གསོལ། །ཕྱག་གཡས་ལྕགས་ཀྱུ་ནམ་མཁར་ཕྱར་བ་ཡིས། །སྦྱོར་བ་ངན་པའི་འགུགས་འདྲེན་དམོད་པ་ཐམས་ཅད་བཟློག་ཏུ་གསོལ། །གཡོན་པ་ཐོད་ཁྲག་ཐུགས་ཀར་བསྣམས་པ་ཡིས། །མ་མོ་བལ་མོའི་ཁྲག་ནད་རྒྱུ་གཟེར་གཏོང་བ་ཐམས་ཅད་བཟློག་ཏུ་གསོལ། །སྐུ་སྨད་གཟིག་གི་ཤམ་ཐབས་མནབས་པ་ཡིས༑ ༑གདུག་བྱེད་དམོད་པའི་ངན་སྔགས་ཐམས་ཅད་བཟློག་ཏུ་གསོལ། །མ་མོ་བྱེ་བའི་འཁོར་གྱིས་བསྐོར་བ་ཡིས། །ཁམས་གསུམ་སྲིད་པའི་ཤ་ཟ་མ་མོའི་གདོན་ཚོགས་ཐམས་ཅད་བཟློག་ཏུ་གསོལ། །གཡས་ན་སྲས་མཆོག་ཡ་མ་རཱ་ཙ་ཡིས། །སྲིད་པ་ཕོ་རྒྱུད་ཡོངས་ཀྱི་བསམ་སྦྱོར་ངན་པ་ཐམས་ཅད་བཟློག་ཏུ་གསོལ། །སྐུ་མདོག་དམར་ནག་ཕྱག་གཡས་བཤན་གྲི་གདེངས་པ་ཡིས༑ ༑བཤན་པ་གྲི་ཐོགས་ཕོ་ཉའི་གནོད་པ་ཐམས་ཅད་བཟློག་ཏུ་གསོལ། །གཡོན་པ་དགྲ་སྙིང་དམར་པོ་འདྲད་པ་ཡིས། །སྙིང་འབྱིན་དྲེགས་པ་ཡོངས་ཀྱི་སྦྱོར་བ་ཐམས་ཅད་བཟློག་ཏུ་གསོལ༑ ༑མི་ལྤགས་གཡང་གཞིས་སྐུ་ཡི་སྟོད་གཡོགས་བྱས་པ་ཡིས། །རྐང་གཉིས་ཡོངས་ཀྱི་བསམ་སྦྱོར་ངན་པ་ཐམས་ཅད་བཟློག་ཏུ་གསོལ། །ཞབས་གཉིས་ས་ལ་དྲག་ཏུ་བརྡབས་པ་ཡིས༑ ༑ས་འོག་གདོན་གྱི་གནོད་པ་ཐམས་ཅད་བཟློག་ཏུ་གསོལ། །སྟག་ལྤགས་རློན་པའི་ཤམ་ཐབས་གྲོལ་བ་ཡིས། །མཆེ་སྡེར་ཅན་གྱི་གདོན་ཚོགས་ཐམས་ཅད་བཟློག་ཏུ་གསོལ། །འཁོར་དུ་སྡེ་བརྒྱད་ཡོངས་ཀྱིས་བསྐོར་བ་ཡིས། །ཕྱི་ནང་གསང་སྦས་བསྟན་སྐྱོང་དྲག་སྔགས་དང༌། །བཏགས་ཆགས་མ་ཆགས་ལས་བྱེད་བསྟན་སྲུང་སྡེ་བརྒྱད་གནོད་པ་ཐམས་ཅད་བཟློག་ཏུ་གསོལ༑ ༑མདུན་དུ་སྐུ་སྤྲུལ་འཆི་བདག་ནག་པོ་གནས་པ་ཡིས། །འཆི་བདག་ལས་ཀྱི་དྲེགས་པ་ཐམས་ཅད་བཟློག་ཏུ་གསོལ། །སྐུ་མདོག་མཐིང་ནག་མུན་པའི་མདོག་ལྟ་བུས། །ནག་པོ་བདུད་ཀྱི་དམོད་པ་ཐམས་ཅད་བཟློག་ཏུ་གསོལ། །ཕྱག་གཡས་རི་རབ་མཁའ་ལ་འཕྱར་བ་ཡིས། །ཁམས་གསུམ་དྲེགས་པའི་སྦྱོར་བ་ངན་པ་ཐམས་ཅད་བཟློག་ཏུ་གསོལ། །གཡོན་པ་དགྲ་སྟ་འབར་བ་གདེངས་པ་ཡིས། །གཅོད་ཅིང་འདྲལ་བྱེད་གནོད་པའི་སྦྱོར་བ་ངན་པ་ཐམས་ཅད་བཟློག་ཏུ་གསོལ། །སྐུ་སྟོད་གནམ་ལྕགས་ཞུན་ཁྲབ་གསོལ་བ་ཡིས། །ཞུབ་ཆེན་དཔུང་གི་ཚོགས་ཀྱི་གནོད་པ་ཐམས་ཅད་བཟློག་ཏུ་གསོལ། །སྐེད་པར་ཞིང་གི་གཡང་གཞི་བཅིངས་པ་ཡིས། །གཤིན་འདྲེ་ཕོ་མོའི་ཟ་ཁ་ངན་པ་ཐམས་ཅད་བཟློག་ཏུ་གསོལ། །སྐུ་སྨད་སྟག་ལྤགས་ཤམ་ཐབས་གཡོགས་པ་ཡིས། །མི་གདུག་དུད་འགྲོ་འཇིགས་པའི་གནོད་པ་ཐམས་ཅད་བཟློག་ཏུ་གསོལ། །ཐོད་སྐམ་ལྔ་ཡི་དབུ་རྒྱན་བྱས་པ་ཡིས། །རྒྱུད་ལྔ་ལམ་ལ་གནས་པའི་ཚོགས་ཀྱི་སྦྱོར་བ་ངན་པ་ཐམས་ཅད་བཟློག་ཏུ་གསོལ། །ཞིང་ཆུང་ཆོས་གོས་སྟོད་དུ་བཀླུབས་པ་ཡིས། །གཤེད་དང་ཟ་འདྲེ་དྲེགས་པའི་སྦྱོར་བ་ངན་པ་ཐམས་ཅད་བཟློག་ཏུ་གསོལ། །སྦྲུལ་གྱིས་ཡན་ལག་མདོ་འགགས་དཀྲིས་པ་ཡིས། །མ་རུངས་ལྟོ་འཕྱེའི་བསམ་སྦྱོར་གདུག་རྩུབ་ཐམས་ཅད་བཟློག་ཏུ་གསོལ། །ཞབས་གཉིས་དོར་སྟབས་ཆུ་གླང་སྔོན་པོ་ཞོན་པ་ཡིས། །ཆུ་ལ་གནས་པའི་བགེགས་ཀྱི་སྦྱོར་བ་ངན་པ་ཐམས་ཅད་བཟློག་ཏུ་གསོལ། །སྐུ་ཡི་སྤྲུལ་པ་བྱེ་བ་ས་ཡས་བསྐོར་བ་ཡིས། །འཆི་བདག་གདོན་གྱི་གནོད་པ་ཐམས་ཅད་བཟློག་ཏུ་གསོལ། །རྒྱབ་ན་གསུང་སྤྲུལ་སྲོག་བདག་དམར་པོ་བཞུགས་པ་ཡིས། །སྲོག་གི་བདག་པོ་ཕོ་མོའི་བསམ་སྦྱོར་ངན་པ་ཐམས་ཅད་བཟློག་ཏུ་གསོལ། །སྐུ་མདོག་དམར་ནག་ཞལ་གཅིག་ཕྱག་གཉིས་པ། །རབ་འཇིགས་གདོན་དང་དྲི་ཟ་འབྱུང་པོ་ཐམས་ཅད་བཟློག་ཏུ་གསོལ། །ཐོད་པའི་རྣ་ཆ་རབ་ཏུ་འཁྲོལ་བ་ཡིས། །ཀེང་རུས་དུར་ཁྲོད་བདག་པོའི་གནོད་པ་ཐམས་ཅད་བཟློག་ཏུ་གསོལ། །སྦྲུལ་ནག་རལ་པ་ཕྱོགས་བཅུར་གཡོ་བ་ཡིས། །ཕྱོགས་སྐྱོང་བཅུ་སོགས་གདོན་ཆེན་ཡོངས་ཀྱི་གནོད་པ་ཐམས་ཅད་བཟློག་ཏུ་གསོལ། །གཡས་པས་བེ་ཅོན་ནམ་མཁར་འཕྱར་བ་ཡིས། །བེ་ཅོན་ཐོགས་པའི་གདོན་ཚོགས་ཐམས་ཅད་བཟློག་ཏུ་གསོལ། །གཡོན་པས་ཞགས་པ་ནག་པོ་ཐོགས་པ་ཡིས། །ཞགས་ཐོགས་དྲེགས་པ་ཕོ་ཉའི་ཚོགས་རྣམས་ཐམས་ཅད་བཟློག་ཏུ་གསོལ། །སྐུ་ལ་རུས་སྦལ་ནག་པོའི་གཡང་གཞི་གསོལ་བ་ཡིས། །གཉན་དང་ས་བདག་གདུག་པའི་སྦྱོར་བ་ཐམས་ཅད་བཟློག་ཏུ་གསོལ། །ཞབས་གཉིས་དོར་སྟབས་ལས་ཀྱི་རླུང་དམར་བཅིབས་པ་ཡིས། །ཕོ་ཉ་རྐང་མགྱོགས་རང་གཤེད་སྦྱོར་བ་ཐམས་ཅད་བཟློག་ཏུ་གསོལ། །འཁོར་དུ་གསུང་སྤྲུལ་བྱེ་བ་ས་ཡས་བསྐོར་བ་ཡིས། །སྲོག་བདག་ཕོ་མོ་ཡོངས་ཀྱི་གནོད་པ་ཐམས་ཅད་བཟློག་ཏུ་གསོལ། །ཤེལ་དཀར་རྡོ་རྗེ་རྩེ་ལྔ་འོད་འཕྲོ་བས། །ལས་དང་བག་ཆགས་ཤེས་བྱའི་སྒྲིབ་པ་ཐམས་ཅད་བཟློག་ཏུ་གསོལ། །གསེར་གྱི་རྡོ་རྗེ་རྒྱ་གྲམ་རྡོ་རྗེའི་ཚ་ཚ་ཁོལ་བ་ཡིས༑ ༑འཇིག་རྟེན་འདས་དང་མ་འདས་དྲེགས་པའི་ཆད་པ་ཐམས་ཅད་བཟློག་ཏུ་གསོལ། །བྱང་ཆེན་པཱུ་རི་དཀར་པོ་འོད་དུ་འབར་བ་ཡིས། །བདེ་གཤེགས་ཞི་ཁྲོའི་བདེན་སྟོབས་སྦྱོར་ངན་ཐམས་ཅད་བཟློག་ཏུ་གསོལ། །བསྲུང་བའི་ཁྲོ་བོ་ཁྲོ་མོས་སྲུང་ཟློག་ལས་མཛད་པས། །མི་མཐུན་གནོད་པའི་ཕྱོགས་རྣམས་ཐམས་ཅད་བཟློག་ཏུ་གསོལ། །གསེར་གྱི་གའུ་ཁ་སྦྱོར་གུར་ཁང་སྲ་ཞིང་མཁྲེགས་པ་ཡིས། །མི་དང་མི་མིན་བར་གཅོད་ཐམས་ཅད་བཟློག་ཏུ་གསོལ། །རྡོ་རྗེ་འཁོར་ལོ་རིན་ཆེན་པདྨ་རྒྱ་གྲམ་གྱི། །གུར་ཁང་རིགས་ལྔའི་ཁྲོ་བོ་དང་བཅས་བཞུགས་པ་ཡིས། །མ་རུངས་དུག་ལྔའི་སྦྱོར་བ་ངན་པ་ཐམས་ཅད་བཟློག་ཏུ་གསོལ། །རལ་གྲི་ངར་མའི་འཁོར་ལོ་གཡོན་དྲག་ཏུ་འཁོར་བ་ཡིས། །ཕས་ཀྱི་ངན་སྦྱོར་དུག་མཚོན་བཏང་བའི་གནོད་པ་ཐམས་ཅད་བཟློག་ཏུ་གསོལ། །རླུང་མེ་ཆུ་ས་ནམ་མཁའི་གུར་ཁང་དང༌། །དེ་ནང་འབྱུང་ལྔའི་ཁྲོ་ཆེན་འབར་བ་དང་བཅས་པས། །འབྱུང་བའི་གནོད་པ་དགྲ་གཤེད་སྦྱོར་ངན་ཐམས་ཅད་བཟློག་ཏུ་གསོལ། །ཕྱི་རོལ་ངན་སྔགས་ཨཱ་དི་ཀཱ་དིའི་ཕྲེང་བ་འཁྲིགས་པ་དང༌། །དགྲ་བོ་ཐམས་ཅད་སོད་ཅེས་སྟོང་ཉིད་རང་སྒྲ་སྒྲོག་པའི་གུར་ཁང་གིས། །རིགས་དང་རིགས་མིན་ཕས་ཀྱི་རྦོད་གཏོང་རང་གཤེད་ངན་སྦྱོར་གཏོང་བ་ཐམས་ཅད་བཟློག་ཏུ་གསོལ། །ཧཱུྂ་༌།

ཁྲོ་ཆེན་ཕྱག་རྒྱ་ཟིལ་གནོན་ཡབ་ཡུམ་སྲས། །སྐུ་དང་གསུང་སྤྲུལ་ལས་ཀྱི་གཤིན་རྗེའི་དཔུང༌། །མ་མོ་བྱེ་བ་ས་ཡ་སྡེ་བརྒྱད་བཅས། །འཆི་བདག་སྲོག་བདག་དམག་དཔུང་དྲེགས་པའི་ཚོགས། །འཁོར་གྱི་དམ་ཅན་རྒྱ་མཚོའི་ཚོགས་བཅས་རྣམས། །ཕྱི་ནང་གསང་མཆོད་སྨན་རཀ་གཏོར་མར་བཅས། །དམ་རྫས་འབར་བ་འདི་དག་བཞེས་ནས་ཀྱང༌། །མ་གཡེལ་མ་གཡེལ་བཅོལ་བའི་ཕྲིན་ལས་མཛོད། །བདག་ལ་སྡང་བའི་དགྲ་དང་གནོད་བྱེད་བགེགས། །ལོ་ཟླ་ཞག་དུས་ཟ་མ་སྤར་སྨེ་བདུན་ཟུར་དགྲ་གཤེད་སྐག །སྲོག་ལུས་དབང་རླུང་རྒུད་ཉམས་དགྲ་གཤེད་དར་བ་དང༌། །མནན་སྲེག་འཕང་གསུམ་གཏད་སེལ་འབྱེད་དཀྲུག་བྱད་ཕུར་རྦོད་གཏོང་ཚོགས། །རྒྱལ་པོའི་ཆད་པ་ནད་དུག་མཚོན་རིམས་མུ་གེའི་བསྐལ་པ་དང༌། །བཙའ་སད་སེར་བ་ཐན་ལྟས་རྨི་ལམ་དང༌། །མོ་དང་པྲ་ངན་བར་གཅོད་ཆོ་འཕྲུལ་ངན་པ་སོགས། །མདོར་ན་བདག་ལ་འཚེ་ཞིང་གནོད་པའི་འགལ་རྐྱེན་དང༌། །བར་གཅོད་མི་མཐུན་ཕྱོགས་རྣམས་མ་ལུས་ཐམས་ཅད་པ། །བཟློག་ཅིང་བསྒྱུར་བའི་ཕྲིན་ལས་དུས་ལ་བབ། །ཕྲིན་ལས་དུས་ལ་བབ་བོ་ས་མ་ཡ། །ཅེས་ཟློག་སྔགས་དང་འབྱུང་བ་ཁྲམ་བསྒྱུར་ལ་སོགས་པ་བཟློག་པའི་དཔུང་ལ་འབད་པར་བྱའོ། །དེ་ལྟར་ཟློག་པའི་ཕྲིན་ལས་གཞུང་བསྲང་བ་འདི་ནི་སྲུང་ཟློག་གི་སྒྲུབ་པ་དང༌། སྲུང་ཟློག་བསད་མནན་གྱི་སྒྲུབ་པ་སོགས་ལ་བྱ་མི་དགོས། ངག་བཅད་ཀྱི་སྒྲུབ་པ་རང་མིན་པའི་གཏོར་མས་བཟློག་པའི་ལས་བསྒྲུབ་ན་བྱ་བ་ཡིན་ནོ། །ཞེས་པའང་འབྲི་གུང་པ་སྔགས་འཆང་ཐུགས་ཀྱི་རྡོ་རྗེས་འབྲི་གདན་བྱང་ཆུབ་གླིང་གི་ཐོག་ཁ་གསེར་ཁང་དུ་བྲིས་པའོ།། །།སརྦ་མངྒ་ལཾ།།