༄༅། །འཇམ་དཔལ་གཤིན་རྗེའི་གཤེད་ཕྱག་རྒྱ་ཟིལ་གནོན་གྱི་ཕྲིན་ལས་བཞིའི་སྦྱིན་སྲེག་གི་ལག་ལེན་དང་ངག་འདོན་དངོས་གྲུབ་ཀྱི་འདོད་འཇོ་ཞེས་བྱ་བ་བཞུགས་སོ།།

ཡ་མཱ་རི་ན་མོ། འདིར་དབང་ཐོབ་ཅིང་དམ་ཚིག་ལ་གནས་པའི་སྔགས་པས་འཇམ་དཔལ་གཤིན་རྗེའི་གཤེད་ཀྱི་སྒོ་ནས་ལས་རབ་འབྱམས་སྦྱིན་སྲེག་གིས་སྒྲུབ་པར་བྱ་བ་ནི་ལག་ལེན་གཙང་ཞིང་འཇུག་པ་བདེ་བ་བྲི་བར་བྱ་སྟེ། ཐོག་མར་ཞི་བསྙེན་དང༌། དེ་རྗེས་ཟླ་གསང་གཞི་བསྙེན་མན་ངག་དང་ལྡན་པར་ཐེམས་ནས། ལས་སྦྱོར་རྩ་བའི་བསྙེན་པ་རྫོགས་པར་གྲུབ་པའི་སྔགས་པས། སྦྱིན་སྲེག་ལ་འཇུག་པ་ལ་ནི་གཉིས་ཏེ། སྤྱིར་ལས་བཞིའི་སྦྱིན་སྲེག་དང༌། ཁྱད་པར་བསྙེན་པའི་ཁ་སྐོང་བྱ་ཚུལ་སོགས་བཤད་པ་གཉིས་སོ། །དང་པོ་ལ་གསུམ། སྔོན་འགྲོ། དངོས་གཞི། རྗེས་སོ། །དང་པོའི་སྡོམ་ནི། བརྟག་པའི་གཞི་རུ་ས་ཆོག་དང༌། །ས་ལྷ་ལྷག་གནས་རྫས་རྣམས་བསག །ཐབ་བཅའ་རྫས་བཤམ་ལས་ཆུ་བསྒྲུབ། །བསང་དང་བདག་བསྐྱེད་རྡོར་དྲིལ་བཅང༌། །མེ་ལྷའི་མཆོད་པ་བྱིན་བརླབ་ཅིང༌།་་་༌།དེ་ཡི་སྲེག་རྫས་བཀྲུ་སྦྱང་དང༌། །བྱིན་བརླབ་མེ་བསང་སྦར་ཞིང་གསོ། །ཀུ་ཤ་བཀྲམ་པ་རྣམས་སྔོན་འགྲོ། །དང་པོ་ནི་ཞི་རྒྱས་ལ་དགུན་འབྲིང་ཉི་མ་ཆུ་སྲིན་གྱི་ཁྱིམ་དུ་གནས་པ། ཡང་ན་ཞི་བ་ཀརྐ་ཊའི་ཁྱིམ་ན་ཟླ་བ་དང་སེང་ཁྱིམ་ན་ཉི་མ་ཡོད་པ། རྒྱས་པ་འཁྲིག་པ་དང་བུ་མོའི་ཁྱིམ་ན་ལྷག་པ་ཡོད་པ། དབང་གླང་དང་སྲང་ན་པ་སངས་ཡོད་པ། བསད་པ་ཆུ་སྲིན་དང་བུམ་པར་སྤེན་པ་ཡོད་པ། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་གཤིན་རྗེ་ནག་པོའི་རྒྱུད་ཀྱི་སྦྱིན་སྲེག་གི་ཆོ་ག་རིམ་པར་ཕྱེ་བ་རྒྱས་པར། ཚེས་གཅིག་ལ་ནི་ཞི་བ་བྱ། །ཟླ་བ་ཉ་ལ་རྒྱས་པ་སྟེ། །བཅུ་བཞི་ལ་ནི་མངོན་སྤྱོད་དོ།་་་༌།དབང་གི་ལས་ནི་ཚེས་བརྒྱད་ལའོ། །ཞེས་གསུངས་པའོ། །བཅུ་བཞི་པ་དྲག་པོ་ཡར་ངོའི་བཅུ་གཉིས། མར་ངོའི་ཉེར་དགུ་ལ་དགོངས་སོ། །ཚེས་ནི་གཅིག་ལ་ཞི་བ། ཉ་ལ་རྒྱས་པ། ཚེས་བརྒྱད་དབང༌། ཉེར་དགུ་དྲག་པོ། ཐུན་ཚོད་ནི་ཞི་བ་སྲོད། རྒྱས་པ་སྔ་དྲོ། དབང་དགོང་ཁ། དྲག་པོ་གུང་གཉིས། དབང་ཡང་གུང་གཉིས་ལ་རུང་ངོ༌། །གཤིན་རྗེ་ནག་པོ་ལས་ཐམས་ཅད་གྲུབ་པར་བྱེད་པ་འཁོར་ལོའི་རྒྱུད་ལས།

ལས་རྣམས་བསྒྲུབ་པར་བྱ་བ་ནི། །མཚན་མོ་ཉི་མ་ཕྱེད་ཉིད་ནས། །ཞེས་ཉིན་གུང་མཚན་གུང་ཁོ་ནར་དྲག་པོ་ལ་བཤད་དོ། །གཟའ་སྐར་ནི། ཞི་ལ་ཟླ་བ་དང་པ་སངས། ཁྲུམས་སྨད་དང་གྲེ་སྐག་མཆུ་རྣམས། རྒྱས་པར་ཕུར་བུ་དང་ལྷག་པ། །གྲོ་བཞིན་མོན་གྲུ་སྣར་མ་སྣྲོན། རྣམས་དང༌། དབང་ལ་འཕེལ་མྱུར་དང་ལང་ཚོ་ཕུན་ཚོགས་སོགས་ཀྱི་སྦྱོར་བ། དབང་གི་དགུག་པ་ལ་ཟླ་བ་དང་གྲོ་བཞིན། དྲག་པོ་ལ་བདུད་ཉི་འཆི་སྦྱོར་མི་མཐུན་མི་འཕྲོད་སྲེག་པ་སོགས་འཕྲོད་སྦྱོར་ངན་པ་རྣམས་སོ། །ཁྱད་པར་ཞི་རྒྱས་ལ་འཆར་བ་དང་བདུན་པའི་དུས་སྦྱོར་ལ་མིག་དམར་དང་སྤེན་པ་དུས་མེ་རྣམས་ཡོད་པ་དང་བིཥྚི་ཡང་སྤང་ངོ༌། །དེ་ལྟར་ལས་དང་རྗེས་སུ་མཐུན་པའི་དུས་ཚོད་རྣམས་སྦྱིན་སྲེག་དངོས་གཞིའི་དུས་བཟང་བར་བྱ་དགོས་པས་དེའི་སྔ་རོལ་ནས་དཀྱིལ་འཁོར་སྒྲུབ་མཆོད་དང་འབྲེལ་ན་དཀྱིལ་འཁོར་གྱི་ཤར་སྒོར་ཞི་བ། ལྷོར་དྲག་པོ། ནུབ་ཏུ་དབང༌། བྱང་དུ་རྒྱས་པ། དཀྱིལ་འཁོར་དང་མ་འབྲེལ་ན་གྲོང་ལ་སོགས་པའི་ཕྱོགས་བཞི་ཡོངས་སུ་གྲགས་པའི་ཤར་དུ་ཞི་བ། བྱང་དུ་རྒྱས་པ། ནུབ་ཏུ་དབང༌། ལྷོར་དྲག་པོའི་ལས་བརྩམས་ལ། དེ་ཡང་ས་གཞི་འཇམ་ཞིང་དཀར་བ་སོགས་ཞི་བའི་གནས། སེར་ཞིང་ཤིང་དང་མེ་ཏོག་སྣ་ཚོགས་བཀྲ་བ་རྒྱས་པའི་གནས། དམར་ཞིང་མེ་ཏོག་དང་ཚེར་མ་ལྕགས་ཀྱུ་ལྟ་བུ་ཡོད་པ་དབང༌། ནག་ཅིང་རྩུབ་པ་གཡུལ་སྤྲད་པ་སོགས་བཀྲ་མི་ཤིས་པ་རྣམས་དྲག་པོའི་གནས་སོ། །གཉིས་པ་ས་ཆོག་ནི། རྒྱས་པར་ན་ས་བརྟག་པ་ནས་བསྲུང་བའི་བར་དང༌། གསུམ་པ་སའི་ལྷ་མོ་ལྷག་གནས་རྣམས་དབང་ཆོག་བདུད་དཔུང་ཟིལ་གནོན་གྱི་ལྷན་ཐབས་ལྟར་བྱ། བསྡུས་པར་ན་རང་ལྷར་གསལ་བས་ཞིང་སྐྱོང་ལ་གཏོར་མ་ཕུལ་ལ། ལག་གཡས་རྡོ་རྗེ་དང་བཅས་པ་ས་ལ་བཞག་ལ། ཨོཾ་ཨཱཿཧཱུྂ། ཞེས་དང༌། ཨོཾ་ཧ་ན་ཧ་ན་ཀྲོ་དྷ་ཧཱུྂ་ཕཊ། ཅེས་སམ་ཡང་ན་གཙོ་བོའི་སྔགས་བརྒྱ་རྩ་བརྒྱད་བཟླས་པ་ཀུན་རྫོབ་པས་སྦྱངས་པ། ཆོས་ཐམས་ཅད་སྟོང་ཉིད་དུ་མོས་པ་དོན་དམ་པས་སྦྱངས་པའོ། །དེ་རྗེས་ས་དེ་ལ་སྟེགས་བུ་ཐབ་ཀྱི་རྒྱ་ཚད་ལས་ཆེ་ངེས་འོང་བར་བྱས་པའི་དཔངས་ཇི་ལྟར་འཚམ་པ་གྲུ་བཞིར་བྱས་པ་ལས་མཐུན་གྱི་ཁ་དོག་བསྒྱུར་རོ༑ ༑བྲུས་ཐབ་བྱེད་ན་ཐབ་ཀྱི་དཔངས་དང་མཉམ་པ་བྱའོ། །བཞི་པ་རྫས་བསག་པ་ནི།

ཞི་བ་ལ་ཡམ་ཤིང་བལ་བུ། འོམ་བུ། ཁམ་བུ། ལྕང་སྐྱ། ཤུག་པ། ཐང་ཤིང་སོགས་དྲི་ཞིམ་པའི་ཤིང་གི་རྩེ་མོ་ལས་བྱུང་བ་སྲིད་སོར་བཅུ་གཉིས་པ་སྦོམས་སུ་མཐེའུ་ཆུང་དང་མཉམ་པ། རྩེ་གཉིས་འོ་མ་དང་མར་དང་སྦྲང་རྩི་བྱུགས་ཤིང་བདུད་རྩི་དང་དྲི་དཀར་པོའི་ཆུས་སྦགས་པ། རྒྱས་པའི་ཡམ་ཤིང་རྒྱུ་ཞི་བ་དང་འདྲ་བའམ། ཡང་ན་འབྲས་བུ་ཅན་གྱི་ཤིང་གང་ཡང་རུང་བ་དེའི་སྐེད་པའི་ཆ་ལས་བྱུང་བའི་སྲིད་དུ་ཁྲུ་གང་སྦོམས་སུ་ལག་ངར་ཕྲ་བ་ཙམ་པ། རྩ་རྩེ་འོ་མ་དང་ཞོ་དང་མར་དུ་བསྙུགས་ཤིང་བདུད་རྩི་དང་དྲི་སེར་པོའི་ཆུ་དང་མངར་གསུམ་གྱིས་སྦགས་པ། དབང་གི་ཡམ་ཤིང་མེ་ཏོག་དམར་པོ་ཅན་རོ་སྐྱུར་བ་ཚེར་མ་ལྕགས་ཀྱུ་ལྟ་བུ་ཡོད་པ་ལ་སྲིད་དུ་སོར་ལྔ། ཡང་ན་སོར་བརྒྱད་པ་སྦོམས་སུ་མཐེའུ་ཆུང་གི་ཕྱེད་ཙམ་པ། རྩ་རྩེ་ཕོ་མོའི་དྲི་ཆུར་བསྙུགས་ཤིང་བདུད་རྩི་དང་དྲི་དམར་པོས་སྦགས་པ། འཇམ་གསུམ་གྱི་ཡམ་ཤིང་ནི་རྡོལ་གས་རུལ་འབུས་ཟོས་འཁྱོགས་པ་རྩེ་གྱེས་པ་སྐམ་པ་རྙིང་པ་འཕྲས་པ་སྦམ་པ་སོགས་མིན་པ་རླན་དང་ཤུན་པ་འདབ་མར་བཅས་པ་ཚད་མཉམ་པ་ཁོ་ན་དགོས་སོ། །དྲག་པོ་ལ་ནི་སེང་ལྡེང་དང༌། སྐྱེར་པ་དང༌། ལྕི་བ་སོགས་རོ་ཁ་ཞིང་ཚ་བ་ཚེར་མ་ཅན། ཡང་ན་རོ་བསྲེགས་པའི་མགལ་དུམ། དེ་དག་གང་ཡིན་ཡང་རྩ་བའི་ཆ་ལས་བྱུང་བ་བཀས་པ་སྲིད་དུ་སོར་བཅུའམ་བཅུ་གཉིས་པ་སྦོམས་སུ་སྲིན་ལག་ཙམ་པ། རྩེ་མོ་གཉིས་རྣོན་པོར་བཞོག་པ། འཇམ་གསུམ་གྱི་ཡམ་ཤིང་གི་མཚན་ཉིད་ལས་གོ་ལོག་པ་ལ་རྩ་རྩེ་ཉུངས་མར་དང་ཁྱི་བྲུན་གྱིས་བྱུགས་ཤིང་དུག་ཁྲག་དང་རོ་སྐྲས་སྦགས་པ་རྣམས་སོ། །མར་ཁུ་ནི་འཇམ་གསུམ་ལ་མར་དཀར་རང་རང་གི་མདོག་མཐུན་གྱི་དྲིས་སྦགས་པའི་མར་ཁུ་དང༌། དྲག་པོ་ལ་མི་ལ་སོགས་པའི་ཞུན་ཆེན་དང་མར་ནག་དུག་ཁྲག་གིས་སྦགས་པའོ། །ཁ་ཅིག་དབང་ལ་ཚ་བའི་ཏིལ་དམར་དྲི་དམར་པོས་སྦགས་པ་ཡང་བཤད་དོ། །དེ་ལྟར་ཡམ་ཤིང་དང་མར་གཉིས་ནི་སྦྱིན་སྲེག་ལ་གང་བྱེད་ཀྱང་མེད་མི་རུང་བའི་རྫས་ཡིན་ནོ། །ཁྱད་པར་གྱི་རྫས་ནི།

ཞི་བ་ལ་འབྲུ་མར་གྱིས་བྱུགས་པའི་ཀུ་ཤ་དང༌། ཏིལ་དང༌། འབྲས་དང༌། ནས་དང༌། གྲོ་དང༌། ཞོ་དང༌། འོ་མ་དང༌། འབྲས་ཟན་དང༌། དཱུརྦ་དང༌། ཙནྡན་དཀར་པོ་དང༌། པྲི་ཡང་ཀུ་དང༌། ཐང་ཆུ་དང༌། འབྲས་ཡོས་དང༌། གཞན་ཡང་ཙམྤ་ཀ་ལ་སོགས་པ་དྲི་ཞིམ་ལ་ཁ་དོག་དཀར་བའི་མེ་ཏོག་གི་རིགས་ཇི་སྙེད་པ་རྣམས་སྦྲང་རྩིས་བྱུགས་ཤིང་ནང་གི་བདུད་རྩི་ལྔས་སྦགས་པའོ། །རྒྱས་པའི་རྫས་ཁྱད་པར་བ་ནི། འབྲས་ཆན་ཞོ་དང་བསྲེས་པ་ལ་མངར་གསུམ་གྱིས་སྦགས་པའི་ཟས་མཆོག་དང༌། གཞན་ཡང་ཞོ་དང༌། སྦྲང་རྩི་དང༌། ཏིལ་ནག་དང༌། ཞོ་ཟན་དང༌། ཞུན་མར་དང་བཅས་པའི་འབྲས་དང༌། པདྨ་གེ་སར་དང༌། ནཱ་ག་གེ་སར་དང༌། འབྲས་བུའི་རིགས་ཅི་འབྱོར་བ་རྣམས་དྲི་སེར་པོས་སྦགས་པའོ། །དབང་གི་རྫས་ཁྱད་པར་བ་ནི། ཨུཏྤལ་དང༌། ཙམྤ་ཀ་དང༌། མྱ་ངན་མེད་དང༌། ནཱ་ག་གེ་སར་དང༌། གཞན་ཡང་མེ་ཏོག་དང༌། འབྲས་བུ་རོ་བསྐྱུར་ཞིང་ཁ་དོག་དམར་བ་དང༌། ཚེར་མ་ལྕགས་ཀྱུ་ལྟ་བུ་ཅན་རྣམས་དྲི་དམར་པོས་སྦགས་པའོ། །དྲག་པོའི་རྫས་ཁྱད་པར་བ་ནི། ཡུངས་ཀར་ནག་དང༌། ཚ་བ་གསུམ་དང༌། ཁྲག་ཆེན་དང༌། ལན་ཚྭ་དང༌། སྐེ་ཚེ་དང༌། ནིམྦའི་ལོ་མ་དང༌། ཐལ་ཆེན་དང༌། བོང་བུའི་སྦངས་དང༌། རོ་སྐྲ་དང༌། ཁྱིམ་བྱའི་ཚིལ་དང༌། ཚེར་མ་དང༌། མི་རུས་ཀྱི་ཕྱེ་མ་དང༌། དེ་རྣམས་ཐམས་ཅད་ཇི་ཙམ་འཛོམས་པ་ལ་བསྒྲུབ་བྱའི་རྐང་རྗེས་ཀྱི་ས་དང་བཤང་གཅི་ལ་སོགས་པས་སྦགས་ཤིང་དུག་དང༌། ལན་ཚྭ་དང༌། ཁྲག་གིས་བྱུགས་པ་དང༌། ཐལ་ཆེན་དང༌། རོ་སོལ་དང༌། ཕུབ་མ་དང༌། ཚ་བ་གསུམ་དང༌། བསྒྲུབ་བྱའི་དྲི་མ་ལ་བྱས་པའི་ལིངྒ་གཤིན་རྗེ་ནག་པོའི་ལས་ཐམས་ཅད་གྲུབ་པར་བྱེད་པའི་འཁོར་ལོའི་རྒྱུད་ཀྱི་རིམ་པར་ཕྱེ་བ་ཐ་མར། སྲེག་རྫས་གཟུགས་ཆེན་ལ་སོགས་སྲེག་ཅེས་གསུངས་པས་ལིངྒ་གལ་ཆེ། བཤད་རྒྱུད་ཁྲི་དྲུག་སྟོང་པར། ལིངྒ་སོར་བཅུ་དབང་པོ་དོད། །སྐྲ་གསིལ་གསར་བུ་ཁང་སྟོང་པ། །སྙིང་ཁར་མིང་རུས་དཔྲལ་བར་རུས། །ལྟེ་བར་བརླ་ལ་བླ་དྭགས་ཁམས། །གྲོ་ག་ལ་བྲིས་ཁོག་པར་བཅུག

།ཕ་མྱེས་བུ་ཚ་སྤུན་ཡང་བཅུག །ནད་རིམས་གྲི་ཁྲག་སྣ་ཚོགས་དང༌། །དུག་སྣ་ཚོགས་ཀྱིས་ཕྱིར་ནི་བྱུག །དེ་བཞིན་ཀ་ཀོ་པི་པི་ལིང༌། །ཚ་བ་གསུམ་གྱིས་ཕྱི་ནས་བྱུག །རྒྱུ་རྐྱེན་ཉེ་བར་གསོད་པའི་རྐྱེན། །མཁར་གོང་སྲིན་ཅན་བར་འཁྲིས་བློང༌། །བང་བུའི་ས་བོན་ནད་རྣམས་འདུ། །ས་དམར་ལུས་ལ་ཚ་བ་བསྐྱེད། །ནད་ཁྲག་དེས་བསྐྱེད་དུག་སྣས་གསོད། །དྲག་པོའི་ཐོད་པར་བྱད་དུ་བཅུག །བདག་ལ་རྒྱབ་བརྟེན་གན་རྐྱལ་ལམ། །སྤྱི་གཙུག་སྐབས་སྦྱར་དང་པོ་བརྣག་གམ། །ཞེས་གསུངས། མཁར་སྒོང་བང་བུའི་ས་བོན་ས་དམར་པོ་ལ་ལིངྒ་འབུར་དོད། ཚོན་རྫས་གཞན་རྣམས་ཕྱི་ནས་བྱུགས་པ་སོགས་བྱ། མཆན། སོར་བཅུ་དྲུག་པའི་སྙིང་གར་དུག་དང་ད་དྷུ་རའི་ཁུ་བས་བསྒྲུབ་བྱའི་མིང་རུས་སྤེལ་ཚིག་བཅས་བྲིས་པ་བསྒྲུབ་བྱའི་དྲི་མས་སྦགས་པ་བཅུག་ཅིང་དུག་དང་ཁྲག་གིས་བྱུགས་པ་རྣམས་སོ། །དེ་ལྟར་ལས་བཞི་གང་སྒྲུབ་ཀྱི་རང་རང་གི་རྫས་ཁྱད་པར་བ་འདི་རྣམས་ཤིན་ཏུ་གལ་ཆེ་སྟེ་ལས་འགྲུབ་བྱེད་ཀྱི་རྩ་བའི་རྫས་ཡིན་པའི་ཕྱིར་རོ། །འདིར་བྱད་བསྐྲད་རྨོངས་རེང་སོགས་བཤད་ཀྱང་དེ་དག་གི་རྫས་སྔགས་ཏིང་འཛིན་དང་བཅས་པ་གདུག་པ་མེའི་ལས་སྦྱོར་གྱི་ཁ་བསྒྱུར་དུ་བཤད་ཟིན་ཏོ། །ལས་བཞི་ཐུན་མོང་དུ་ཏིལ་དཀར་ནག །ཡུངས་ཀར། འབྲས་རྗེན། དཀར་གསུམ། མངར་གསུམ་གྱིས་སྦྲུས་པའི་ཟས་མཆོག །ཀུ་ཤ་རྩ་རྩེ་མ་ཉམས་ཤིང་འདབ་མ་མ་གྲུག་པ་མར་དང་འོ་མས་སྦགས་པ། དཱུརྦ་རྩ་རྩེ་མ་ཉམས་པ་འོ་མས་སྦགས་པ། ནས་དཀར་མོ། གྲོ། འབྲས་དཀར་པོ་མ་གྲུག་པ། སྲན་མ། སོ་བ་ཤུན་པ་མ་བུད་པ། ཤིང་ཐོག་གི་རིགས་ཇི་སྙེད་པ་རྣམས་སོ། །དེ་རྣམས་ཀྱང་མ་སྨིན་ཅིང་བམ་རུལ་ཅན་མ་ཡིན་པ། ས་རྡོ་མེད་ཅིང་སོ་བ་མ་གཏོགས་པའི་འབྲུ་རྣམས་ཤུན་པ་དང་བྲལ་བ། དེ་རྣམས་ཐམས་ཅད་གང་འཛོམས་ལ་ལས་མཐུན་གྱི་ཁ་དོག་ཅན་གྱི་དྲི་དང༌། ཤ་ལྔ་བདུད་རྩི་ལྔས་སྦགས་པ། དྲག་པོ་ལ་བསྒྲུབ་བྱའི་རྗེས་ས་སོགས་དྲི་མས་ཀྱང་སྦགས་པ་དག་གོ། །ལས་བཞི་ག་ལ་ཏིལ་དཀར་ནག་ཕྱིན་དང་ཤིང་ཏོག་ཡན་ཆད་འཛོམས་ན་རབ་ལ།

མ་འཛོམ་ནའང་རང་དོན་དུ་གཉེར་བྱ་དཔེར་ན་སྡིག་པ་ཞི་བ་ལ་ཏིལ། ཚེའི་བར་ཆད་ཞི་བ་དང་ཚེ་རྒྱས་པ་ལ་དཱུརྦ་སོགས་སྔགས་ཚིག་གི་རིག་པས་ལས་དང་རྗེས་སུ་མཐུན་པ་གང་འཛོམ་གྱིས་ཀྱང་རུང་ལ། ཁྱད་པར་ནད་གདོན་བགེགས་ཞི་བར་འདོད་ན་གུ་གུལ་གྱི་རིལ་བུ་མར་ལ་བསྙུགས་པ་དག་མཆོག་ཏུ་ཤིས་སོ། །གཞན་ཡང་མངར་གསུམ་དང༌། སུ་པ་རི། ཨ་རུ་ར། སྒོག་སྐྱ་རྣམས་སྦྱར་བའི་སོ་རྩི་འཇམ་གསུམ་ལ་རྡོ་ཐལ་མེད་པ་དྲག་པོ་ལ་རྡོ་ཐལ་དང་བཅས་པ། རྡོ་ཐལ་ནི་རྡོ་ཚོས་སོལ་མེས་བསྲེགས་པ་ཆང་ངམ་ཆུ་ལ་བསྐྱུར་བས་ཞོ་ལྟར་སོང་བ་དེ་ཉིད་ཡིན་ནོ། །མཆོད་རྫས་ནི་ཐོག་མར་ཆུ་བཞི་སྟེ། ཞི་བ་ལ། དུང་ངམ་ཉ་ཕྱིས་ཀྱི་སྣོད་དུ་འོ་མ་དང༌། ཤུ་དག་དཀར་པོ་དང༌། མེ་ཏོག་དཀར་པོ་དང༌། དྲིའི་ཆུ་དཀར་པོ། རྒྱས་པ་ལ། གསེར་རམ། དངུལ་སྣོད་དུ་ཞོ་དང༌། མེ་ཏོག་སེར་པོ་དང༌། དྲིའི་ཆུ་སེར་པོ། དབང་ལ། ཟངས་ཀྱི་སྣོད་དུ་མེ་ཏོག་དམར་པོ་དང༌། དྲིའི་ཆུ་དམར་པོ། དེ་གསུམ་ག་ལ་མཆོད་ཡོན་ལ་ནས་དཀར་པོ། ཏིལ་ནག །མེ་ཏོག་དཀར་པོ། འབྲས། ཀུ་ཤ། འོ་མ་ནང་གི་བདུད་རྩི་ལྔ་བཏབ་པ། ཆུ་གཞན་གསུམ་ནས་དང༌། ཏིལ་ནག་དང༌། ཀུ་ཤ་དང༌། འབྲས་ཡོས་དང༌། བདུད་རྩི་ལྔ་ཡང་བླུག་གོ། །དྲག་པོ་ལ་ནི། ལོངས་སྤྱད་ཟིན་པའི་རྫ་ཕོར་ཆག་དུམ་ཐོད་ཚལ་གྱི་སྣོད་དུ་ཀོ་ཊ་བ་སོགས་དྲི་ང་བའམ་དྲི་མེད་པའི་མེ་ཏོག་ནག་པོ་དང༌། བོང་བུ་དང༌། ལྕི་བ་དང༌། གཅིན་དང༌། ཁྲག་དང་བཅས་པའོ། །དེ་རྣམས་ལས་འཇམ་གསུམ་ལ་སྤོས་དྲི་ཞིམ་པ་གང་རུང་དང་དྲག་པོ་ལ་གུ་གུལ་གྱིས་བདུག་གོ། །ལྷ་སྔགས་སམ་ལས་གཤིན་གྱི་སྔགས་མཐར་ཞི་བ་ལ་སྭཱ་ཧཱ། རྒྱས་པ་ལ་ཨོཾ། དབང་ལ་ཧྲཱིཿདང་ཧོཿ དབང་གི་དགུག་པ་ལ་ཛཿ དྲག་པོ་ལ་ཕཊ་བཏགས་པ་ལན་བདུན་ནམ་བརྒྱ་རྩ་བཟླའོ། །ཉེར་སྤྱོད་ནི། ཞི་བ་ལ་དྲི་ཞིམ་པའི་མེ་ཏོག་དཀར་པོ་དང་འོ་མས་སྦྲུས་པའི་ལྷ་བཤོས། རྒྱས་པ་ལ་མེ་ཏོག་དྲི་ཞིམ་པ་སེར་པོ་དང་ཞོས་སྦྲུས་པའི་ལྷ་བཤོས། དེ་གཉིས་ཀ་ལ་ཐུན་མོང་དུ་ག་པུར་ལ་སོགས་པའི་སྤོས་དང༌།

མར་དཀར་གྱི་མར་མེ། ཙནྡན་དཀར་པོ་དང་གུར་གུམ་ལ་སོགས་པའི་དྲི་ཆབ། དབང་ལ་རོ་སྐྱུར་བའི་མེ་ཏོག་དམར་པོ། ཨར་ནག་ལ་སོགས་པའི་སྤོས། མར་དཀར་གྱི་མར་མེ། ཙནྡན་དམར་པོ་ལ་སོགས་པའི་དྲི་ཆབ། མངར་གསུམ་གྱིས་སྦྲུས་པའི་ལྷ་བཤོས། དྲག་པོ་ལ་དྲི་ང་བ་དང་དྲི་མེད་པ་དང་དུག་གི་མེ་ཏོག །སྤོས་དཀར་ནག་ཤ་ཆེན་དང་སྦྱར་བའི་སྤོས། མི་དང་ཉ་ལ་སོགས་པའི་ཞུན་དང༌། ཡུངས་མར་དང༌། ཚ་བའི་མར་ཁུའི་མར་མེ། དུ་རུ་ཀ་དང༌། འོ་མ། སིཧླ་ལ་སོགས་པ་དང་དུག་དང་བསྲེས་པའི་དྲི་ཆབ། ཁ་བ་དང་ཚ་བའི་རོ་དང་ལྡན་པ་འབྲུ་ནག་ལ་སྦྱར་བའི་ལྷ་བཤོས་དམར་པོ་གྲུ་གསུམ་པ་ཤ་ཁྲག་རུས་པ་དང་བཅས་པ་རྣམས་སོ། །མཆོད་པ་ཁ་དོག་བསྒྱུར་དགོས་པ་རྣམས་ལས་དང་མཐུན་པའི་ཁ་དོག་གིས་བསྒྱུར་རོ། །གཞན་ཡང་འཇམ་གསུམ་ལ་རང་རང་གི་མདོག་མཐུན་གྱི་གོས་ཟུང་གཉིས་རེ་དང༌། དྲག་པོ་ལ་ཞིང་ལྤགས་སམ་རོ་རས་ནག་པོ། མེ་ལྷའི་གཏོར་མ་ཟར་སྒོང་ལྟ་བུ་པདྨས་བསྐོར་བ་དང༌། འདས་གཏོར་བྲ་བོའི་འབྲུ་ལྟ་བུ་འཁོར་གྲུ་གསུམ་བཞི་དང་བཅས་པ་རྒྱན་གྱིས་བརྒྱན་པ་རྣམས་སོ། །ལྔ་པ་ཐབ་བཅའ་བ་ནི། སྔར་བཤད་པའི་སྟེགས་བུའི་སྟེང་དུ་ཐབ་ནི་བྲི་རྐོ་རྩིག་གསུམ་ལས། བྲིས་ཐབ་ནི། ལས་བཞི་གར་སྟེགས་བུའི་སྟེང་དུ་ཐིག་ཆེན་བརྒྱད་བཏབ་ལ། ཞི་བའི་ཐབ་ནི། ལྟེ་བའི་གཡས་གཡོན་དུ་གྲུ་ཕྱེད་ཕྱེད་གཞལ་ནས་ཟླུམ་པོར་བསྐོར་ལ། དེའི་ཕྱིར་སོར་མོ་བཞི་རེའི་མཆུ་དང་ཁ་ཁྱེར་བརྐོས་ལ། ཁ་ཕྱེར་རྡོ་རྗེའམ་འཁོར་ལོའི་ཕྲེང་བ་དང༌། དབུས་སུ་སྣ་ཚོགས་པདྨ་འདབ་བརྒྱད་སོར་བཅུ་དྲུག་པའི་ལྟེ་བར་མགོ་ཤར་དུ་བསྟན་པའི་རྡོ་རྗེ་རྩེ་ལྔ་པའི་འཁོར་ལོ་རྩིབས་བརྒྱད་པ་དཀར་པོ་དཀྱུས་སོར་བརྒྱད་པ་བྲིའོ། །རྒྱས་པར་ན་ལས་བཞི་གང་ཡིན་ཡང་ཐབ་དབུས་སུ་ཨེ་མཐིང་ནག་གི་དབུས་དང་ཕྱོགས་བཞིར་ཡབ་ཡུམ་སྲས་ལྷ་གཉིས་དང་བཅས་པའི་ཕྱག་མཚན་ས་བོན་བྲིས་ན་མཆོག་ཏུ་ལེགས་སོ། །སྤྲོ་ན། དབུས་སུ་འཁོར་ལོ་སྔོན་པོ་རྩིབས་བཞིའི་ལྟེ་བར་ཨེའི་དབུས་སུ་ཡབ་དང་རྩིབས་བཞི་ལ་ཡུམ་སྲས་སྦས་ལྷ་གཉིས་རྣམས་ཀྱང་བཀོད་ཉན་ནོ། །རྒྱས་པའི་ཐབ་ནི།

ཚངས་ཐིག་གཡས་གཡོན་དུ་ཁྲུ་རེ་གཞལ་ཏེ་གྲུ་བཞིར་བཏབ་པ། ཁྲུ་དོ་སའི་ཕྱི་རོལ་ཏུ་སོར་བརྒྱད་བརྒྱད་པའི་མཆུ་དང༌། ཁ་ཁྱེར་ཡང་གྲུ་བཞིར་བཏབ་པའི་ཁ་ཁྱེར་ལ་རིན་པོ་ཆེའི་ཕྲེང་བས་བསྐོར་བ། ལྟེ་བར་འཁོར་ལོ་རྩིབས་བརྒྱད་པའི་ལྟེ་བར་རྡོ་རྗེས་མཚན་པའི་རིན་པོ་ཆེ་སེར་པོ་སོར་དྲུག་པ་བྲིའོ། །དབང་གི་ཐབ་ནི༑ རྒྱར་སོར་མོ་ཉི་ཤུའམ་ཁྲུ་གང་པ་གང་རུང་བ་དབྱིབས་ཟླ་གམ་གྱི་ཕྱིར་སོར་མོ་གསུམ་མམ་བཞི་རེའི་མཆུ་དང་ཁ་ཁྱེར་ཟླ་གམ་ཅན་ལ་པདྨ་དང༌། དབང་གི་དགུག་པ་ལ་ལྕགས་ཀྱུའི་ཕྲེང་བ་ཅན་ལྟེ་བར་རྡོ་རྗེས་མཚན་པའི་པདྨ་དམར་པོ་རྡོ་རྗེ་ལྕགས་ཀྱུས་མཚན་པ་བྲིའོ༑ ༑དྲག་པོ་ལ་ལོགས་རེ་རེར་སོར་མོ་ཉི་ཤུ་པ་ཟུར་གསུམ་པའི་ཕྱིར་མཆུ་དང་ཁ་ཁྱེར་སོར་མོ་གསུམ་རེ་གྲུ་གསུམ་དུ་བཏབ་བའི་ཁ་ཁྱེར་ལ་ཁྲོ་བོའི་རྡོ་རྗེས་བསྐོར་བའི་ལྟེ་བར་པདྨ་ནག་པོ་ལ་གནས་པའི་ཁྲོ་བོའི་རྡོ་རྗེ་སོར་བརྒྱད་པ་བྲིའོ། །ལས་བཞི་གའི་ཐབ་ཀྱི་ཕྱི་རོལ་ཏུ་སོར་མོ་གཉིས་རེ་ཐབ་ངོས་སུ་དོར་བའི་ཕྱིར་ཐིག་གྲུ་བཞིར་བཏབ་པ་ནི་སྟེགས་བུ་དངོས་ཏེ། དེའི་གྲྭ་བཞིར་ཞི་བ་ལ་ཟླ་ཕྱེད་ལ་གནས་པའི་རྡོ་རྗེ་རྩེ་གསུམ་དཀར་པོ། རྒྱས་པ་ལ་ཟུར་བཞིར་ཟླ་ཕྱེད་ལ་རིན་པོ་ཆེ་སེར་པོ། དབང་དང་དེའི་དགུག་པ་ལ་ཟུར་བཞིར་པདྨ་དམར་པོས་མཚན་པའི་ལྕགས་ཀྱུ། དྲག་པོ་ལ་ཟུར་བཞིར་ཁྲོ་བོའི་རྡོ་རྗེའམ་རལ་གྲི་ནག་པོ་བྲི། ཐབ་ཀྱི་ཚོན་ནི། ཞི་བ་ལ་ས་དཀར་རམ་འབྲས་བཏགས་པའི་ཕྱེ་མ་དང༌། བའི་ལྕི་བ་དང༌། བདུད་རྩི་དཀར་པོ་དང༌། དྲི་དཀར་པོས་ཁྱབ་པར་བྱུགས། སྟེགས་བུའི་སྟེང་དུ་མེ་ཏོག་དཀར་པོའི་གཅལ་བཀྲམ། རྒྱས་པའི་ཐབ་ལ་ས་སེར་པོ་དང༌། བའི་ལྕི་བ་དང༌། བདུད་རྩི་སེར་པོ་དང༌། དྲི་སེར་པོས་བྱུགས། མེ་ཏོག་སེར་པོའི་གཅལ་བཀྲམ། དབང་ལ་ས་དམར་པོ་དང༌། བདུད་རྩི་དམར་པོ་དང༌། དྲི་དམར་པོས་བྱུགས། མེ་ཏོག་དམར་པོའི་གཅལ་བཀྲམ། དྲག་པོ་ལ་ས་ནག་པོ་དང༌།

བདུད་རྩི་དང༌། དྲི་ནག་པོ་དང༌། ཐལ་ཆེན་དང༌། བོང་བུ་དང་རྔ་མོའི་སྦངས་གང་རྙེད་ཀྱིས་བྱུགས། དྲི་ངན་པ་དང་དྲི་མེད་པའི་མེ་ཏོག་ནག་པོ་དང་ཕུབ་མ་སོགས་བཀྲམ་མོ། །བྲུས་ཐབ་ནི། ཐབ་ཚད་མཉམ་པའི་སྟེགས་བུ་བཅོས་པ་ལ་ཐུར་དུ་འབྲུ་བ་ཡིན་ལ། བྲུས་རྩིག་གཉིས་ཀའི་ཐབ་དང་ནང་གི་མཚན་མ་དང་བཅས་པའི་རྒྱའི་ཚད་ནི་སྔར་བཤད་པའི་བྲིས་ཐབ་ཁོ་ན་ལྟ་བུ་ལ། དཔངས་ནི་ཞི་བའི་ཐབ་དཔངས་ཁྲུ་ཕྱེད་པ་ལ། དེའི་ཁ་ནས་སོར་བཞི་ཕྱི་ལ་ཐད་སོར་བསྐྱེད་པ་མུ་རན་མཆུ། དེའི་ཕྱི་འགྲམ་ནས་སྟེང་དུ་སོར་བཞི་ལངས་པ་ལས། སླར་ཕྱིར་སོར་བཞི་ཕྱེད་ཕྱེད་བསྐྱེད་པ་ཁ་ཁྱེར་རམ་འདོད་སྣམ་ཡིན། ཐབ་ནང་གི་པདྨའི་དཔངས་སོར་གསུམ་དང་རྡོ་རྗེའམ་འཁོར་ལོ་དཔངས་སོར་གཅིག་པའོ། །རྒྱས་པའི་ཐབ་དཔངས་ཁྲུ་གང་ལ་ཕྱིར་བསྐྱེད་པའི་མཆུ་སོར་བརྒྱད་ལ། དེ་ལས་གྱེན་དུ་སོར་བརྒྱད་ལངས་པ་ལ། ཕྱིར་སོར་བརྒྱད་བསྐྱེད་པའི་ཁ་ཁྱེར་ཐབ་ནང་གི་འཁོར་ལོའི་དཔངས་སོར་དྲུག་པ། དེའི་དབུས་ཀྱི་རིན་པོ་ཆེ་དཔངས་སོར་གཉིས་པའོ། །དབང་དང་དྲག་པོའི་ཐབ་ཀྱི་དཔངས་རང་རང་གི་རྒྱའི་ཕྱེད་ཚད་ལ་ཕྱིར་བསྐྱེད་པའི་མཆུ་སོར་གསུམ་གྱི་སྟེང་དུ་སོར་གསུམ་ལངས་ནས་ཕྱིར་བསྐྱེད་པའི་ཁ་ཁྱེར་སོར་གསུམ་པ་ལ་ནང་གི་པདྨ་དང་ལྕགས་ཀྱུ་དང་ཁྲོ་བོའི་རྡོ་རྗེ་རྣམས་དཔངས་སོར་གཅིག་པའོ། །ཁ་ཁྱེར་གྱི་མཚན་མ་རྣམས་ཀྱང་དཔངས་སུ་ཞི་དྲག་དབང་གསུམ་སོར་རེ་རེ་རྒྱས་པར་སོར་དོ་པ། ཁ་ཁྱེར་དངོས་ཀྱང་འཇམ་གསུམ་ལ་ནང་དང་དྲག་པོ་ལ་ཕྱིར་བས་ཀྱིས་གཞོལ་བ་བྱ་དགོས་སོ། །ཐབ་བྲི་རྐོ་རྩིག་གསུམ་གང་ཡང་མ་འཛོམ་ན་འབྲུའམ་མེ་ཏོག་གི་ཚོམ་བུ་ཐབ་ཀྱི་དབྱིབས་ལྟར་བསྒྲིགས་པས་ཀྱང་རུང་བར་གསུངས་སོ། །དེ་རྣམས་ཀྱི་བུད་ཤིང་ནི། ཞི་བ་ལ། ནགས་ཀྱི་བ་གླང་གི་ལྕི་བའམ་འོ་མ་ཅན་གྱི་ཤིང་སྲོག་ཆགས་མེད་པ། རྒྱས་པ་ལ། ཁམ་བུ་སྟར་ཁ་སོགས་འབྲས་བུ་ཅན་གྱི་ཤིང༌། དབང་ལ། ཤིང་རོ་སྐྱུར་བ་མེ་ཏོག་དམར་པོ་དང་ཚེར་མ་ལྕགས་ཀྱུ་ལྟ་བུ་ཡོད་པ་རྣམས་སོ། །དྲག་པོ་ལ།

རོ་ཚ་བ་དང༌། བསྐ་བ་ཅན། ཚེར་མ་རྩུབ་པ་དང༌། དྲི་ངན་པའམ་དྲི་མེད་པའི་ཤིང་དང༌། རོ་བསྲེགས་པའི་ཤིང་གཤིན་རྗེ་གཤེད་ནག་པོའི་རྒྱུད་ལས། དུར་ཁྲོད་ཤིང་ངམ་བོང་བུ་དང༌། །རྔ་མོང་སྦངས་སྐམ་བུད་ཤིང་ངམ། །སོར་གཅིག་གིས་ནི་དམའ་བ་ཡིན། །ཞེས་གསུངས་སོ། །མཆན། ལ་བྱའོ། །ཡང་ན་འཇམ་གསུམ་ལ་ཡུལ་གྲོང་ལས་རྒྱང་རིང་དུ་འཕགས་པའི་ལྗོངས་ཀྱི་བ་གླང་གི་ལྕི་བ་སྐམ་པོ་སྲོག་ཆགས་མེད་པས་རུང་བར་གསུངས་སོ། །དེའང་ཤིང་དང་ལྕི་བ་གང་རུང་ཡིན་ཡང་བྲི་ཐབ་ཀྱི་མུ་རན་གྱི་སྟེང་གི་ནང་དུ་སུམ་ཆ་གཅིག་ཙམ་དུ་བསྐོར་བར་རང་རང་གི་རྒྱའི་ཕྱེད་ཚད་ཀྱི་དཔངས་དང་ལྡན་པར་བརྩིགས། ནང་དུའང་དགང༌། བརྩིགས་བརྐོས་ཀྱི་ཐབ་ཁུང་ནང་དུ་ཞི་བ་ལ་ཐབ་ལས་ཅུང་ཟད་དཔངས་དམའ་བ། རྒྱས་པ་ལ་ཐབ་དང་དཔངས་མཉམ་པ། དབང་དྲག་ལ་ཇི་ལྟར་རན་པར་ཐབ་ནང་དུ་བརྩིག་གོ། །དེ་དག་གི་མེ་ཚང་ཡང་ལས་མཐུན་སོ་སོའི་ཕྱོགས་སམ་ཤར་ལྷོ་ཉིད་དུ་བྱས་ཀྱང་རུང་ངོ༌། །དྲུག་པ་རྫས་བཤམ་པ་ནི། དེ་ལྟར་འདུ་བྱས་པའི་རྫས་རྣམས་འཇམ་གསུམ་ལ་རང་གི་གཡས། ཐབ་ཁུང་གི་གཡོན་དུ་ལས་དང་ཁ་དོག་མཐུན་པའི་རས་སོགས་ཀྱི་སྟེང་དུ། ཡམ་ཤིང་མར་ཁུ་ཏིལ་ཡུངས་ཀར། །ཟས་མཆོག་ཀུ་ཤ་དུརྦ་ནས། །གྲོ་འབྲས་སྲན་སོ་འབྲས་བུའི་ཚོགས། །འདིར་གོ་རིམ་འདི་ལྟར་བྱས་པ་ནི། སྒྲིག་སླ་བའི་དབང་དུ་བྱས་ཀྱི། དོན་ལ་བཤམ་པ་དང་འཇིག་འདས་གཉིས་ཀར་འབུལ་བའི་ཚེ་སོགས་ཡམ་ཤིང་དང་མར་ཁུ་ནི་ཐོག་མ་ཁོ་ནར་བྱ་ལ། གཞན་རྣམས་སྡིག་པ་སྦྱང་བ་ལ་ཏིལ། ཚེ་རྒྱས་པ་ལ་དུརྦ། བསོད་ནམས་རྒྱས་པ་ལ་འབྲས། བགེགས་ཞི་བ་ལ་ཡུངས་ཀར་སོགས་སོ་སོའི་སྤེལ་ཚིག་གི་དོན་ལྟར་ལས། གང་གཙོ་བོ་བསྒྲུབ་པའི་རྫས་དེ་ཉིད། ཡམ་ཤིང་མར་ཁུའི་རྗེས་རྫས་གཞན་རྣམས་ཀྱི་སྔ་རོལ་དུ་བཤམས་པ་དང་འབུལ་བ་ནི་ལག་ལེན་དུ་བྱ་དགོས་སོ། །ཞེས་རྫས་བཅུ་གསུམ་མར་ཁུ་མ་གཏོགས་ཚར་གཉིས་ཚར་དུ་སྦྲེངས་ཏེ་བཤམས་པའི་ཐབ་ཁུང་ངོས་ནང་མར་ཅུང་ཟད་ཉུང་བ་མེ་ལྷའི་དང༌།

ཕྱི་མ་མང་བ་འཇིག་རྟེན་ལས་འདས་པའི་སྲེག་རྫས་དང༌། རང་གི་གཡོན་ཐབ་ཁུང་གི་གཡས་སུ་སྟེགས་ཀྱི་ཁར་མཆོད་ཡོན། ཞབས་བསིལ། བསང་གཏོར་རྣམས་བཤམས་པའི་ཆུ་དང་པོ་གསུམ་གྱི་མདུན་དུ་སོ་སོའི་བཟེད་ཞལ་ཡང་མཉྫི་སོགས་ཀྱི་སྟེང་དུ་བཞག །བསང་གཏོར་གྱི་སྣོད་དུ་ཀུ་ཤའི་ཆུན་པོ་བཅུག་བཟེད་ཞལ་མི་དགོས། རང་དང་ཐབ་ཀྱི་བར་དུ་མེ་ཡོལ་ཤིང་ངམ་རྡོ་སོགས་བསླངས་པའི་ཐབ་ཁུང་ངོས་སུ་རྒྱར་མཐེབ་སོར་བཅུ་གཉིས་དང་དཔངས་སུ་ཁྲུ་ཕྱེད་ཡོད་པའི་གངས་རིའི་གཟུགས་ཀྱང་བྲི། མེ་ཡོལ་གྱི་ནང་དུ་སྟེགས་ཀྱི་ཁར་རང་ངོས་སུ་འདས་ལྷའི་ཉེར་སྤྱོད་ཀྱི་མཐར་འདས་ལྷའི་གཏོར་མ་དང༌། ཐབ་ཁུང་ངོས་སུ་མེ་ལྷའི་ཉེར་སྤྱོད་དང་དེའི་མཐར་མེ་ལྷའི་གཏོར་མ་བཤམས། དེ་རྣམས་ཀྱི་མཐར་སོ་རྩི་དང་སོ་སོའི་གོས་ཟུང་ཡང་བཤམས། དེ་དག་གི་ནང་ལོགས་སུ། རྡོ་རྗེ་དང་དྲིལ་བུ། དེ་གཉིས་ཀྱི་བར་དུ་དགང་བླུགས་ཁ་སྦྱར་བ་དང༌། ཌཱ་མ་རུ་དང༌། སྨན་རཀ། ལས་བུམ། ཀུ་ཤ། རླུང་གཡབ་སོགས་ཉེར་མཁོ་རྣམས་དང༌། རང་གི་གཡས་སམ་མདུན་དུ་བདག་བསྐྱེད་ཀྱི་མཆོད་པ་དང་གཏོར་མ་ཡང་བཤམས། རང་གི་ཉེ་ལོགས་གཡས་སུ་མར་ཁུའང་བཞག་གོ། །དྲག་པོ་ལ་ནི། རང་གི་གཡོན་ངོས་སུ་སྲེག་རྫས་དང༌། གཡས་སུ་མཆོད་རྫས་བཤམས་པ་སོགས་འཇམ་གསུམ་ལས་གོ་ལྡོག་པ་བྱའོ། །དེ་དག་ཐམས་ཅད་ལ་ལས་ཆུ་ནས་ཀུ་ཤས་འཐོར་ཞིང༌། ཨོཾ་སུཾ་བྷ་ནི་སོགས་ཧཱུྂ་བཞིའི་སྔགས་བཟླས་ལ་བསངས། དེ་རྗེས་མཆོད་རྫས་དང་སྲེག་རྫས་ཐམས་ཅད་ལ་ཤ་ལྔ་དང་བདུད་རྩི་ལྔས་བྲན་ལ། ཨོཾ་ཨཱཿཧཱུྂ་གིས་བྱིན་གྱིས་བརླབས་ལ་བཞག་གོ། །བདུན་པ་ལས་ཆུ་བསྒྲུབ་པ་ནི། སྒྲུབ་མཆོད་དང་འབྲེལ་ན་ལས་བུམ་སྔར་བསྒྲུབས་པ་དེ་ཉིད་ཀྱིས་ཆོག་ལ་མ་འབྲེལ་ན་ལས་བུམ་དུ་ལས་གཤིན་བསྐྱེད་བཟླས་སམ། ལས་གཤིན་མ་བསྐྱེད་ཀྱང་དེའི་སྔགས་བརྒྱ་ཕྲག་སོགས་བཟླས་ལ་བསྒྲུབ་བོ། །བརྒྱད་པ་བསང་བ་ནི། ལས་གཤིན་གྱི་སྔགས་བཟླ་བཞིན་པས་དེའི་ཆུས་བདག་དང་ཐབ་རྫས་ཡོ་བྱད་མ་ལུས་པར་འཇམ་གསུམ་ལ་གཡས་སྐོར་དང་དྲག་པོ་ལ་གཡོན་སྐོར་དུ་ལན་གསུམ་མམ་བདུན་སོགས་ཀྱིས་བསང་ངོ༌། །དགུ་པ་བདག་བསྐྱེད་ནི།

འཇམ་གསུམ་ལ་རང་ཉིད་ཁྲུས་བྱས་ཏེ། ཞི་བ་ལ། ལུས་དྲི་ཞིམ་པོས་བྱུགས་ལ་གོས་རྒྱན་དཀར་པོ་དང་ལྡན་པས་ཀུ་ཤའི་ཁྲི་ལ་པདྨའི་འདུག་སྟངས་ཞེས་པ། བྱིན་པ་གཡས་པའི་སྟེང་དུ་གཡོན་པ་བཞག་ལ་ཁ་ཤར་དུ་ཕྱོགས་པས་འཇམ་ཞིང་དུལ་ལ་བྱམས་པ་དང་སྙིང་རྗེའི་སེམས་ཀྱིས་ཆོ་ག་ལ་འཇུག །རྒྱས་པ་ལ། གསེར་དངུལ་སོགས་རིན་པོ་ཆེའི་རྒྱན་དང་ལྡན་པས་བྱུག་པ་དང༌། གོས་སེར་པོ་དང་བཅས་པས་ཁྲི་མཐོན་པོ་ལ་བཟང་པོའི་འདུག་སྟངས་ཞེས་པ། རྐང་པ་གཉིས་དྲང་པོར་བསྲང་བའི་བྱམས་བཞུགས་ཀྱིས་ཁ་བྱང་དུ་བལྟས་ལ་དགའ་ཞིང་སྤྲོ་ལ་ཚིམ་ཞིང་གཟེངས་བསྟོད་པའི་བསམ་པས་བྱ། དབང་དང་དེའི་དགུག་པ་ལ། བྱུག་པ་དང་གོས་དམར་པོ་དང་ལྡན་ཞིང་མེ་ཏོག་དམར་པོའི་ཕྲེང་བའི་རྒྱན་དང་བཅས་པས་མཐོ་ཞིང་བདེ་བའི་སྟན་ལ་རྡོ་རྗེའི་སྐྱིལ་ཀྲུང་ཞེས་པ། བྱིན་པ་གཡས་པའི་དབུས་སུ་གཡོན་པ་བཞག་ནས་དེའི་སྟེང་དུ་བརླ་དང་བྱིན་པ་གཡོན་པའི་དབུས་སུ་རྐང་པ་གཡས་པ་བཞག་ལ་ཁ་ནུབ་ཏུ་བལྟས་ལ་བརྩེ་ཞིང་གཅུག་ལ་ཆགས་པའི་བསམ་པས་བྱའོ། །དྲག་པོ་ལ། སྔོན་དུ་ཁྲུས་མི་བྱ་བར་ལུས་དྲི་མི་ཞིམ་པས་བྱུགས་ལ་སྲ་བའི་སྟན་ནམ། རོ་རས་སམ། སྟན་མེད་པའམ། བསྒྲུབ་བྱའི་གཟུགས་ཀྱི་སྙིང་གར་བྱུག་པ་དང་གོས་ནག་པོའམ། མི་ལྤགས་སམ། ཁྲག་གིས་བགོས་པའི་གོས་དང་བཅས་ལ། མི་རུས་སམ་སྦྲུལ་གྱི་རྒྱན་དང་ལྡན་པས་རྐང་པ་གཡས་བརྐྱངས་བས་ཁ་ལྷོར་བལྟས་ལ། རྒྱུ་དུས་ཀྱི་ཀུན་སློང་སྙིང་རྗེ་ཆེན་པོ་ལ་དེ་དུས་ཀྱི་ཀུན་སློང་ཁྲོ་འཁྲུག་རྔམ་ཞིང་རྩུབ་པའི་བསམ་པས་སོས་སོ་འཆའ་ཞིང་མིག་གདོང་ཚུགས་སུ་བལྟ་བཞིན་ཁྲོ་གཉེར་ཅན་དུ་བྱས་ལ། དེའང་འཇམ་དཔལ་རྩ་རྒྱུད་ལས། ཤམ་ཐབས་བླ་གོས་རྣམ་པར་སྤངས། གོས་གཞན་རྣམས་ལ་བཀག་མ་ཡིན། །ཤིན་ཏུ་དྲག་པོར་དེ་མི་རུང༌། །ཞེས་གསུངས་པའི་ཕྱིར། རྡོ་རྗེ་ཐེག་པའི་ལས་བསྒྲུབ་པ་ལ་ཉན་ཐོས་ཀྱི་ཆ་ལུགས་གལ་མི་ཆེ་ཞིང་སྦྱིན་སྲེག་ལ་འཇམ་གསུམ་ལའང་སོ་སོའི་རྒྱན་ཆ་ལུགས་དང་ལྡན་པ་བྱ་ཞིང༌།

ཁྱད་པར་དྲག་པོ་ལ་ནི་ཤམ་ཐབས་དང་བླ་གོས་ངེས་པར་སྤང་དགོས་པ་ལུང་ཚད་མ་འདིས་གྲུབ་བོ༑ ༑དེང་སང་སྦྱིན་སྲེག་ལ་ཆོས་གོས་མེད་མི་རུང་དུ་གོ་བ་ནི་རྡོ་རྗེ་ཐེག་པའི་གོ་བ་སྤྱི་ཙམ་ཡང་མ་ཆགས་པར་ཟད་དོ། །དེ་ནས་སྐྱབས་སེམས་རྫོགས་པའི་སངས་རྒྱས་དམ་ཆོས་སོགས་སྐྱབས་སེམས་དང༌། མ་རིག་རྒྱུ་ལས་སོགས་སྙིང་རྗེ་རྣམ་གསུམ༑ མཆན། སྔོན་དུ་བཏང་ནས། སངས་རྒྱས་ཀྱི་བསྟན་པ་ནས། མཐུ་རྩལ་དང་ལྡན་པར་གྱུར་གྱི་བར་ངག་འདོན་དཀྱུས་ལྟར་བྱས་རྗེས་ལས་མཐུན་གྱི་བསྙེན་པའམ། ཡང་ན་ཟླ་གསང་གཞི་བསྙེན་ལྟར་རམ་དབང་ཆོག་གི་བདག་བསྐྱེད་ཀྱི་སྐབས་ལྟར་བྱས་པས་གྲུབ་ལ།རྗེས་ཐུན་བསྡུ་བ་ཕྱག་གཉིས་པའི་ང་རྒྱལ་ལ་གནས། མཆན། དབང་བསྐུར་གྱི་རྗེས་སམ་རབ་གནས་དང་སྒྲུབ་མཆོད་སོགས་དང་འབྲེལ་ལམ། ཡང་ན་རང་ཉིད་བདག་གི་རྣལ་འབྱོར་ལ་གནས་བཞིན་པ་ཡིན་ན་འདིར་མ་བྱས་ཀྱང་འཐུས་སོ༑ ༑བཅུ་པ་རྡོར་དྲིལ་བཅང་བ་ནི། སྔོན་ནས་ལྷག་གནས་བྱས་ཟིན་པའི་རྡོར་དྲིལ་ལ། རྡོ་རྗེ་ཧཱུྂ་ལས་བྱུང་བའི་རྡོ་རྗེ་སེམས་དཔའ་དེ་ཞུ་བ་ལས་བྱུང་བའི་རྡོ་རྗེ་ཐབས་བདེ་བ་ཆེན་པོའི་རང་བཞིན་དང༌། དྲིལ་བུ་ཨཿལས་བྱུང་བའི་དྲིལ་བུ་ཤེས་རབ་སྟོང་པ་ཉིད་ཀྱི་རང་བཞིན་ཅན་དུ་གྱུར། ཅེས་དང༌། ཐལ་མོ་ཨཱ་དི་ཀཱ་དིས་ཡོངས་སུ་གང་བ་ལས་ལག་གཡས་སུ་ཉི་མ་དང༌། གཡོན་དུ་ཟླ་བ་གསལ་བར་གྱུར་པས་རྣམ་ལྔ་འདོད་ཀོར་བྱས་པས། ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མ་ཡ་ཏིཥྛ་ཨེ་ཥ་སྟྭཾ་དྷ་ར་ཡཱ་མི་བཛྲ་སཏྭ་ཧིཿ ཧི་ཧི་ཧི་ཧི་ཧཱུྂ་ཧཱུྂ་ཧཱུྂ་ཕཊ་སྭཱ་ཧཱ། ཞེས་རྡོ་རྗེ་གཡས་པའི་མཐེ་བོང་དང་མིང་མེད་ཀྱིས་སྙིང་གར་བཟུང༌། ཨོཾ་བཛྲ་གྷཎྚ་ཧཱུྂ། ཞེས་གཡོན་པའི་མཐེ་བོང་དང་མིང་མེད་ཀྱིས་དྲིལ་བུ་སྐུ་གཡོན་པར་བཞག །སླར་རྡོ་རྗེ་གསོར་ཞིང་དྲིལ་བུ་དཀྲོལ་བཞིན་པས། ཨོཾ་བཛྲ་དྷརྨ་ར་ཎི་ཏ། པྲ་ར་ཎི་ཏ། སཾ་པྲ་ར་ཎི་ཏ། སརྦ་བུདྡྷ་ཀྵེ་ཏྲ་པྲཙྪ་ལི་ནི། པྲཛྙཱ་པཱ་ར་མི་ཏཱ།

ནཱ་ད་སྭ་བྷཱ་ཝ། བཛྲ་སཏྭ་ཧྲྀ་ད་ཡ། སནྟོ་ཥ་ནི་ཧཱུྂ་ཧཱུྂ་ཧཱུྂ་ཧོ་ཧོ་ཧོཿསྭཱ་ཧཱ། ཞེས་བརྗོད་ལ་རྡོ་དྲིལ་སྦྱིན་སྲེག་མ་གྲུབ་བར་འབྲལ་མེད་དུ་བཅང་ངོ༌། །བཅུ་གཅིག་པ་མེ་ལྷའི་མཆོད་པ་བྱིན་གྱིས་བརླབ་པ་ནི། འཇམ་གསུམ་ལ་ལག་གཡས་པས་གཡས་སྐོར་དང༌། དྲག་པོ་ལ་གཡོན་པས་གཡོན་སྐོར་དུ་ལས་གཤིན་གྱི་སྔགས་བཟླས་ཤིང་ལས་ཆུས་ཐབ་རྫས་དགང་བླུགས་དང་རང་ཉིད་ཀྱང་བསང༌། སླར་ནང་མཆོད་ཀྱིས་བསངས་ལ། སྦྱིན་སྲེག་གི་ཐོག་མཐའ་ཀུན་ཏུ་བདག་དང་ལྷ་མཆོད་སྦྱིན་ཐབ་རྫས་ལ་སོགས་པ་འཁོར་གསུམ་གྱིས་བསྡུས་པའི་ཆོས་ཐམས་ཅད་ངོ་བོས་མ་གྲུབ་ཅིང་རང་བཞིན་མེད་པ། སྟོང་པ་ཉིད་ལས་མེད་བཞིན་སྣང་བ་སྒྱུ་མ་ལྟ་བུའི་ལྡང་བ་བཅོས་མིན་ཡོད་ན་དེ་ཉིད་དང༌། མེད་ན་ཚུལ་དེ་ལྟ་བུ་དྲན་ཤེས་བཞིན་ཡང་ཡང་གསལ་འདེབས་པ་ཤིན་ཏུ་གལ་ཆེ་བར་ཡིན་ནོ། །སྭ་བྷཱ་ཝས་སྦྱངས། སྟོང་པའི་ངང་ལས་ལས་དང་རྗེས་སུ་མཐུན་པའི་སྣོད་ཟབ་ཅིང་རྒྱ་ཆེ་བ་རྣམས་ཀྱི་ནང་དུ་ཨོཾ་ཨཱཿཧཱུྂ་ཞུ་བ་ལས་བྱུང་བའི་རྡོ་རྗེའི་མཆོད་ཡོན། ཞབས་བསིལ༑ བསང་གཏོར། མེ་ཏོག །བདུག་སྤོས། མར་མེ། དྲི་ཆབ། ཞལ་ཟས། རོལ་མོ་དང་བཅས་པ་རྣམས་ལས་མཐུན་གྱི་ཁ་དོག་དང༌། རྒྱུ་ལ་ངོ་བོ་ཤ་ལྔ་བདུད་རྩི་ལྔའི་རང་བཞིན་ཅན་ལྷ་ཐམས་ཅད་དགྱེས་པ་བསྐྱེད་ནུས་པ་ནམ་མཁའི་ཁམས་གང་བར་གྱུར་པར་བསམ་པས། ཨོཾ་བཛྲ་ཨརྒྷཾ་ཨཱཿཧཱུྂ། དེ་བཞིན་དུ། པཱ་དྱཾ། ཨཱ་ཙ་མཱ་ནཾ། པྲོཀྵ་ཎཾ། པུཥྤཾ། དྷཱུ་པཾ། ཨཱ་ལོ་ཀཾ། གནྡྷཾ། ནཻ་ཝི་དྱཾ། ཤཔད། ཞེས་པ་སྦྱར་བས་མེ་ལྷའི་མཆོད་པ་བྱིན་གྱིས་བརླབས། བཅུ་གཉིས་པ་སྲེག་རྫས་བཀྲུ་སྦྱང་ནི། གོང་ལྟར་ལས་གཤིན་གྱི་སྔགས་ཀྱིས་བསང་ཆུ་དང་ནང་མཆོད་ཀྱི་རྫས་རྣམས་ལས་མཐུན་དུ་བསངས་ལ། ལག་གཉིས་ཁུ་ཚུར་ཁ་སྦྱར་བའི་གུང་མོ་གཉིས་སྦྲེངས་བ་རྩེ་སྤྲོད་པ་རྫས་རྣམས་ལ་གཏད་དེ། ཨོཾ་སྭཱ་ཧཱ། ཞེས་བརྗོད་པས་རྫས་རྣམས་བཀྲུས་པར་བསམ། སླར་ཕྱག་རྒྱ་དེ་ཉིད་ཡམ་ཤིང་ལ་གཏད་དེ།

ཨོཾ་ཨཱཿསྭཱ་ཧཱ། ཞུན་མར་ལ་གཏད་དེ། ཨོཾ་ཤྲཱིཾ་སྭཱ་ཧཱ། འབྲུ་རྣམས་ལ་གཏད་དེ། ཨོཾ་ཛྲཱིཾ་སྭཱ་ཧཱ། རྫས་ལྷག་མ་རྣམས་ལ་གཏད་དེ། ཨོཾ་ཀུ་རུ་ཀུ་རུ་སྭཱ་ཧཱ། ཞེས་བརྗོད་པས་རྫས་རྣམས་བཀྲུས་ཏེ་མ་དག་པའི་ཉེས་སྐྱོན་ཐམས་ཅད་དག་ནས་སྟོང་པར་གྱུར་པར་བསམ། བཅུ་གསུམ་པ་སྲེག་རྫས་བྱིན་གྱིས་བརླབ་པ་ནི། སྟོང་པའི་ངང་ལས་ཞུན་མར་ལ་སོགས་པའི་རྫས་རྣམས་རང་རང་གི་མིང་ཡིག་དང་པོ་ཐིག་ལེས་བརྒྱན་པ་ལས་བྱུང་བའི་རྫས་རང་རང་གི་མཚན་ཉིད་ཡོངས་སུ་རྫོགས་ཤིང་རང་རང་གི་བྱ་བ་བྱེད་ནུས་པའི་ཕུན་སུམ་ཚོགས་པ་དང་ལྡན་པ་ལས་མཐུན་ཁ་དོག་ཅན་དུ་གྱུར་པར་མོས་ནས། ཨོཾ་ཨགྣ་ཡེ་སྭཱ་ཧཱ། ཞེས་སོགས་རྫས་སྔགས་རྣམས་ལན་གསུམ་གསུམ་བརྗོད་པས་བྱིན་གྱིས་བརླབས་སོ། །བཅུ་བཞི་པ་མེ་བསང་ཞིང་སྦར་བ་ནི། ཞི་བ་ལ། བྲམ་ཟེའི་རྒྱུན་བཞག་གི་མེའམ། འོ་མ་ཅན་གྱི་ཤིང་གི་མེའམ། སྦྱིན་སྲེག་བྱས་ཤུལ་གྱི་མེའམ། ཐ་མལ་པ་དགོན་པའི་མེའམ། མེ་ཤེལ་ལས་བྱུང་བ་སོགས་གང་ཡང་རུང༌། རྒྱས་པ་ལ། རྒྱལ་པོའི་མེའམ། དགེ་འདུན་གྱི་ཚང་མང་གི་མེའམ༑ མེ་ཤེལ་ལས་བྱུང་བའི་མེ། དབང་ལ། སྨད་འཚོང་མ་དང་རྗེའུ་རིགས་ཀྱི་ཁྱིམ་ནས་བྱུང་བའི་མེ། ཡང་ན་མེ་ཏོག་དམར་པོ་ཅན་གྱི་ཤིང་རྩུབ་པ་ལས་བྱུང་བའི་མེའོ། །དབང་གི་དགུག་པ་ལ། གར་མཁན་དང་ཚོང་པ་དང་སྤྲང་པོས་ལམ་དུ་བུས་པའི་མེ། དྲག་པོ་ལ། རོ་བསྲེགས་པ་དང༌། རྡོ་དང་ལྕགས་བརྡབས་པ་དང༌། གདོལ་པ་དང་ཡུག་སའི་མེ་རྣམས་གང་རུང་ངོ༌། །མེ་དེ་རྣམས་ལས་མཐུན་གྱི་མེ་སྣོད་དུ་བཞག་པ་ལས་གཤིན་གྱི་སྔགས་ཀྱིས་བསྲུང༌། ཨོཾ་ཨཱཿཧཱུྂ་གིས་བྱིན་བརླབས་ལ། སླར་ལས་གཤིན་གྱི་སྔགས་ཀྱིས་དཔལ་འབར་གྱི་རྒྱུའང་ཡམ་ཤིང་གི་རྒྱུ་འདྲ་བ་བྱེད་དོ། །མཆན། དཔལ་འབར་སྦར་ལ། དཔལ་འབར་གྱི་མེའང་ལས་གཤིན་གྱི་སྔགས་ཀྱི་ལས་ཆུ་དང་ནང་མཆོད་ཀྱིས་འཇམ་གསུམ་ལ་གཡས་སྐོར་དང་དྲག་པོ་ལ་གཡོན་སྐོར་དུ་ལན་གསུམ་བསངས་ཤིང༌། ཤིན་ཏུ་སྐམ་ཞིང་གཙང་བའི་ཀུ་ཤའི་ཆུན་པོ་དང་ལྷན་ཅིག་ཐབ་ཏུ་བཅུག་ལ།

ཨོཾ་ཛྭ་ལ་ཛྭ་ལ་ཧཱུྂ། ཞེས་བརྗོད། སླར་ཡང༌། ཧཱུྂ་ཞེས་བརྗོད་ཅིང་རླུང་གཡབ་ཀྱིས་སྦར། བཅོ་ལྔ་པ་མེ་གསོ་བ་ནི། མར་ཁུ་བླུགས་གཟར་བདུན་ལས་གཤིན་གྱི་སྔགས་བཟླ་བཞིན་པས་བླུགས་ལ་མེ་སྦར་རོ། །རླུང་གཡབ་མ་གཏོགས་ཁའི་རླུང་དང་གོས་ཀྱི་མཐའ་གཡབ་པ་སོགས་གཏན་ནས་མི་རུང་ངོ༌། །བཅུ་དྲུག་པ་ཀུ་ཤ་དགྲམ་པ་ནི། ཀུ་ཤ་སྔོ་ལྗང་རྩ་རྩེ་མ་ཉམས་ཤིང་མ་གྲུག་པ་ཧ་ཅང་མི་རིང་བ་ཐོགས་ནས། ཨོཾ་བཛྲ་སཏྭ་ཨཱཿ ཞེས་བཟླས་ནས། ཨོཾ། ཀུ་ཤ་འདི་ནི་གཙང་ཞིང་དགེ། །ཚངས་པ་ལྷ་རྣམས་དག་བྱེད་ཡིན། །དཀོན་མཆོག་གསུམ་པོ་མཉེས་བྱེད་པ། །ས་ལས་སྐྱེས་པ་འདབ་མའི་སྙིང༌། །བདག་གི་བགེགས་རྣམས་ཐམས་ཅད་ནི། །ཞི་དང་བཀྲ་ཤིས་མཛད་དུ་གསོལ། །སྭཱ་ཧཱ། ཞེས་བརྗོད་ཅིང་ཀུ་ཤ་གཉིས་གཉིས་བཤིབས་པ་གཡས་སྐོར་དུ་བཀྲམ་སྟེ། ཐོག་མའི་དུས་ཞི་བ་ལ་རྩེ་མོ་ཤར། རྒྱས་པ་ལ་བྱང༌། དབང་ལ་ནུབ་ཏུ་བསྟན་ལ། དེ་རྗེས་ཕྱོགས་གཞན་གསུམ་དུའང་གཡས་སྐོར་དུ་བཀྲམ་སྔ་མའི་རྩ་བ་ཕྱི་མའི་རྩེ་མོས་ནོན་པར་བྱ། དྲག་པོ་ལ་གཡོན་སྐོར་གྱི་ཐོག་མར་རྩེ་མོ་ལྷོར་བསྟན་ལ་བཀྲམ། དེ་རྗེས་ལས་བཞི་གར་ཀུ་ཤའི་ཆུན་པོ་བ་གླང་གི་རྣ་བ་ལྟ་བུ་ཐབ་སྟེང་དུ་ལས་མཐུན་གྱི་ཕྱོགས་སུ་རྩེ་མོ་བསྟན་ལ་གཡོགས་སོ། །གཉིས་པ་དངོས་བཞིའི་སྡོམ་ནི། དངོས་གཞི་ཐབ་བསང་སྦྱང་ཞིང་བསྐྱེད། །མེ་བསང་མེ་ལྷ་བསྐྱེད་སྤྱན་དྲངས། །བཞུགས་གསོལ་བགེགས་བསྐྲད་མཆོད་ཅིང་བསྟིམ། །ཆུ་བཞི་ཉེར་སྤྱོད་ཕུལ་ལ་བསྟོད། །དམ་བསྒྲགས་བྱོན་ཟན་དགང་བླུགས་གསུམ༑ ༑མེ་པྲ་བརྟག་ལ་ངན་ན་ཟློག །ཡམ་ཤིང་དབུལ་ལ་རྫས་གཞན་རྣམས། །གང་འབྱོར་དབུལ་ཞིང་ཁྱད་པར་རྫས། །ཕུལ་རྗེས་ཞལ་བསིལ་བསང་གཏོར་དབུལ། །མེ་ལྷ་འོད་ཞུ་འདས་ལྷ་ཡི། །མཆོད་རྫས་སྲེག་རྫས་བྱིན་གྱིས་བརླབས། །མེ་དབུས་ལྷ་བསྐྱེད་བསྙེན་པའི་བར། །ལས་གཞུང་བསྲང་ཞིང་བྱོན་ཟན་དུ། །དགང་བླུགས་གསུམ་དབུལ་ཕྱི་ནང་བསང༌། །དེ་ཁོ་ནས་མཆོད་བསྟོད་པ་བྱ། །བསྙེན་པ་བྱས་མཐར་ཡམ་ཤིང་མར། །སྲེག་རྫས་གཞན་རྣམས་གང་འབྱོར་དང༌།

ཁྱད་པར་རྫས་དབུལ་ཕྲིན་ལས་བཅོལ། །ཞེས་སོ། །དང་པོ་ཐབ་བསྐྱེད་པ་ནི། ལས་གཤིན་གྱི་སྔགས་དང་ཆུས་འཇམ་གསུམ་ལ་གཡས་སྐོར་དུ་ཐབ་བསངས་སྦྱངས། སྟོང་པའི་ངང་ལས་གཤིན་རྗེ་ཕོ་མོ། མ་ཧེ། ཆུ་གླང༌། པདྨ། ཉི་ཟླའི་གདན་ལ་ཧཱུྂ་ལས་རྡོ་རྗེ་ཧཱུྂ་གིས་མཚན་པ་ཡོངས་སུ་གྱུར་པ་ལས། གཤིན་རྗེའི་གཤེད་སྐུ་མདོག་དཀར་

པོ། སེར་ པོ། དམར་ པོ། ནག་ པོ། ལས་མཐུན་ལ་ཞལ་གཅིག །ཕྱག་གཉིས། གཡས་འཁོར་ལོ་དང་གཡོན་ལྕགས་ཀྱུ་འཛིན་པ། དུར་ཁྲོད་ཀྱི་ཆས་དང་དཔལ་གྱི་ཆས་བརྒྱད་ཀྱིས་བརྒྱན་པ། ཞབས་གཡས་བསྐུམ་གཡོན་བརྐྱང་གིས་བསྒྱིངས་པ་གནས་གསུམ་ཡི་གེ་གསུམ་གྱིས་མཚན་པར་གྱུར། ཨོཾ་ཡ་མཱནྟ་ཀ་ཧཱུྂ་ཕཊ྄། དེ་ཡོངས་སུ་གྱུར་པ་ལས། ཞི་བ་ལ། ཡེ་ཤེས་ཀྱི་ཐབ་ཁུང་ཟླུམ་པོ་དཀར་པོ། རྒྱར་ཁྲུ་གང༌། ཟབས་སུ་ཁྲུ་ཕྱེད། མུ་རན་ཁ་ཁྱེར་དང་བཅས་པའི་ཁ་ཁྱེར་ལ་རྡོ་རྗེའི་ཕྲེང་བས་བསྐོར་བའི་ནང་གི་དབུས་སུ་པདྨའི་ལྟེ་བར་འཁོར་ལོ་རྡོ་རྗེ་རྩེ་ལྔ་པས་སྤྲས་པ། སྟེགས་བུའི་གྲྭ་བཞིར་ཟླ་ཕྱེད་རྡོ་རྗེ་རྩེ་གསུམ་མཚན་པ་དྭངས་ཤིང་ཐོགས་པ་མེད་པར་གྱུར་པར་བསམ། རྒྱས་པ་ལ། གོང་ལྟར་ལྷ་བསྐྱེད། དེ་ཡོངས་སུ་གྱུར་པ་ལས། ཡེ་ཤེས་ཀྱི་ཐབ་ཁུང་གྲུ་བཞི་སེར་པོ། རྒྱར་ཁྲུ་དོ། ཟབས་སུ་ཁྲུ་གང་པ། མུ་རན་ཁ་ཁྱེར་དང་བཅས་པའི་ཁ་ཁྱེར་ལ་རིན་པོ་ཆེའི་ཕྲེང་བས་བསྐོར་བའི་ནང་གི་དབུས་སུ་འཁོར་ལོ་རྩིབས་བརྒྱད་པའི་ལྟེ་བར་རྡོ་རྗེས་མཚན་པའི་རིན་པོ་ཆེས་སྤྲས་པ། སྟེགས་བུའི་གྲྭ་བཞིར་ཟླ་ཕྱེད་རིན་པོ་ཆེས་མཚན་པ་དྭངས་ཤིང་ཐོགས་པ་མེད་པར་གྱུར་པར་བསམ། དབང་ལ། གོང་ལྟར་ལྷ་བསྐྱེད་ནས། དེ་ཡོངས་སུ་གྱུར་པ་ལས། ཡེ་ཤེས་ཀྱི་ཐབ་ཁུང་ཟླ་གམ་དམར་པོ། རྒྱར་སོར་མོ་ཉི་ཤུའམ་ཁྲུ་གང་པ། ཟབས་སུ་དེའི་ཕྱེད་དང་ལྡན་པ། མུ་རན་ཁ་ཁྱེར་དང་བཅས་པའི་ཁ་ཁྱེར་ལ་པདྨ་དང་ལྕགས་ཀྱུའི་ཕྲེང་བས་བསྐོར་བའི་ནང་གི་དབུས་སུ་རྡོ་རྗེས་མཚན་པའི་པདྨ་དམར་པོས་མཚན་པའི་ལྕགས་ཀྱུ་དང་བཅས་པ་དྭངས་ཤིང་ཐོགས་པ་མེད་པར་གྱུར་པར་བསམ། དྲག་པོ་ལ། གོང་ལྟར་ལྷ་བསྐྱེད་ནས། དེ་ཡོངས་སུ་གྱུར་པ་ལས། ཡེ་ཤེས་ཀྱི་ཐབ་ཁུང་ཁྲུ་གསུམ་ནག་པོ། རྒྱར་སོར་མོ་ཉི་ཤུ་དང༌། ཟབས་སུ་སོར་བཅུ་པ། མུ་རན་ཁ་ཁྱེར་དང་བཅས་པའི་ཁ་ཁྱེར་ལ་ཁྲོ་བོ་རྡོ་རྗེའི་ཕྲེང་བས་བསྐོར་བའི་ནང་གི་དབུས་སུ་པདྨ་ནག་པོའི་ལྟེ་བར་ཁྲོ་བོའི་རྡོ་རྗེ་ནག་པོ་རྭ་རྣམ་པར་གདེངས་པས་སྤྲས་པ།

སྟེགས་བུའི་གྲྭ་བཞིར་ཁྲོ་བོའི་རྡོ་རྗེ་རལ་གྲི་ནག་པོས་མཚན་པ་དྭངས་ཤིང་ཐོགས་པ་མེད་པར་གྱུར་པར་བསམས་པས་བསྐྱེད་དོ། །གཉིས་པ་མེ་ལྷ་བསྐྱེད་པ་ནི། མེ་ལས་གཤིན་གྱི་སྔགས་དང་ལས་ཆུས་འཇམ་གསུམ་ལ་གཡས་སྐོར་དང་དྲག་པོ་ལ་གཡོན་སྐོར་དུ་བསངས་སྦྱངས། སྟོང་པའི་ངང་ལས་མེ་འབར་བའི་དབུས་སུ། རཾ་ལས་བྱུང་བའི་མེའི་དཀྱིལ་འཁོར་དམར་པོ་གྲུ་གསུམ་པ་རཾ་ཡིག་གྲུ་གསུམ་གྱི་སྤྲས་པའི་དབུས་སུ། ཨ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་རཾ་ལས་བགྲང་ཕྲེང་དེ་ཡོངས་སུ་གྱུར་པ་ལས། ཞི་བ་ལ། སྐད་ཅིག་གིས་རྫོགས་པ་ཞི་བའི་མེ་ལྷ་འཛིན་བྱེད་སྐུ་མདོག་དཀར་པོ། དཀར་ནག་དམར་བའི་ཞལ་གསུམ་རྩ་ཞལ་འཛུམ་ཞིང་ཅུང་ཟད་གདངས་པ་ཞི་བའི་ཉམས་ཅན་ཆུ་དཀྱིལ་ལ་གནས་པ། གོས་དཀར་པོ་བགོས་ཤིང་སྲད་བུ་དཀར་པོའི་སེ་རལ་ཁ་ཐོགས་པ། མེ་ལྕེ་དཀར་པོའི་འོད་ཟེར་སྟོང་གིས་དཀྲིས་ཤིང་གཏི་མུག་གཤིན་རྗེའི་གཤེད་ཀྱི་ཅོད་པན་ཅན་པདྨའི་སྐྱིལ་ཀྲུང་གིས་བཞུགས་པ། རྒྱས་པ་ལ། སྐད་ཅིག་གིས་རྫོགས་པ་རྒྱས་པའི་མེ་ལྷ་དབང་ཆེན་སྐུ་མདོག་སེར་པོ། སེར་སྔོ་དཀར་བའི་ཞལ་གསུམ་རྩ་ཞལ་བཞད་ཅིང་ཆེར་གདངས་པའི་ཉམས་ཅན་ས་དཀྱིལ་ལ་གནས་པ། གོས་སེར་པོ་བགོས་ཤིང་སྲད་བུ་སེར་པོའི་སེ་རལ་ཁ་ཐོགས་པ། མེ་ལྕེ་སེར་པོའི་འོད་ཟེར་སྟོང་གིས་དཀྲིས་ཤིང་ང་རྒྱལ་གཤིན་རྗེའི་གཤེད་ཀྱི་ཅོད་པན་ཅན་བཟང་པོའི་འདུག་སྟངས་ཀྱིས་བཞུགས་པ། དབང་ལ། སྐད་ཅིག་གིས་རྫོགས་པ་དབང་གི་མེ་ལྷ་དམར་པོ་སྐུ་མདོག་དམར་པོ། དམར་སྔོ་དཀར་བའི་ཞལ་གསུམ་རྩ་ཞལ་བརྩེ་ཞིང་ཆགས་པའི་ཉམས་ཅན་འཛུམ་བག་གིས་འགྱིངས་པ་མེ་དཀྱིལ་ལ་གནས་པ། གོས་དམར་པོ་བགོས་ཤིང་སྲད་བུ་དམར་པོའི་སེ་རལ་ཁ་ཐོགས་པ། མེ་ལྕེ་དམར་པོའི་འོད་ཟེར་སྟོང་གིས་དཀྲིས་ཤིང་འདོད་ཆགས་གཤིན་རྗེའི་གཤེད་ཀྱི་ཅོད་པན་ཅན་རྡོ་རྗེའི་སྐྱིལ་ཀྲུང་གྱིས་བཞུགས་པ། དྲག་པོ་ལ། སྐད་ཅིག་གིས་རྫོགས་པ་དྲག་པོའི་མེ་ལྷ་རླུང་ཆེན་སྐུ་མདོག་ནག་པོ།

ནག་དཀར་དམར་བའི་ཞལ་གསུམ་རྩ་ཞལ་ཆེས་ཆེར་གདངས་པ་ཁྲོ་འཁྲུག་ཁམས་གསུམ་ཟ་བའི་ཉམས་ཅན་རླུང་དཀྱིལ་ལ་གནས་པ། གོས་ནག་པོ་བགོས་ཤིང་སྲད་བུ་ནག་པོའི་སེ་རལ་ཁ་ཐོགས་པ༑ མེ་ལྕེ་ནག་པོའི་འོད་ཟེར་སྟོང་གིས་དཀྲིས་ཤིང་ཕྲག་དོག་གཤིན་རྗེའི་གཤེད་ཀྱི་ཅོད་པན་ཅན་གཡས་བརྐྱང་གིས་བཞུགས་པ། ཞེས་བསྒྱུར་ནས་དེ་བཞི་ག་ཐུན་མོང་དུ། ཕྱག་དྲུག་དང་པོ་གཉིས་རང་འོད་ཀྱི་ཡུམ་ལ་འཁྱུད་ཅིང༌། ལྷག་མ་གཡས་གཉིས་མི་འཇིགས་པ་དང་བགྲང་ཕྲེང༌། གཡོན་གཉིས་དབྱུག་གུ་རྩེ་གསུམ་དང་རིལ་བ་སྤྱི་བླུགས་འཛིན་པ། སྨིན་མ་དང་སྨ་ར་འབར་ཞིང་འཁྲུགས་པ་རལ་གྲིའི་ཐོར་ཚུགས་ཅན་ལྟོ་བ་འཕྱང་ཞིང་ཤ་རྒྱས་པ་བོངས་ཐུང་བ། སྙིང་གར་མེའི་དཀྱིལ་འཁོར་གྱི་རྣམ་པར་མདོ་རིགས་ཀྱི་མཚན་མ་ལ་ཡི་གེ་རཾ་གྱིས་མཚན་པར་གྱུར་པར་བསམ༑ གསུམ་པ་སྤྱན་དྲང་བ་ནི། མེ་ལྷའི་དམ་ཚིག་སེམས་དཔའི་སྙིང་གར་མཚན་མའི་རཾ་ཡིག་གི་འོད་ཟེར་ལྕགས་ཀྱུ་ལྟ་བུ་ནམ་མཁའ་ལ་འཕྲོས་པས། རི་རབ་ཀྱི་མེ་མཚམས་ནས་མེ་ལྷ་ཡེ་ཤེས་སེམས་དཔའ་དམ་ཚིག་སེམས་དཔའི་ཆ་ལུགས་ལྟ་བུ་ལ་འཁོར་དྲང་སྲོང་གི་ཚོགས་དཔག་ཏུ་མེད་པས་བསྐོར་བ་སྤྱན་དྲངས་པར་བསམ་ཞིང༌། ལག་གཡོན་པས་གཡས་པའི་མཁྲིག་མ་ནས་བཟུང༌། གཡས་རྡོ་རྗེ་ཀུ་ཤ་དང་བཅས་པས་མི་འཇིགས་པ་སྦྱིན་པའི་ཕྱག་རྒྱ་ལས་མཐེ་བོང་བསྐྱོད་པའི་རྩེ་མོ་སྲིན་ལག་གི་རྩ་བར་འཛུགས་པ་མི་འཇིགས་པ་བསྐྱོད་པའི་ཕྱག་རྒྱ་དང་བཅས་པས། ཨོཾ་ཨེ་ཧི་ཨེ་ཧི་མ་ཧཱ་བྷཱུ་ཏ།་་་་་ཨོཾ་ཚུར་བྱོན་ཚུར་བྱོན་འབྱུང་པོ་ཆེ། །དེ་ཝ་རི་ཥི་དྭི་ཛ་སཏྟ།་་་་་ལྷ་ཡི་དྲང་སྲོང་གཉིས་སྐྱེས་མཆོག །མ་གྲི་ཧཱི་ཏྭ་ཨཱ་ཧུ་ཏི་མ་ཧཱ།་་་་་སྲེག་བླུགས་ཞལ་ཟས་བཞེས་སླད་དུ། །ཨསྨིནྶནྣི་ཧི་ཏོ།་་་་་འདིར་ནི་ཡང་དག་བསྟེན་མཛད་ནས། །བྷ་ཝ་ཡ་མཱ་རི་ཨཱཛྙཱ་པ་ཡ་ཏི།་་་་་གཤིན་རྗེའི་གཤེད་པོའི་བཀའ་བཞིན་མཛོད། །ཅེས་དང༌། ཨོཾ་ཨགྣ་ཡེ་ཨ་དཱི་བྱ་ཨ་དཱི་བྱ།

ཨཱ་བི་ཤ་ཨཱ་བི་ཤ། མ་ཧཱ་ཤྲཱི་ཡེ་ཧ་བྱ་ཀ་བྱ་བཱ་ཧ་ན་ཡེ་སྭཱ་ཧཱ། ཞེས་དང༌། ཨོཾ་ཨཱཿཛཿཧཱུྂ། ཞེས་སྤྱན་དྲངས། བཞི་པ་བཞུགས་སུ་གསོལ་བ་ནི། རང་བྱུང་ཆེན་པོ་བཅོམ་ལྡན་འདས༑ ༑འདོད་པའི་དབང་ཕྱུག་འདོད་པ་སྟེར། །མེ་ལྷ་ལས་ཀུན་སྒྲུབ་བྱེད་པ། །འདིར་ནི་གདན་ལ་ཉེ་བར་བཞུགས། །ཀུ་ཤ་ཨཱ་ས་ནཾ་ཀུ་རུ། ཞེས་བརྗོད་པས། མེ་ལྷ་མེ་མཚམས་ཀྱི་ཐབ་ཀྱི་ཁ་ཁྱེར་དུ་ཀུ་ཤའི་གདན་ལ་བཞུགས་པར་གྱུར་པར་བསམ། ལྔ་པ་བགེགས་བསྐྲད་པ་ནི། ཕྱིར་འབྲང་གི་བགེགས་ཐམས་ཅད་ཨོཾ་ཀཱ་ལ་རཱུ་པ་ཡ་མ་རཱ་ཛ་གནོད་བྱེད་འབྱུང་པོ་ཨུཙྪ་ཏ་ཡ་ཧཱུྂ་ཕཊ། ཅེས་བསང་ཆུ་གཏོར་ནས་བགེགས་བསྐྲད། འོག་ནས་འབྱུང་བ་ལྟར་ཆུ་བཞི་འབུལ། དྲུག་པ་མཆོད་པ་ནི། ཨོཾ་ཨགྣ་ཡེ་པུཥྤཾ་པྲ་ཏཱིཙྪ་སྭཱ་ཧཱ། དེ་བཞིན་དུ། དྷཱུ་པཾ། ཨཱ་ལོ་ཀེ། གནྡྷེ། ནཻ་ཝི་དྱཾ་སྦྱར་བས་མཆོད། སྨན་རཀ་གཏོར་གསུམ་འབུལ། བདུན་པ་བསྟིམ་པ་ནི༑ ཨོཾ་ཀཱ་ལ་རཱུ་པ་ཡ་མ་རཱ་ཛ་ས་མ་ཡ་ཛཿ དེ་བཞིན་དུ་ཛཿཞེས་པའི་མལ་དུ་ཧཱུྂ་བཾ་ཧོཿ ཞེས་བརྗོད་ཅིང་ལག་པ་རྡོར་དྲིལ་འཛིན་པས་འཁྱུད་པའི་ཚུལ་དང་སེ་གོལ་གཏོགས་པས། མེ་ལྷ་དམ་ཚིག་པ་ལ་ཡེ་ཤེས་པ་གཞུག་པ་དང༌། བཅིང་བ་དང༌། དབང་དུ་བྱ་བ་དང༌། མཉེས་པར་བྱས་པས་གཉིས་སུ་མེད་པར་གྱུར་པར་བསམ་མོ། །བརྒྱད་པ་ཆུ་བཞི་འབུལ་ཚུལ་ནི། བསྡུས་པར་ནི། ཨོཾ་ཨཱཿཧཱུྂ་ཨརྒྷཾ་པྲ་ཏཱིཙྪ་སྭཱ་ཧཱ། དེ་བཞིན་དུ། ཨརྒྷཾ་གྱི་གནས་སུ། པཱ་དྱཾ། ཨཱ་ཙ་མཱ་ནཾ། པྲོཀྵ་ཎཾ་སྦྱར་བའོ། །འབྲིང་དུ་ན། ཨོཾ་ཨཱཿཧཱུྂ་པྲ་ཝ་ར་སཏྐཱ་རཾ་ཨརྒྷཾ་པྲ་ཏཱིཙྪ་ཧཱུྂ་སྭཱ་ཧཱ། དེ་བཞིན་དུ་སྔགས་གཞན་གསུམ་ཨརྒྷཾ་གྱི་གནས་སུ་བཅུག་པའོ། །རྒྱས་པར་ན། ཨོཾ་ཨགྣ་ཡེ་ཨ་དཱི་བྱ་ཨ་དཱི་བྱ། ཨཱ་བི་ཤ་ཨཱ་བི་ཤ། མ་ཧཱ་ཤྲཱི་ཡེ་ཧ་བྱ་ཀ་བྱ་བཱ་ཧ་ན་ཡེ་ཨརྒྷཾ་སོགས་ཆུ་བཞི་སྦྱར་བས་མཆོད། དེའི་ཚེ་མཆོད་ཡོན་ནི་བཟེད་ཞལ་གཉིས་པར་འབུལ། ཞབས་བསིལ་བཟེད་ཞལ་གསུམ་པར་འབུལ། ཞལ་བསིལ་བཟེད་ཞལ་དང་པོར་འབུལ། དེ་གསུམ་ལ་ཆུའི་སྣོད་ནས་མེ་ཏོག་བླངས་པ་བཟེད་ཞལ་དུ་དོར་ཞིང་ཆུའང་བཟེད་ཞལ་སོ་སོར་སྦྲེང༌།

དེ་རྗེས་བསང་གཏོར་གྱི་སྣོད་ནས་ཀུ་ཤས་བླངས་ལ་བཟེད་ཞལ་དང་པོ་ཉིད་དུ་ལན་གསུམ་འབུལ་ལོ། །དགུ་པ་ཉེར་སྤྱོད་ནི། ཨོཾ་ཨགྣ་ཡེ་བཛྲ་པུཥྤཾ་པྲ་ཏཱིཙྪ་སྭཱ་ཧཱ། ཞེས་མེ་ལྷའི་སྔགས་བཏགས་པའམ་མ་བཏགས་པའང་རུང་ལ། དེ་བཞིན་དུ། དྷཱུ་པེ། ཨཱ་ལོ་ཀེ། གནྡྷེ། ནེ་ཝི་དྱེ། ཤཔདའང་སྦྱར་དུ་རུང་བས་མཆོད། སྨན་རཀ་གཏོར་མ་འབུལ་ལོ། །བཅུ་པ་བསྟོད་པ་ནི། འཇིག་རྟེན་དབང་ཕྱུག་ཚངས་དབང་མགོན་གྱི་སྲས། །མེ་ལྷའི་རྒྱལ་པོ་ཊ་ཀྐིས་དབང་བསྐུར་བས། །ཤེས་རབ་མཆོག་གིས་ཉོན་མོངས་ཐམས་ཅད་སྲེག །འཛིན་བྱེད་མེ་ལྷ་ཉིད་ལ་རྣམ་པར་འདུད། །ཅེས་གཞན་ཡང༌། ཚངས་པ་འཇིག་རྟེན་མགོན་གྱི་སྲས། །མེ་ལྷའི་རྒྱལ་པོ་དྲང་སྲོང་མཆོག །འབྱུང་པོ་ཡོངས་སུ་བསྐྱང་བའི་ཕྱིར། །ཐུགས་རྗེའི་དབང་གིས་སྐུ་སྤྲུལ་པ། །རིགས་སྔགས་གྲུབ་པའི་དྲང་སྲོང་ཚུལ། །ཉོན་མོངས་བསྲེགས་པའི་ཤེས་རབ་འོད། །བསྐལ་པའི་མེ་ལྟར་གཟི་བརྗིད་འབར། །མངོན་ཤེས་རྫུ་འཕྲུལ་ཞབས་དང་ལྡན། །ཐབས་ཀྱིས་སྤྲུལ་པའི་ཐེག་པ་བཅིབས༑ ༑རིགས་སྔགས་གསུང་གི་བགྲང་ཕྲེང་འཛིན། །བདུད་རྩིའི་བཅུད་ལྡན་གྷ་ཊཱི་རྣམས། །ཆོས་ཀྱི་བདུད་རྩི་ཡོངས་ལ་བསིལ། །ཉེས་པའི་སྐྱོན་བྲལ་ཚངས་པར་སྤྱོད། །འཇིག་རྟེན་གནས་ཀྱང་མྱ་ངན་འདས། །ཞི་བ་བརྙེས་ཀྱང་ཐུགས་རྗེ་ཆེ། །དེ་བས་བསྟོད་དེ་ཕྱག་ཀྱང་འཚལ། །ཞེས་སློབ་དཔོན་བྱང་ཆུབ་སྙིང་པོས་མཛད་པས་བསྟོད་དོ། །བཅུ་གཅིག་པ་དམ་བསྒྲག་པ་ནི། ལག་གཡས་རྡོ་རྗེ་དང་བཅས་པའི་མཐེའུ་ཆུང་མཐེ་བོང་གིས་མནན་ལྷག་མ་གསུམ་སོ་སོར་བསྒྲེངས་པ་རྡོ་རྗེ་རྩེ་གསུམ་པའི་ཕྱག་རྒྱ་་་་་་ཡང་ན་ལག་པ་གཉིས་རྡོ་རྗེ་ཕྱི་བསྡམས་ལ་གུང་མོ་གཉིས་གཤིབས་ནས་ཀྱང་དེའི་རྒྱབ་ཏུ་མཛུབ་མོ་གཉིས་ཕན་ཚུན་དུ་རྭའི་ཚུལ་དང་མཐེ་བོང་དང་མཐེའུ་ཆུང་གཉིས་རྭ་རེ་རེ་སྟེ་རྡོ་རྗེ་རྩེ་ལྔའི་ཕྱག་རྒྱ། མཆན། བསྟན་ལ། ཨོཾ་བཛྲ་ཨ་ན་ལ་མ་ཧཱ་བྷཱུ་ཏ་ཛྭ་ལ་ཛྭ་ལ་ཡ་སརྦ་བྷསྨིཾ་ཀུ་རུ་སརྦ་དུཥྚཱཾ་ཧཱུྂ་ཕཊ།

དྲྀ་ཤྱ་ཛཿཧཱུྂ་བཾ་ཧོཿ ས་མ་ཡ་སྟྭཾ། ས་མ་ཡ་ཧོཿ ཞེས་ལན་གསུམ་གྱིས་དམ་ལ་བཞག་པས་མེ་ལྷ་རང་གི་དམ་ཚིག་ལ་གནས་པར་གྱུར་པར་བསམ། བཅུ་གཉིས་པ་བྱོན་ཟན་ནི། དགང་གཟར་འཛིན་པའི་ཚེ་ཞི་བ་ལ་ལག་གཉིས་སོ་སོར་མཛུབ་མོ་བརྐྱངས། གུང་མོ་དང་སྲིན་ལག་མཐེའུ་ཆུང་བསྐུམས་པ་མཐེ་བོང་གིས་མནན་པ་བྱང་ཆུབ་མཆོག་གི་ཁུ་ཚུར། རྒྱས་པ་ལ་གུང་མོ་བརྐྱངས་གཞན་གསུམ་བསྐུམས་པ་མཐེའུ་བོང་གིས་མནན་པ་རིན་པོ་ཆེའི་ཁུ་ཚུར། དབང་ལ་སྲིན་ལག་བརྐྱངས་གཞན་གསུམ་བསྐུམས་པ་མཐེ་བོང་གིས་མནན་པ་པདྨའི་ཁུ་ཚུར། དྲག་པོ་ལ་མཐེའུ་ཆུང་བརྐྱངས་གཞན་གསུམ་བསྐུམས་པ་མཐེ་བོང་གིས་མནན་པ་ཁྲོ་བོའི་ཁུ་ཚུར་རྣམས་ལས་མཐུན་དུ་བཅངས་པའི་འཇམ་གསུམ་ནི། འཇམ་གསུམ་ལ་གཡོན་ཁ་སྟེང་དུ་བལྟ་བས་དགང་གཟར་ནང་དུ་མར་གྱིས་བཀང་བ་བཟུང་བའི་སྟེང་དུ་གཡས་པས་ཁུ་ཚུར་ལས་མཐུན་ཁ་མཐུར་དུ་སྦུབས་པས་བླུགས་གཟར་མར་གྱིས་བཀང་ཁ་གྱེན་དུ་བསྟན་པ་བཟུང་ལ། མར་ཁུ་བླུགས་གཟར་གསུམ་ངམ་བདུན་སོགས་འབྱོར་ཚོགས་དང་བསྟུན་པས། དྲག་པོར་དེ་ལས་གོ་ལྡོག་ལ། མེ་ལྷའི་ཞལ་ཞི་རྒྱས་དབང་གསུམ་ལ། ཅུང་ཟད་གདངས་ཤིང་འཛུམ་པ་དང་བཅས་པའི་ལྗགས་དང༌། དྲག་པོ་ལ། ཞལ་ཆེར་གདངས་པ་ཁྲོ་བ་དང་བཅས་པའི་ལྗགས་ལ་རྡོ་རྗེའི་རྣམ་པ། ལས་བཞི་ག་ཐུན་མོང་དུ། ལས་མཐུན་གྱི་ཁ་དོག་ཅན་ལ་རཾ་ཡིག་དང༌། དགང་བླུགས་ཀྱི་ཁ་ལ་ཧཱུྂ་ཡིག་ལས་མཐུན་གྱི་ཁ་དོག་ཅན་འོད་ཟེར་དང་བཅས་པས་མཚན་པར་གྱུར་པར་དམིགས་ཏེ། འཇམ་གསུམ་ལ་ལག་གཉིས་ཀྱི་གྲུ་མོ་པུས་མོའི་ཕྱི་རོལ་ལས་མི་འདའ་བར་གཡས་བླུགས་གཟར་བཟུང་ནས་གཡས་སུ་ལན་གསུམ་བསྐོར་བ་དང༌། དྲག་པོ་ལ་གཡས་དགང་གཟར་དང་གཡོན་བླུགས་གཟར་བཟུང་བས་གཡོན་དུ་ལན་གསུམ་བསྐོར་ལ། དེའི་ཚེ་འཇམ་གསུམ་ལ་སྙན་པའི་གདངས་དང༌། དྲག་པོ་ལ་ང་རོ་དྲག་པོས། ཨོཾ་ཨགྣ་ཡེ་ཨ་དཱི་བྱ་ཨ་དཱི་བྱ། ཨཱ་བི་ཤ་ཡ་ཨཱ་བི་ཤ་ཡ། མ་ཧཱ་ཤྲཱི་ཡེ་ཧ་བྱ་ཀ་བྱ་བཱ་ཧ་ན་ཡེ་སྭཱ་ཧཱ།

ཞེས་མེ་ལྷའི་སྔགས་སམ། ཡང་ན། ཨོཾ་ན་མཿས་མནྟ་བུདྡྷཱ་ནཱཾ་ཨགྣ་ཡེ་སྭཱ་ཧཱ། ཞེས་དགང་བླུགས་ཀྱི་སྔགས་ལ། ཨོཾ་ཨགྣ་ཡེ་སྭཱ་ཧཱ། ཞེས་མར་གྱི་སྲེག་བླུགས་ཀྱི་སྔགས་བཏགས་པ་གང་རུང་གིས་ལན་གསུམ་དུ་ཕུལ་ལ། སྔགས་བཟླ་བའི་ཚེ་དགང་བླུགས་སྔར་བཤད་མ་ཐག་པ་ལྟར་བརྩེགས་ནས་བཟུང་ལ། སྔགས་བརྗོད་ནས་འབུལ་བའི་ཚེ་དགང་བླུགས་ཁ་སྦྱར་ནས་འཇམ་གསུམ་ལ་གཡས་སྐོར་དང༌། དྲག་པོ་ལ་གཡོན་སྐོར་དུ་འབུལ་ལོ།།་་་་་སྦྱིན་སྲེག་གི་གོང་འོག་ཐམས་ཅད་དུ་དགང་བླུགས་འབུལ་ཚེ་རོལ་ཆེན་བྱ་དགོས། མཆན། དེ་དག་གི་ཚེ་སྔགས་མཐར་འདོད་གསོལ་གདག་པ་ནི་སྔགས་མཐའི་སྭཱ་ཧཱའི་མལ་དུ། ཞི་བ་ལ། གང་ཞི་བར་འདོད་པ་ཆེ་གེ་མོ་ཤཱནྟིཾ་ཀུ་རུ་སྭཱ་ཧཱ། རྒྱས་པ་ལ། གང་རྒྱས་པར་འདོད་པ་ཆེ་གེ་མོ་པུཥྚིཾ་ཀུ་རུ་ཨོཾ། དབང་ལ། གང་དབང་དུ་བསྡུ་བར་འདོད་པ་ཆེ་གེ་མོ་ཝ་ཤྱཾ་ཀུ་རུ་ཧོཿ དབང་གི་དགུག་པ་ལ། གང་འགུགས་པར་འདོད་པ་ཆེ་གེ་མོ་ཨཱ་ཀརྵ་ཡ་ཛཿཧྲཱིཾ། དྲག་པོ་ལ། དགྲ་བགེགས་ཆེ་གེ་མོ་མཱ་ར་ཡ་ཕཊ༑ ཅེས་སོ་སོར་སྦྱར་བ་གལ་ཆེའོ། །དེ་ལྟར་ཕུལ་བས་མེ་ལྷ་དགྱེས་བཞིན་དུ་བཞེས་ཏེ་སྲེག་བྱ་འཛིན་པའི་དམ་ཚིག་ལ་གནས་ནས་སྲེག་བླུགས་ལེན་ཅིང་ཕྲིན་ལས་གང་བཅོལ་སྒྲུབ་པར་ཞལ་གྱིས་བཞེས་པར་གྱུར་ཏོ་ཞེས་བསམ། བཅུ་གསུམ་པ་མེ་པྲ་བརྟག་པ་ནི། འོད་སྙེ་ལས། རབ་སྔགས་དགེ་བའི་མེ་ཡི་འོད། །དཔལ་བེའུ་དང་ནི་རྔ་ཡབ་གདུགས། །རྒྱལ་མཚན་པདྨ་བུམ་པ་དང༌། །རྩེ་གསུམ་པ་དང་རལ་གྲི་ཉ། །བཀྲ་ཤིས་ཨིནྡྲ་གོ་པ་དང༌། །རྡོ་རྗེ་དུང་ལ་སོགས་པ་དང༌། །དགང་གཟར་བླུགས་གཟར་རྣམ་པ་དང༌། །དཀར་དང་ལྗང་འདྲ་མདོག་སྡུག་དང༌། །གཡས་སུ་འཁྱིལ་དང་ཤིན་ཏུ་སྣུམ། །བྱུ་རུ་ཡི་ནི་མདོག་འདྲ་བ། །ལུག་རུ་དངུལ་དང་བཻ་ཌཱུརྻ། །འདི་འོད་འབར་མཚུངས་དྲི་མ་མེད། །དུ་བ་མེད་ཅིང་དྲི་གཤིན་པ། །པི་ཝང་རྫ་རྔའི་སྒྲ་ལྡན་མཆོག །ཞི་བར་ཁ་དོག་དཀར་པོར་སྣང༌། །རྒྱས་པ་ལ་ནི་གསེར་དང་མཚུངས། །དབང་ལ་དམར་པོ་རྩེ་མོ་མཆོག

།མངོན་སྤྱོད་ལ་ནི་སྔོ་ནག་གོ། །ཞི་བའི་ལས་ལ་སོགས་པ་ལ། །གསེར་འདྲ་རྩེ་གཅིག་དམ་པ་སྟེ། །རྩེ་གཉིས་འབར་པ་འབྲིང་དུ་དྲན། །རྩེ་གསུམ་སྤྲིན་འདྲ་ཤིན་ཏུ་དམན། །ཞེས་སོ། །དེའི་དུས་ཀྱི་ལ་ཉེ་ཡང༌། འཇམ་དཔལ་རྩ་རྒྱུད་ལས། གཞན་ཡང་ལ་ཉེ་བཟང་པོ་དང༌། །འདབ་ཆགས་དགའ་བའི་སྒྲ་དག་དང༌། །རྣམ་པ་སྣ་ཚོགས་ཡངས་པའི་སྒྲ༑ ༑རྒྱལ་བ་རྣམས་ཀྱིས་བསྔགས་པ་དང༌། །བཀྲ་ཤིས་བཟང་པོར་རབ་བསྔགས་དང༌། །རྣམ་པ་སྣ་ཚོགས་ཡིད་འོང་སྒྲ། །གདུག་དང་རྒྱལ་མཚན་བ་དན་དང༌། །བུད་མེད་རྒྱན་གྱིས་བརྒྱན་པ་དང༌། །དེ་བཞིན་མཆོད་ཡོན་བུམ་པ་དང༌། །མཐོང་ན་གྲུབ་པ་འི་རྒྱུད་རྣམས་ཡིན༑ ༑རྣམ་པ་དུ་མའི་ཁ་དོག་གི། །འཇིག་རྟེན་གྱིས་མཆོད་རབ་བསྔགས་པ། །དེ་དག་མཐོང་ན་གྲུབ་པར་འགྱུར། ཞེས་སོ། །ཡང་རྡོ་རྗེ་མཁའ་འགྲོ་ལས། སྲེག་པའི་རང་བཞིན་མྱུར་འཚིག་པའི། །མེ་ནི་མི་དགེ་བ་རུ་འདོད། །ཅེས་སྲེག་རྫས་འཚིག་པ་ཧ་ཅང་མྱུར་ཆེས་པ་དང་སྔགས་མཁན་མེས་ཧ་ཅང་གདུང་བ་ཡང་མི་དགེ་བར་གསུངས་སོ། །དེ་ཡང་རྡོ་རྗེ་མཁའ་འགྲོ་ལས། དགེ་ལ་མི་ཤིས་གསུངས་པ་གང༌། །དེ་ནི་གདུག་པའི་ལས་ལ་ཤིས། །མངོན་སྤྱོད་ལ་ནི་མི་ཤིས་གང༌། །དེ་ནི་དགེ་ལ་ཤིས་པར་གསུངས། །ཞེས་སྔར་བཤད་པའི་མེ་པྲ་བཟང་པོ་རྣམས་དྲག་པོ་ལ་ངན་ལ། ངན་པ་རྣམས་དྲག་པོ་ལ་ཤིས་པར་གསུངས་པས་སྐབས་ཕྱེད་པར་བྱའོ། །བཅུ་བཞི་པ་ངན་ན་བཟློག་ཐབས་ནི། ལས་གང་ཡིན་ཡང་དེ་དང་རྗེས་སུ་མི་མཐུན་པར་མེ་པྲ་ངན་ན་ལས་གཤིན་གྱི་སྔགས་དང་ལས་ཆུས་མེ་ལ་བསང་གཏོར་བྱ། ལྷ་སྔགས་ཀྱིས་བསངས། ལྷ་སྔགས་ལ། བགེགས་ཐམས་ཅད་ཤཱནྟིཾ་ཀུ་རུ་སྭཱ་ཧཱ་བཏགས་པས་དགང་བླུགས་བདུན་མེ་ལྷ་ལ་དབུལ། དེ་རྗེས་གོང་ལྟར་ལས་ཆུས་བསང་གཏོར་བྱས་ནས་སླར་མེ་ལྷའི་སྔགས་ཀྱིས་དགང་བླུགས་བདུན་ནམ་གསུམ་མམ་གཅིག་འབུལ་ལོ། །འདི་ནི་མེ་པྲ་བཟང་ན་མི་དགོས་སོ། །མེ་པྲ་བརྟག་པ་འདི་འགའ་ཞིག་གིས་སྦྱིན་སྲེག་གི་ཐོག་མཐའ་ཀུན་ཏུ་བྱེད་པར་བཞེད་ཀྱང་སྐབས་འདིར་ཁོ་ནར་བྱ་བ་པཎ་གྲུབ་ཀྱི་གཞུང་དང་མཐུན་ལ་ཡུན་རིང་ན་རྐྱེན་ལ་ལྟོས་པའི་འབར་ལུགས་སྣ་ཚོགས་པ་འོང་སྲིད་པས་ཡིད་བརྟན་མེད་ཅིང༌།

མེ་པྲ་ངེས་ངེས་ཀྱང་སྔགས་པ་དམ་ཚིག་ལ་གནས་ཤིང་རིམ་གཉིས་ལ་དྲོད་ཐོབ་པར་འབྱུང་གི་གང་རུང་ལ་མི་འབྱུང་ངོ༌། །ཁ་ཅིག་གིས་སྲེག་རྫས་ལ་པྲ་བརྟག་པ་སོགས་བྱེད་པ་ནི་ཁུངས་རྣམ་དག་མེད་པས་རང་བཟོ་འབའ་ཞིག་གོ། །བཅོ་ལྔ་པ་ཡམ་ཤིང་དང་མར་ཁུ་དབུལ་བ་ནི། སྦྱིན་སྲེག་གི་རྣམ་བཤད་རྣམས་སུ་བོད་སྔ་མས། མར་ཐོག་མར་དེ་ནས་རྫས་གཞན་རྣམས་མཐར་ཡམ་ཤིང་འབུལ་བ་རྒྱུད་ཚིག་གི་གོ་རིམ་དང་བསྟུན་མཛད་ལ། བོད་ཕྱི་མས་སློབ་དཔོན་ཨ་བྷ་ཡས། འདིར་ནི་གོ་རིམ་ཡམ་ཤིང་དག །བསྲེགས་ནས་ཡམ་ཤིང་མེ་ལ་མར། །ཏིལ་དང་དཱུརྦ་འབྲས་ཞོ་ཟན། །ཀུ་ཤ་ལ་སོགས་བསྲེག་པར་བྱ། །ཞེས་ཡམ་ཤིང་ཐོག་མར་ཕུལ་ནས་མེ་ཆེར་འབར་བ་ན་མར་ཁུ་ལ་སོགས་པ་རྫས་གཞན་རྣམས་འབུལ་བར་གསུངས་པས་དེའི་རྗེས་སུ་འབྲང་བའི་ཕྱག་ལེན་ལྟར་བྱ་བ་ནི། དེའང་འཇམ་གསུམ་ལ་ཡམ་ཤིང་དང༌། ཀུ་ཤ་དང༌། དཱུརྦ་རྣམས་ལག་གཡོན་པས་སྙིང་གར་བཟུང༌། གཡས་པས་ཀུ་ཤ་དང་དུརྦ་གཉིས་གཉིས་ཟུང་དུ་འབུལ། ཡམ་ཤིང་ནི་ཟུང་ངམ་རེ་རེ་ཕུལ་ཡང་ཉན་པར་ལུས་རྣམ་དག་རྣམས་བཞེད་འདུག །གཉིས་ཟུང་དུ་སྦྱར་བ་རྩེ་མོ་ལྷ་ལ་བསྟན་ལ་འབུལ་བའི་ཚེ། གཡས་རྡོ་རྗེ་དང་བཅས་པས་གཡོན་པའི་འོག་ནས་་་་་་ཕྱི་ངོས་ནས། ནང་དུ་་་་་་ཚུར། བསྐོར་་་་་་ནང་ནས་ཡང༌། ལ་གཡོན་པའི་སྟེང་སླེབས་པའི་ཚེ་མཆོག་སྦྱིན་གྱིས་ཐབ་ཏུ་དབུལ། དྲག་པོ་ལ་ནི་དེ་རྣམས་གོ་ལྡོག་ལ་དབུལ། མར་ཁུ་མ་གཏོགས་པའི་རྫས་རྣམས་བླུགས་གཟར་རམ་ལག་པས་འབུལ་བ་གང་བདེ་བྱ། ལག་གཡས་པས་འབུལ་ན་སྔ་མ་ལྟར་བསྐོར་ལ་འབུལ། མར་ཁུ་ནི་བོད་ཁ་ཅིག་དགང་བླུགས་བརྩེགས་ནས་ཁ་སྦྱར་ཏེ་འབུལ་བ་ལ་དགང་བླུགས་དང༌། བླུགས་གཟར་རྐྱང་པས་འབུལ་བ་སྲེག་བླུགས་ཡིན་གསུངས་པ་མཁས་འདོད་ཀྱི་རྣམ་དབྱེ་ཙམ་མ་གཏོགས་རྒྱུད་ཀྱི་དགོངས་པ་དང་མི་མཐུན་ཏེ་དུས་འཁོར་རྒྱུད་འགྲེལ་ལས། གོང་གི་སྲེག་བླུགས་ཏེ་དགང་གཟར་མར་གྱིས་བཀང་ནས་ཞེས་གསུངས་པའི་ཕྱིར་ཡམ་ཤིང་གི་རྗེས་ཀྱི་མར་ཁུ་འབུལ་བ་འདི་དགང་བླུགས་ཁ་སྦྱར་རམ་བླུགས་གཟར་རྐྱང་པས་འབུལ་བ་གང་བདེ་བྱེད་ཆོག

།འཇིག་འདས་གཉིས་ལ་རྫས་སོ་སོར་བཤམས་པ་སྔར་བཤད་པ་ཉིད་ལེགས་ལ། གལ་ཏེ་ཡུལ་དུས་ཀྱིས་ཚར་གཅིག་ལས་མེད་ན་སྐབས་འདིར་རྫས་འབུལ་རིམ་བཞིན་སོ་སོའི་ཕུད་བཅད་ལ་བཞག་པ་རྗེས་སུ་འདས་ལྷའི་སྐབས་བསྲེས་ཏེ་དབུལ་དགོས་སོ། །རྫས་རྣམས་ཡུལ་གང་དུ་འབུལ་ན་འོད་སྙེའི་དགོངས་པས་མར་ཁུ་ལ་སོགས་པ་ཞུ་བའི་རྫས་རྣམས་ཞལ་དུའོ། །ཡམ་ཤིང་དང༌། དཱུརྦ་དང༌། ཀུ་ཤ་དང༌། བདུག་སྤོས་དང༌། མི་རུས་ཀྱི་ཕྱེ་མ་རྣམས་ནི་སྐུའི་འོད་ཀྱི་དཀྱིལ་འཁོར་ལའོ། །ཞོ་ཟན་དང༌། འབྲས་རྗེན་སོགས་བཟའ་བ་དང༌། ཞབས་བསིལ་དང༌། འཐོར་འཐུང་དང༌། ཏིལ་དང༌། ནས་ལ་སོགས་པ་ནི་ཕྱག་ཏུའོ། །དྲི་རྣམས་ཐུགས་ཀར་རོ། །མེ་ཏོག་རྣམས་ནི་དབུ་ལའོ། །ཞབས་བསིལ་ནི་ཞབས་ལའོ། །མར་མེ་དང་མཆོད་ཡོན་ནི་མདུན་དུའོ། །ཞེས་གསུངས་པ་ལྟར། བདག་དང༌། ལྷ་དང༌། རྫས་དང༌། ཡོ་བྱད་ཐམས་ཅད་གདོད་ནས་མ་གྲུབ་ཀྱང་མེད་བཞིན་དུ་སྣང་བར་རྟོགས་པའི་སྟོང་ཉིད་ཀྱི་ལྟ་བ་བཅོས་མིན་ཡོད་ན་མཆོག་ཡིན་ལ། དེ་འདྲ་མེད་ན་བདག་ལྷ་ཡོ་བྱད་ཐམས་ཅད་གདོད་ནས་མ་གྲུབ་ཀྱང་སྒྱུ་མ་བཞིན་དུ་མེད་བཞིན་སྣང་བ་ཡིན་སྙམ་པའི་རྟོག་པ་བཅོས་ནས་སྦྱིན་སྲེག་གི་ཐོག་མཐའ་བར་ཐམས་ཅད་དུ་ཡང་ཡང་བསམ་པ་ནི་ལས་རབ་འབྱམས་གང་སྒྲུབ་པ་རྣམས་གྲུབ་བྱེད་ཀྱི་རྒྱུའི་གཙོ་བོ་གལ་པོ་ཆེ་ཡིན་པས་མ་བརྗེད་པར་བྱོས་ཤིག་གུ། དེ་ལྟར་ཡིད་ལ་ངེས་པར་བྱས་ནས། ཡམ་ཤིང་ལ། ཨོཾ་ཨགྣ་ཡེ་བཛྲ་ཡཛྙཱ་ཡ། ཞེས་མེ་ལྷའི་སྔགས་ལ་རྫས་སྔགས་སོ་སོར་བཏགས་པའམ་མ་བཏགས་པ་རྫས་སྔགས་ཁོ་ནས་ཀྱང་རུང་ལ། སྤེལ་ཚིག་ནི་སྤྱིར་ལས་གང་སྒྲུབ་དང་ཁྱད་པར་རྫས་རང་རང་གི་སྤེལ་ཚིག་སྦྱར་བ་སྟེ། ཞི་བ་ལ། ཡཛྙཱཀྶྱའི་མཐར་རང་གང་ཞི་བར་འདོད་པ་ཆེ་གེ་མོ་ཞེས་སམ་དམིགས་བསལ་མེད་ན། བདག་གི་སྡིག་སྒྲིབ་ནད་གདོན་བར་གཅོད་འགལ་རྐྱེན་མི་མཐུན་པའི་ཕྱོགས་རྣམས་དང་ཞེས་སྦྱར་ཏེ་མཐར། ཡང༌། ཁྱད་པར་རྫས་རང་རང་གི་སྤེལ་ཚིག་ཡམ་ཤིང་ལ།

ཁྱད་པར་གཟི་བརྗིད་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཞེས་སྦྱར། རྒྱས་པ་ལ། གང་རྒྱས་པར་འདོད་པ་ཆེ་གེ་མོ་ཞེས་སམ་དམིགས་བསལ་མེད་ན། བདག་གི་ཚེ་དང༌། བསོད་ནམས། དཔལ་འབྱོར། མངའ་ཐང༌། སྙན་གྲགས། བློ་གྲོས་ལ་སོགས་པ་རྣམས་དང༌། ཁྱད་པར་གཟི་བརྗིད་ཕུན་སུམ་ཚོགས་པ་པུཥྚིཾ་ཀུ་རུ་ཨོཾ། ཞེས་དང༌། དབང་ལ། གང་དབང་དུ་བསྡུ་བར་འདོད་པ་ཆེ་གེ་མོ་ཞེས་སམ་དམིགས་བསལ་མེད་ན། བདག་གི་དབང་དུ་ཁམས་གསུམ། སྲིད་གསུམ། ལྷ་འདྲེ་མི་གསུམ། ཆོས་ནོར། དཔལ་འབྱོར་ཕུན་ཚོགས་རྣམས་དང༌། ཁྱད་པར་གཟི་བརྗིད་ཕུན་སུམ་ཚོགས་པ་ཝ་ཤྱཾ་ཀུ་རུ་ཧོཿ ཞེས་སོ། །དབང་གི་དགུག་པ་ལ་ནི་དམིགས་བསལ་ཁོ་ན་སྟེ་ཆེ་གེ་མོ་དང༌། ཁྱད་པར་གཟི་བརྗིད་ཕུན་སུམ་ཚོགས་པ་ཨཱ་ཀརྵ་ཡ་ཛཿཧྲཱིཾ། ཞེས་སམ། དྲག་པོ་ལ་དམིགས་བསལ་ཡོད་ན་དགྲའམ་བགེགས་ཆེ་གེ་མོ་ཞེས་དང་མེད་ན། བདག་ལ་གནོད་པའི་དགྲ་བགེགས། འབྱུང་པོ། དམ་སྲི། བྱད་ཕུར། རྦོད་གཏོང་ལ་སོགས་པ་རྣམས་དང༌། ཁྱད་པར་གཟི་བརྗིད་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་མཱ་ར་ཡ་ཕཊ། ཅེས་སྦྱར། དེ་ལྟར་རྫས་འོག་མ་རྣམས་ལའང་ལས་གང་སྒྲུབ་དམིགས་བསལ་མེད་ན་སྤྱི་ཁྱབ་གོང་ལྟར་དང་རྫས་རང་རང་གི་སྤེལ་ཚིག་མ་འཁྲུལ་བར་སྦྱར་ནས། མར་ཁུ་ལ། ཨོཾ་ཨགྣ་ཡེ༴ ཁྱད་པར་འབྱོར་པ་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། བཅུ་དྲུག་པ་རྫས་གཞན་དབུལ་བ་ནི། ཏིལ་ལ། ཨོཾ་སརྦ་པཱ་པཾ་ད་ཧ་ན་བཛྲ་ཡ༴ ཁྱད་པར་སྡིག་པའི་གཉེན་པོ་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཡུངས་ཀར་ལ། ཨོཾ་སརྦ་ཨརྠ་ས་དྷཱ་ཡ༴ ཁྱད་པར་བགེགས་ཀྱི་གཉེན་པོ་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཟས་མཆོག་ལ། ཨོཾ་སརྦ་སཾ་པ་དེ༴ ཁྱད་པར་བདེ་བ་མཆོག་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཀུ་ཤ་ལ། ཨོཾ་ཨ་པྲ་ཏི་ཧ་ཏ་བཛྲ་ཡ༴

ཁྱད་པར་བསྲུང་བ་མཆོག་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། དཱུརྦ་ལ། ཨོཾ་བཛྲ་ཨཱ་ཡུཿཥེ༴ ཁྱད་པར་ཚེ་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ནས་ལ། ཨོཾ་མ་ཧཱ་བེ་གཱ་ཡ༴ ཁྱད་པར་ཤུགས་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། གྲོ་ལ། ཨོཾ་བཛྲ་གྷསྨ་རི་ཡེ༴ ཁྱད་པར་ནད་མེད་པ་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། འབྲས་ལ། ཨོཾ་བཛྲ་པུཥྚ་ཡ༴ ཁྱད་པར་བསོད་ནམས་རྒྱས་པ་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། སྲན་མ་ལ། ཨོཾ་མ་ཧཱ་བ་ལཱ་ཡ༴ ཁྱད་པར་སྟོབས་རྒྱས་པ་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། སོ་བ་ལ། ཨོཾ་བཛྲ་བི་ཛཱ་ཡ༴ ཁྱད་པར་ནོར་དང་འབྲུ་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཤིང་ཏོག་སྣ་ཚོགས་ལ། ཨོཾ་བཛྲ་ཤོ་པ་ལེ༴ ཁྱད་པར་རིགས་རྒྱུད་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཞེས་པ་སྟེ་སྔགས་མཐའ་ཁྱད་པར་གྱིས་གང་དུ་ལས་མཐུན་གྱི་དམིགས་བསལ་ལམ་དམིགས་བསལ་མེད་ན་སྤྱི་མཐུན་སྔར་བཤད་པ་ལྟར་སྦྱོར། བཅུ་བདུན་པ་ཁྱད་པར་གྱི་རྫས་ལས་བཞི་སོ་སོའི་སྐབས་བཤད་པ་རྣམས་གང་ཡིན་སོ་སོའི་བསྲེས་པ། ཨོཾ་ཨགྣ་ཡེ། ཞེས་མེ་ལྷའི་སྔགས་མཐར་ལས་གང་སྒྲུབ་ཀྱི་འདོད་གསོལ་སྦྱར་བས་དབུལ། ཤ་སྣ་ཚོགས་འབུལ་བ་བླ་མེད་ལ་བཤད་པས་དབུལ། སྤྲོ་ན་རྫས་ཁྱད་པར་བ་འབུལ་ཚུལ་ལྟར་སྐབས་འདིར་འབུལ་ལོ། །ཡམ་ཤིང་བྱང་ཆུབ་ཀྱི་ཤིང་གི་སྔགས། བོ་དྷི་བྲྀཀྵ་ཞེས་འབྱུང་ནའང་བྱང་ཆུབ་ཀྱི་ཤིང་བོད་དུ་མེད་པས་སྔགས་ཚིག་འདི་མི་འཐད། གཞན་དེར་མོས་ན་ནི་རྫས་གཞན་རྣམས་ལའང་བརྗོད་དགོས་པའི་ཕྱིར། དཔེར་ན་མཆོད་སྦྱིན་གྱི་ཤིང་སྤྱིའི་སྔགས་ཡཛྙཱ་ཡ་ཞེས་ཡམ་ཤིང་སྤྱིའི་སྔགས་སུ་གསང་ལྡན་གྱི་སྦྱིན་སྲེག་ལས་གསུངས་པའི་ཕྱིར་དང༌།

ཤིང་ཏོག་ལ་སྦྱིན་སྲེག་ལ་ལར། ཨ་ས་མ་དྷི་ཕ་ལ་ཡ། ཞེས་དང༌། ལ་ལར། ག་ག་ནི་ག་ག་ནི་བི་ལོ་ཀི་ཏེ། ཞེས་འབྱུང་མོད་དོ། །བཛྲ་ཤོ་པ་ལེ་ནི་བིལྦ་དང་སྟར་ཁ་སོགས་ཀྱི་སྔགས་ཡིན་པར་མཉམ་སྦྱོར་གྱི་དཀྱིལ་ཆོག་ཏུ་བཤད་པས་འདི་ལྟར་བྱས་པ་ཁུངས་དག་གོ། །དེའང་ལན་རེ་རེ་ལ་སྦྱོར་ནུས་ན་རབ་མ་ནུས་ན་བདུན་སོགས་ཀྱི་མཐར་དེའང་མི་ནུས་ན་རྫས་རེ་རེ་ཇི་ཙམ་འབུལ་བའི་ཐོག་མཐའ་གཉིས་སུ་སྦྱར་བའང་རུང་ངོ༌། །དེ་རྣམས་རང་གང་འབྱོར་མ་གཏོགས་གྲངས་འདི་ཙམ་ཁོ་ན་འབུལ་ངེས་པ་མེད་པས་འབྱོར་ན་བརྒྱ་སྟོང་མ་འབྱོར་ན་གང་འབྱོར། དེའང་རྫས་ཐམས་ཅད་གྲངས་མཚུངས་དགོས་པའང་མིན་ཏེ་སྤེལ་ཚིག་ཁྱད་པར་བ་དེའི་ཚིག་དོན་དང་མཐུན་པའི་ལས་གང་སྒྲུབ་དེ་ཉིད་གྲངས་མང་དུ་ཕུལ་བས་ཆོག་གོ། །གྲངས་འཛིན་པའི་ཚེ་མེ་ལྷ་འཇིག་འདས་གང་ལའང་གཅིག་ནས་བརྒྱ་སོགས་ཇི་ཙམ་འབུལ་བ་འབྱོར་ཚོགས་དང་བསྟུན་ལ་གྲངས་ལྟར་ཆགས་བྱེད་པ་མ་གཏོགས་གཅིག་བཅུ་ཉི་ཤུ་སོགས་གྲངས་རྐུན་བྱེད་པ་ནི་ལྷ་ལའང་གཡོ་སྒྱུའི་བསམ་སྦྱོར་ཡིན་པས་གཏན་ནས་མི་རུང༌། དགང་བླུགས་དང་སྲེག་རྫས་སྡེ་ཚན་རེ་རེ་ཕུལ་བའི་མཐར་རོལ་ཆེན་ཡང་བྱ་དགོས་སོ། །བཅོ་བརྒྱད་པ་ཞབས་བསིལ་དང་བསང་གཏོར་ནི་སྔར་ཆུ་བཞིའི་སྐབས་སྔགས་རྒྱས་བསྡུས་འབྲིང་གསུམ་བཤད་པ་གང་རུང་ངམ་ཡང་ན། ཨོཾ་ཨགྣ་ཡེ་ཨཱ་ཙ་མཱ་ནཾ་པྲ་ཏཱིཙྪ་སྭཱ་ཧཱ། ཞལ་བསིལ་དང༌། དེ་བཞིན་དུ། པྲོཀྵ་ཎཾ་གྱིས་བསང་གཏོར་འབུལ་ལོ། །བཅུ་དགུ་པ་མེ་ལྷ་འོད་དུ་ཞུ་བ་ནི། འདས་ལྷ་བསྐྱེད་པ་ལ་མེ་ལྷ་ཐབ་ཀྱི་མེ་མཚམས་སུ་བཞུགས་པར་བསམ་པ་དང༌། མེ་ལྷའི་ལྟོ་བ་ཡངས་པའི་ནང་དུ་དང༌། མེ་ལྷ་འབར་བའི་རྣམ་པར་བསམ་པ་གསུམ་གསུངས་པ་ལས། ཚད་ལྡན་གྱི་གཞུང་རྣམས་སུ་ཕྱི་མ་ལྟར་མང་བས་འདིར་ཡང་ཕྱི་མ་ལྟར་བྱས་ཏེ་ལག་གཡས་རྡོ་རྗེ་དང་བཅས་པའི་མཐེ་བོང་ལག་མཐིལ་དུ་བཀུག །སོར་མོ་གཞན་བཞི་སོ་སོར་བསྒྲེང་བ་འབར་བ་ལྟར་བྱས་པ་མེ་ལྷའི་ཕྱག་རྒྱ་བསྟན་ལ།

ཨོཾ་ཨགྣ་ཡེ་ཛུ་ཧུ་ཛུ་ཧུ་སྭཱ་ཧཱ། ཞེས་བརྗོད་པས་མེ་ལྷ་ཚིམ་ཞིང་མཉེས་པར་གྱུར་པར་བསམ། སླར་སྔགས་དེ་བརྗོད་ཅིང་སེ་གོལ་ལན་གསུམ་གཏོགས་པས། མེ་ལྷ་ཐབ་ཀྱི་ནང་དུ་མེ་འབར་བའི་རྣམ་པར་གྱུར་པར་བསམ་མོ། །ཉི་ཤུ་པ་འདས་པའི་མེ་ལྷའི་མཆོད་པ་བྱིན་གྱིས་བརླབས་པས། ཉེར་གཅིག་པ་འདས་པའི་མེ་ལྷའི་སྲེག་རྫས་བཀྲུ་སྦྱང་བསྐྱེད་ཅིང་བྱིན་གྱིས་བརླབས་པ་རྣམས་ནི་སྔར་མེ་ལྷའི་སྐབས་ལྟར་འདིར་སྦྱར་རོ། །ཉེར་གཉིས་པ་འདས་པའི་མེ་ལྷ་བསྐྱེད་པ་ནི། བར་འདིར་བསྒྲུབ་བྱ་ལ་ཕྲིན་ལས་མཛད་པའི་དམིགས་པ་བྱ་བར་གཞུང་དུ་ཁ་ཅིག་ཏུ་གསུངས་ཀྱང་འདས་པའི་ལྷ་ལ་རྫས་རྣམས་ཕུལ་ནས་ཕྲིན་ལས་བཅོལ་བའི་ཚེ་ཕྲིན་ལས་མཛད་པའི་དམིགས་པ་བྱ་བ་སྐབས་སུ་མ་བབ་པས་འོག་ཏུ་བྱའོ། །འདིར་ལྷ་བསྐྱེད་པ་དངོས་ནི། མདུན་བསྐྱེད་དཀྱིལ་འཁོར་དང་འབྲེལ་ན་སློབ་དཔོན་གྱིས་ཐབ་ནང་དུ་གདན་རྣམས་བསྐྱེད། སློབ་མས་དཀྱིལ་འཁོར་ནས་ལྷ་སྔགས་བརྗོད་ཅིང་མཎྜལ་སོགས་ཀྱི་སྟེང་དུ་ཚོམ་བུ་བཀོད་ལ་མདུན་བསྐྱེད་ཀྱི་ལྷ་རྣམས་མར་མེ་གཅིག་ལས་གཉིས་མཆེད་ལྟར་བྱོན་པར་བསམས་ལ། ཚོམ་བུ་སློབ་དཔོན་ལ་ཕུལ་ནས་སློབ་དཔོན་གྱིས་ཚོམ་བུ་རྣམས་ཐབ་དབུས་གདན་སོ་སོར་གནས་མ་འཆོལ་བར་རང་རང་གྱི་སྔགས་བརྗོད་ཅིང་ཐབ་ཏུ་དོར་བའི་ཚེ་ལྷ་རྣམས་རང་རང་གི་གདན་ལ་བཞུགས་པར་བསམ། སྦྱིན་སྲེག་ཟིན་ནས་ཡང་སྔར་ལྟར་ཐབ་ནང་ནས་ཚོམ་བུའི་མཚོན་ཏེ་སྤྱན་དྲངས་ནས་དཀྱིལ་འཁོར་གྱི་ཁ་ཁྱེར་ལ་རང་སྔགས་བརྗོད་ཅིང་ཚོམ་བུ་རྣམས་དཀྱིལ་འཁོར་གྱི་ལྷ་གནས་སོ་སོར་དོར་བས་ལྷ་རྣམས་དཀྱིལ་འཁོར་གྱི་ལྷ་སོ་སོར་ཐིམ་པར་བསམ། སྤྲོས་པ་ལ་དགའ་ན། ཚོམ་བུ་སྤྱན་འདྲེན་པའི་ཚེ་སྤོས་ཀྱིས་སྣ་དྲངས་རོལ་མོ་གདུགས་སོགས་དང་བཅས་པའང་རུང༌། དཀྱིལ་འཁོར་སྒྲུབ་མཆོད་དང་མ་འབྲེལ་ན་ལྷ་བསྐྱེད་ལུགས་རྒྱས་བསྡུས་གཉིས་ལས། རྒྱས་པར་ནི། ཡེ་ཤེས་ཀྱི་མེ་དཔུང་རབ་ཏུ་འབར་བའི་དབུས་སུ་རང་གི་ཐུགས་ཀའི་ཧཱུྂ་ལས་ཨེ་ཆད་ནམ་མཁར་གྱུར།

ཡཾ་ལས་རླུང་རྡོ་རྗེ་རྒྱ་གྲམ་གྱི་ལྟེ་བར་རཾ་ལས་མེའི་དཀྱིལ་འཁོར་ཞེས་པ་ནས། མཐུ་རྩལ་དང་ལྡན་པར་གྱུར་གྱི་བར་ངག་འདོན་དཀྱུས་ལྟར་འབྱུང་རིམ་ལྷ་གཙོ་འཁོར་བསྲུང་བའི་གུར་ཁང་བཅུ་གསུམ་དང་བཅས་པ་བསྐྱེད། བསྡུས་པ་ནི། ཡེ་ཤེས་ཀྱི་མེ་དཔུང་འབར་བའི་དབུས་སུ་ཡ་མ་ཏི་ར་བཾ་ཞེས་པས་གཤིན་རྗེ་ཕོ་མོའི་གདན་ཞེས་པ་ནས། རྦད་ཡ་ཟློག་ཡ་ཞེས་པས་བསྐོར་བར་གྱུར། ཅེས་པའི་བར་གྱི་རྗེས་སུ། ལྷ་ཚོགས་ཐམས་ཅད་ཀྱི་དཔྲལ་བར་འཁོར་ལོ་དཀར་པོ་ཨོཾ་གྱིས་མཚན་པ་ནས། མཐུ་རྩལ་དང་ལྡན་པར་གྱུར་གྱི་བར་བྱ། དེ་ལྟར་རྒྱས་བསྡུས་གང་ལའང་གཙོ་བོ་བསྐྱེད་དུས་རང་ཉིད་ཅེས་པ་དང་ཡུམ་བསྐྱེད་དུས་རང་ཚེ་བདག་ཏུ་གསལ་བའི་ཞེས་པ་དང༌། བསྐྱེད་ལུགས་རྒྱས་པ་བྱེད་སྐབས་སྲུང་འཁོར་གྱི་མགོའི་ཡང་རང་གི་ཐུགས་ཀའི་ཧཱུྂ་དང་བྷྱོ་ལས་སོགས་ཀྱི་སྐབས་རང་གི་ཅེས་པའང་དོར། བསྐྱེད་ལུགས་རྒྱས་བསྡུས་གཉིས་ཀར་གཙོ་བོའི་སྐུ་མདོག་ཞི་བ་ལ། སྐུ་མདོག་དང་རྩ་ཞལ་དཀར་ལ་ཞི་ཞིང་འཛུམ་པའི་ཉམས་ཅན། ཞལ་ལྷག་མ་གཡས་སྔོ་གཡོན་དམར་བ། རྒྱས་པ་ལ། སྐུ་མདོག་རྩ་ཞལ་སེར་པོ་ཚིམ་ཞིང་རངས་པའི་ཉམས་ཅན། གཡས་དཀར་གཡོན་དམར། དབང་ལ། སྐུ་མདོག་དང་རྩ་ཞལ་དམར་པོ་བརྩེ་ཞིང་ཆགས་པའི་ཉམས་ཅན། གཡས་དཀར་གཡོན་སྔོ། དྲག་པོ་ལ་ངག་འདོན་དཀྱུས་ཁོ་ནས་ཆོག་གོ། །འཁོར་བཞི་པོའང་སྐུ་མདོག་ལས་མཐུན་དུ་བསྒྱུར། ཐུགས་ཀའི་རྩིབས་བཞིའི་འཇམ་དཔལ་ཡང་ཞི་རྒྱས་དབང་གསུམ་ལ་བསྲུང་བའི་སྐབས་ལྟར་དང༌། དྲག་པོ་ལ་ཟློག་བསད་ཀྱི་སྐབས་ལྟར་བསྒྱུར་བར་བྱའོ། །ཉེར་གསུམ་པ་བྱོན་ཟན་དབུལ་བ་ནི། ཐོག་མར་མེ་ཏོག་ཡུངས་ཀར་ཆུ་དང་ཌ་ཌིའི་སྔགས་བཅས་ཀྱིས་སྦྱང་བ་འདི་མ་བྱས་ཀྱང་ཆད་པའི་སྐྱོན་འོང་རྒྱུ་མིན་ནོ། །ལག་གཡས་རྡོ་རྗེ་དང་བཅས་པའི་མེ་ཏོག་དང་ཡུངས་ཀར་ཆུ་དང་བསྲེས་ལ་མེའི་ཕྱོགས་མཚམས་ཀུན་དང་རྫས་ཐམས་ཅད་ལ་གཏོར་ཞིང༌། ཨོཾ་ཧཱུྂ་ཌ་ཌི་ཕཊ། ཅེས་བརྗོད་པས་ཁྱད་པར་དུ་སྦྱངས་ལ།

ལྷ་ཐམས་ཅད་ལྗགས་ཐ་མི་དད་པ་ལས་དང་རྗེས་སུ་མཐུན་པའི་ཁ་དོག་ཅན་འོད་ཀྱི་སྦུ་གུ་ཅན་གྱི་རྣམ་པ་ལ་ཧཱུྂ་ཡིག་ལས་དང་རྗེས་སུ་མཐུན་པའི་ཁ་དོག་ཅན་འོད་འབར་བས་མཚན་པར་གྱུར་པར་བསམས་ནས། དགང་བླུགས་འཛིན་ཚུལ་ལས་མཐུན་གྱི་ཁུ་ཚུར་སྔར་མེ་ལྷའི་སྐབས་བཤད་པ་ལྟར་བྱས་ལ་དགང་བླུགས་མར་གྱིས་བཀང་བ་བརྩེགས་པ་བཟུང་ནས། ཨོཾ་མཉྫུ་ཤྲཱི་ཡ་མཱནྟ་ཀ་ཡ་མ་རཱ་ཛ་ན་མཿས་མནྟ་བུདྡྷཱ་ནཱཾ་ཨོཾ་ཨགྣ་ཡེ་སྭཱ་ཧཱ། ཞེས་པའི་སྔགས་མཐར་དགང་བླུགས་ཁ་སྦྱར་བ་འཇམ་གསུམ་ལ་གཡས་དང་དྲག་པོ་ལ་གཡོན་སྐོར་དུ་འབུལ། དེ་འདྲ་བ་ལན་གསུམ་གྱི་བར་འབུལ་ལོ། །ཉེར་བཞི་པ་ཕྱི་ནང་གསང་བ་དེ་ཁོ་ནས་མཆོད་པ་ནི། རྒྱས་པར་ན་ཟླ་གསང་གྱི་སྐུ་གཟུགས་དབང་པོ་སྐྱོན་སྦྱང་རབ་གནས་ཀྱི་ཆོ་གའི་སྐབས་བཤད་པ་རྣམས་གང་རུང་འདིར་སྦྱར་ལ། བསྡུ་ན་ཐོག་མར་ཆུ་བཞི་སྔར་མེ་ལྷའི་སྐབས་བཤད་པའི་བསྡུས་འབྲིང་གཉིས་གང་རུང་ལྟར་བྱ། ཡང་ན་ཆུ་བཞི་ཉེར་སྤྱོད་རོལ་མོ་དང་བཅས་པ་ཀུན་ལྷ་སྔགས་དང་སྤེལ་བས་རུང་སྟེ། ཨོཾ་མཉྫུ་ཤྲཱི་ཡ་མཱནྟ་ཀ་ཡ་མ་རཱ་ཛ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། དེ་བཞིན་དུ། པཱ་དྱཾ། ཨཱ་ཙ་མཱ་ནཾ། པྲོཀྵ་ཎཾ། པུཥྤཾ། དྷཱུ་པཾ། ཨཱ་ལོ་ཀེ། གནྡྷེ། ནཻ་ཝི་དྱེ། ཤཔད། སྦྱར་བ་ཕྱི་མཆོད། ནང་མཆོད་ནི། གོང་གི་སྔགས་ཀྱི་ཝཱ་རའི་མཐར། པཉྩ་ཨིནྡྲ་པུཥྤཾ་པྲ་ཏཱིཙྪ་སྭཱ་ཧཱ། མ་ཧཱ་མཾ་ས་དྷཱུ་པཾ༴ མ་ཧཱ་དྲ་ཧ་དཱི་པཾ༴ མ་ཧཱ་སནྟ་གནྡྷཾ༴ མ་ཧཱ་མཾ་ས་ཀེཾ་ནི་རི་ཏི་ནཻ་ཝི་དྱཾ༴ མ་ཧཱ་ཤཱ་ན་ཤཔདཾ༴ ཞེས་སྦྱར་བས་མཆོད། གསང་མཆོད་ནི། གོང་གི་སྔགས་ཀྱི་ཝཱ་རའི་མཐར། ཨ་ནུ་རཱ་ག་ཡ་པྲ་ཏཱིཙྪ་སྭཱ་ཧཱ། ཞེས་དང༌། ཁྱད་པར་གྱི་མཆོད་པ་ནི། གོང་གི་སྔགས་ཀྱི་ཝཱ་རའི་མཐར། པཉྩ་ཨ་མྲྀ་ཏ་ཁ་རཾ་ཁཱ་ཧི། མ་ཧཱ་རཀྟ་ཁ་རཾ་ཁཱ་ཧི། མ་ཧཱ་བ་ལིངྟ་ཁ་རཾ་ཁཱ་ཧི། སོ་སོར་བཏགས་པ་སྨན་རཀ་གཏོར་མས་མཆོད། ཉེར་ལྔ་པ་བསྟོད་པ་ནི། ཞི་རྒྱས་དབང་གསུམ་ལ། ཐབས་མཆོག་བདེ་ཆེན་མ་སྦས་ལྷ་བཅུུག་པ་དང༌༑

དྲག་པོ་ལ་བསྟོད་རིང་གིས་བསྟོད་དོ། །ཉེར་དྲུག་པ་བསྙེན་པ་ནི། ཞི་རྒྱས་དབང་དྲག་སོ་སོའི་སྤྲོ་བསྡུ་མན་ངག་གི་གནད་དང་ལྡན་པས་ཨ་ཀྲོ་བཅུ་བདུན་པ་དང༌། བཅུ་གཅིག་པ། ཡ་མ་བཅུ་བདུན་པ་གསུམ་གང་རུང་གི་མཐར་ལས་བཞི་གང་བྱེད་གི་ཤམ་བུ་བཏགས་པ་བརྒྱ་སྟོང་ཅི་གྲུབ་བཟླ་བ་གལ་ཆེའོ། །ཡང་གཙོ་བོར་སོ་སོའི་བཟླས་པ་བྱེད་ན་ལྕགས་སྡིག་ནས་གསུངས་པ་དང༌། ལྷ་སོ་སོའི་མཚན་སྔགས་ཟུར་དུ་བྲིས་ཡོད་པ་ལྟར་རམ། མིན་ན་ཡང་ཟློག་གི་ཨེ་ཀ་ཡ་མ་སོགས་ཀྱི་མཐའི་སྲུང་ཟློག་གི་ཤམ་བུ་དོར་བའི་མལ་དུ་ཧཱུྂ་ཕཊ་བཏགས་པའི་མཐར་ལས་མཐུན་གྱི་ཤམ་བུ་སྦྱར་བ་བཟླས་ན་ཤིན་ཏུ་ལེགས་སོ། །འདས་ལྷའི་སྲེག་རྫས་ལོགས་སུ་མེད་ན་བྱིན་རླབས་སྔར་བྱས་པ་དེས་ཆོག་ལ་ལོགས་སུ་ཡོད་ན་སྔར་ལྟར་རྫས་བྱིན་རླབས་བྱས་ཏེ། ཉེར་བདུན་པ་ཡམ་ཤིང་དང་མར་ཁུ་འབུལ་བ་ནི། འཛིན་ཚུལ་དང་སྐོར་ཚུལ་སྔར་མེ་ལྷའི་སྐབས་ལྟར་ལས། འདིར་ལྷ་སྔགས་དང་སྤེལ་ལུགས་གསུམ་དུ་འབྱུང་སྟེ། བསྙེན་སྔགས། མཚན་སྔགས། སྒྲུབ་སྔགས་གསུམ་གང་རུང་གཅིག་གིས་འབུལ་ཏེ། བསྙེན་སྔགས་ནི་ཡབ་ལ་ཨྱཻ་ཐུང་ཁོ་ན་ཏེ། ཨྱཻ་ཨ་ཀྲོ་ཏེ་ཀ་ཡ་མཱནྟ་ཀ་ཀཱ་ལ་རཱུ་པ་ཧྲཱིཿཥྚཱི་ཨ་པ་ཡེ་ཧཱུྂ། ཨོཾ་བཛྲ་ཡཛྙཱ་ཡ། ཞེས་པའི་མཐར་སྤེལ་ཚིག་ལས་གང་བྱེད་ཀྱང་སྔར་མེ་ལྷའི་སྲེག་རྫས་འབུལ་བའི་སྐབས་ཁོ་ན་ལྟར་འདིར་ཡང་སྦྱོར། མཁའ་ལྡིང་ལ། ཨྱཻ་ཁྲོཾ་ག་རུ་ཌ་ཧཱུྂ། ཡུམ་ལ། ཨྱཻ་མ་མཱ་ཨེ་ཀ་ཙ་ཏི་ཧཱུྂ། ཞེས་སོ། །སྲས་ལ། ཨྱཻ་ཡ་མ་རཱ་ཙ་ཀྲོ་དྷ་ཧཱུྂ། སྐུ་སྤྲུལ་ལ། ཨོཾ་ཡ་མ་ཡཀྴ་ཧཱུྂ། གསུང་སྤྲུལ་ལ། ཨོཾ་ཡ་མ་རཀྴ་ཧཱུྂ། ཞེས་སོ། །གཙོ་འཁོར་སོ་སོའི་བསྙེན་སྔགས་འདི་རྣམས་ནི་གཤིན་རྗེ་ལྕགས་སྡིག་ནས་སོ། །ཡང་མཚན་སྔགས་བྱེད་ན་ཡབ་ལ། ཨོཾ་མཉྫུ་ཤྲཱི་ཡ་མཱ་རི་ཨ་བྷི་བྷུ་ཡ་ཨཱ་ཡུརྤ་ཏི་ཧཱུྂ། མཁའ་ལྡིང་ལ། ཨོཾ་ཛྙཱ་ན་ག་རུ་ཌ་ཧཱུྂ། ཡུམ་ལ། ཨོཾ་མཱ་ཏྲཱི་མ་མོ་ཨེ་ཀ་ཛཱ་ཏི་རུ་དྷཱི་རཱཀྵི་ཧཱུྂ༑ སྲས་ལ།

ཨོཾ་པུ་ཏྲ་ཝ་ར་ཡ་མ་རཱ་ཙ་ཧཱུྂ། སྐུ་སྤྲུལ་ལ། ཨོཾ་མུརྟི་ནིརྨཱ་ཎ་མ་ར་ཎ་པ་ཏི་ཧཱུྂ། གསུང་སྤྲུལ་ལ། ཨོཾ་ཝཱཀྣིརྨཱ་ཎ་པྲཱ་ཎ་པ་ཏི་ཧཱུྂ། ཞེས་པ་རྣམས་སོ། །ཡང་སྒྲུབ་སྔགས་བྱེད་ན་ཡབ་ལ། ཨོཾ་ཨེ་ཀ་ཡ་མ་དུ་རུ་ཙཀྲ་ཧཱུྂ་ཕཊ། ཡུམ་ལ། ཨོཾ་ཧེ་ཀ་ཡ་མ་དུ་རུ་ཙཀྲ་ཧཱུྂ་ཕཊ། སྲས་ལ། ཨོཾ་གྷྲི་མ་ཡ་མ་དུ་རུ་ཙཀྲ་ཧཱུྂ་ཕཊ། སྐུ་གསུང་གི་སྤྲུལ་པ་གཉིས་པ། ཨོཾ་སརྦ་ཙིཏྟ་གཟིར་ཐུཾ་བྷིག་ནན་ཏྲིག་ནན་རྦད་ཡ་ཟློག་ཡ་ཧཱུྂ་ཕཊ། ཞེས་སྤྲུལ་པ་གཉིས་སྔགས་གཅིག་པུ་འདི་ག་ཡིན་ཡང་ལྷ་སྔགས་གཉིས་པས་ལན་གཉིས་བལྡབ་ནས་འབུལ་ལོ། །དེ་ལྟར་འབུལ་བའང་མེ་ལྷ་དང་འདྲ་བ་ལ་མི་འདྲ་བའི་ཁྱད་པར་འདིར་སྔགས་རྣམས་ཀྱི་ཧཱུྂ་ཕཊ་སྦྱར་བའི་མཐར་སྤེལ་ཚིག་སྦྱར་བ་ཟླ་གསང་གི་རྒྱུད་ཀྱི་དགོངས་པ་ཡིན་ནོ། །ཉེར་བརྒྱད་པ་རྫས་གཞན་རྣམས་ནི་ཏིལ་ནས་ཤིང་ཏོག་གི་བར་ལྷའི་བསྙེན་སྔགས་མཚན་སྔགས། སྒྲུབ་སྔགས་གསུམ་པོ་བཤད་མ་ཐག་པ་གང་རུང་གི་མཐར་རྫས་སྔགས་དང་ལས་མཐུན་གྱི་སྤེལ་ཚིག་མེ་ལྷའི་སྐབས་ལྟར་སྦྱར་བས་གྲངས་ཇི་ཙམ་འོས་པ་ཕུལ་ཏེ། ཡམ་ཤིང་དང་མར་ཁུ་མེད་མི་རུང་ལ་རྫས་གཞན་རྣམས་གང་འཛོམ་གཙོ་བོ་ལ་བརྒྱ་སྟོང་སོགས། འཁོར་ལ་དེའི་ཕྱེད་མ་སུམ་ཆ་སོགས་ཀྱིས་འབུལ། དེའང་རྫས་རྣམས་གྲངས་མཉམ་མི་དགོས་པས་རྫས་རྣམས་གང་འབྱོར་ལ། ལས་གང་སྒྲུབ་པའི་སྤེལ་ཚིག་དང་མཐུན་པའི་རྫས་དེ་གང་མང་འབུལ་ལོ། །ཉེར་དགུ་པ་ཁྱད་པར་གྱི་རྫས་ལས་བཞི་པོ་གང་ཡིན་གྱི་རྫས་ཁྱད་པར་བ་སོ་སོར་བསྲེས་པའང་ལྷའི་བསྙེན་སྔགས། མཚན་སྔགས། སྒྲུབ་སྔགས་གསུམ་པོ་གང་རུང་གི་མཐར་ལས་མཐུན་གྱི་ཤམ་བུ་བཏགས་པས་དབུལ། ཤ་སྣ་འབུལ་བར་གསུང་པ་ཡང་སྤྲོ་ན་ལྷ་སྔགས་ལ་ལས་མཐུན་གྱི་ཤམ་བུ་བཏགས་ལ་དབུལ་ལོ། །དེ་རྗེས་དབང་གྱི་དགུག་པ་ལ། ཤིང་དམར་པོའི་བྱང་བུ་ལ་བསྒྲུབ་བྱའི་གཟུགས་དང་མིང་རུས་བྲིས་པའང་ལྷ་སྔགས་མཐར་དེའི་ཤམ་བུ་བཏགས་པས་དབུལ། དྲག་པོ་ཡིན་ན་ལིངྒ་ལ་སྦྱིན་སྲེག་གི་སྔ་རོལ་ནས་འགུགས་འདྲེན་གནས་སྤར་་་་་་མཁྱེན་དགོངས་ནས་གཏུན་རྡུང་གི་བར་བྱས།

མཆན། གྲུབ་ན་དང༌། མ་གྲུབ་ན་སྐབས་འདིར་བྱས་རྗེས་མི་བསད་པའི་མཚོན་ཆས་དུམ་བུར་གཏུབས་ལ་དྲག་བསྐུལ་གྱི་མཐར་་་་་་ཚོགས་ཐ་མའི་སྐབས་ལྟར་བསྟབ་བོ་བྱ་ཞིང༌། མཆན། གཟུགས་དེའི་རྐང་པ་གཡོན་ནས་རིམ་གིས་ཨ་ཀྲོ་བཅུ་བདུན་པ་དང༌། བཅུ་གཅིག་པ་དང༌། ཡ་མ་བཅུ་བདུན་པ་གསུམ་གང་རུང་གི་མཐར་རམ། ཡང་ན་ཡང་ཟློག་གི་བསད་སྔགས་ཀྱི་མཐར། དགྲ་བགེགས་ཆེ་གེ་མོ་ཛྭ་ལ་རཾ་མཱ་ར་ཡ་ཕཊ། ཅེས་རིམ་གྱིས་སྲེག་ཅིང་དམོད་བཅོལ་བྱའོ། །ན་མོ་བླ་མས་ཐལ་མོ་ལན་བདུན་བརྡབ་བོ། །དེ་ལྟར་སྲེག་རྫས་སྤྱི་དང་ཁྱད་པར་བ་རྣམས་འབུལ་བའི་ཚེ་བར་བར་དུ་མེ་གསོ་བའི་ཕྱིར་དགང་བླུགས་གསུམ་རེ་ཡང་འབུལ་ཞིང་བུད་ཤིང་ཡང་རིམ་ཅན་དུ་མེ་ལ་བཞག་གོ། །ལས་གཤིན་བསྐྱེད་པ་མེད་ཀྱང་སྐབས་འདིར་ལས་གཤིན་སྲེག་རྫས་འབུལ་དགོས་པས། ཨོཾ་ཀཱ་ལ་རཱུ་པ་ཡ་མ་རཱ་ཛ་ཧཱུྂ་ཕཊ་ཀྱི་མཐར་ཡམ་ཤིང་ནས་རྫས་ཁྱད་པར་བའི་བར་འཁོར་རྣམས་ལས་ཉུང་ཙམ་འབུལ་ལོ། །སུམ་ཅུ་པ་ཕྲིན་ལས་བཅོལ་བ་ནི། མེ་ཏོག་དང་བཅས་པའི་ཐལ་མོ་སྙིང་གར་སྦྱར་ལ། བཅོམ་ལྡན་འདས་འཇམ་དཔལ་གཤིན་རྗེའི་གཤེད་ཕྱག་རྒྱ་ཟིལ་གནོན་ཚེའི་བདག་པོའི་ལྷ་ཚོགས་འཁོར་དང་བཅས་པ་རྣམས་ལ་ཚད་མེད་པ་ཐུགས་རྗེ་ཆེན་པོ་མངའ་བའི་མཐུས། བདག་དང་མཐའ་ཡས་པའི་སེམས་ཅན་ཐམས་ཅད་ཀྱིས་ཚེ་འཁོར་བ་ཐོག་མ་མེད་པ་ནས་ཐ་མ་ད་ལྟ་ལ་ཐུག་གི་བར་དུ་བསགས་པའི་སྡིག་སྒྲིབ་དམ་ཚིག་ཉམས་ཆགས་ཉེས་ལྟུང་དྲི་མའི་ཚོགས་འཁོར་བ་དང་ངན་སོང་གི་རྒྱུར་གྱུར་པ་ཐམས་ཅད་བྱང་ཞིང་དག་ནས། འཇམ་དཔལ་ཡེ་ཤེས་སེམས་དཔའ་མགོན་པོ་ཀུན་ཏུ་གཟིགས་པའི་གོ་འཕང་དམ་པ་མྱུར་བ་ཉིད་དུ་ཐོབ་པར་བྱིན་གྱིས་བརླབ་ཏུ་གསོལ། ཞེས་པ་སྤྱིར་བཏང་དང༌། ཞི་བ་ལ། ཁྱད་པར་དུའང་བདག་ཅག་ལ་གནོད་པའི་ནད་གདོན་ལ་སོགས་པ་གང་ཞི་བར་འདོད་པ་ཆེ་གེ་མོ་ཞི་བར་མཛད་དུ་གསོལ་ལོ་ཤཱནྟིཾ་ཀུ་རུ་སྭཱ་ཧཱ། རྒྱས་པ་ལ། ཁྱད་པར་དུའང་བདག་ཅག་གི་ཚེ་དང་བསོད་ནམས་སོགས་གང་རྒྱས་པར་འདོད་པ་ཆེ་གེ་མོ་འཕེལ་ཞིང་རྒྱས་པར་མཛད་དུ་གསོལ་ལོ་པུཥྚིཾ་ཀུ་རུ་ཨོཾ།

དབང་ལ། ཁྱད་པར་དུའང་ནོར་དང་འབྲུ་ལ་སོགས་པ་གང་དབང་དུ་འདོད་པ་ཆེ་གེ་མོ་བདག་གི་དབང་དུ་འདུ་བར་མཛད་དུ་གསོལ་ལོ་ཝ་ཤྱཾ་ཀུ་རུ་ཧོཿ དབང་གི་དགུག་པ་ལ། ཁྱད་པར་དུའང་ལྷའམ་མི་ལ་སོགས་པ་གང་འགུགས་པར་འདོད་པ་ཆེ་གེ་མོ་བདག་གི་དབང་དུ་འདུ་བའི་སླད་དུ་འགུགས་པར་མཛད་དུ་གསོལ་ལོ་ཨཱ་ཀརྵ་ཡ་ཛཿཧྲཱིཾ། དྲག་པོ་ལ། ཁྱད་པར་དུའང་བདག་ཅག་ལ་སྡང་ཞིང་འཚེ་བའི་དགྲའམ་བགེགས་ཆེ་གེ་མོ་ད་ལྟ་ཉིད་དུ་དྲག་པོས་སྒྲོལ་ལ་ཤ་ཁྲག་ཚོགས་ཀྱི་འཁོར་ལོ་ལྷ་ཚོགས་རྣམས་ཀྱི་ཞལ་དུ་བཞེས་ཤིག་རོལ་ཅིག །རྣམ་པར་ཤེས་པ་འཇམ་དཔལ་ཡེ་ཤེས་སེམས་དཔའི་གོ་འཕང་དམ་པ་ཐོབ་པར་མཛད་དུ་གསོལ་ལོ་མཱ་ར་ཡ་ཕཊ། ཅེས་དང༌། དགྲ་བགེགས་གདུག་པ་བདུད་ཀྱི་ཚོགས། །སྡེ་དཔུང་འཁོར་དང་བཅས་པ་ཡི། །ཤ་ཁྲག་བདུད་རྩིའི་རྒྱ་མཚོ་འདི། །ཁྲོ་རྒྱལ་འབར་བའི་ཚོགས་ལ་འབུལ། །ལས་དང་བག་ཆགས་དག་པ་དང༌། །རང་གཤེད་བསམ་སྦྱོར་ངན་པ་རྣམས། །ཁོ་རང་ལ་ནི་བཟློག་པ་དང༌། །རྡུལ་ཆ་ཙམ་ཡང་མེད་པར་མཛོད། །ཧཱུྂ་༌། གཏུམ་ཆེན་འབར་བ་ཁྲོ་བོའི་རྗེ། །འཇིགས་ཚུལ་རྔམ་པའི་ང་རོ་ཡིས། །གདུག་པའི་ཚོགས་རྣམས་འདུལ་བ་དང༌། །བདག་སྲུང་རྐྱེན་དང་བར་ཆད་ཟློག །ཨོཾ་བཛྲ་མ་ཧཱ་ཀྲོ་དྷ་མ་མ་རཀྵ་ཧཱུྂ་ཕཊ་སྭཱ་ཧཱའི་བར་ཡང་བརྗོད་དོ། །དེ་ལྟར་ཕྲིན་ལས་བཅོལ་བའི་ཚེ་ཞི་བ་ལ། གཙོ་བོའི་ཐུགས་ཀ་ནས་གཏི་མུག་གཤིན་རྗེའི་གཤེད་སྐུ་མདོག་དཀར་པོ། གོས་རྒྱན་དཀར་པོ་ཤིན་ཏུ་ཞི་བའི་ཉམས་ཅན་འཁོར་ལོ་འཛིན་པ། རང་འདྲའི་ཡུམ་དང་སྙོམས་པར་འཇུག་པ་སྤྲོས་པས། དེའི་འོད་ཟེར་གྱིས་ཕྱོགས་བཅུའི་རྒྱལ་བ་ཡབ་ཡུམ་རྣམས་ཀྱང་དེ་དང་འདྲ་བའི་རྣམ་པར་སྤྱན་དྲངས་པ་རྣམས་ཀྱི་ཕྱག་ན་ཟླ་བ་ཆུ་ཤེལ་གྱི་བུམ་པ་དཀར་པོ་བྱང་ཆུབ་སེམས་ཀྱི་བདུད་རྩིས་གང་བ་བསྣམས་ནས་རང་ངམ་བསྒྲུབ་བྱའི་སྟེང་ཕྱོགས་ནས་ཆུ་རྒྱུན་གྱིས་དབང་བསྐུར་བས། གང་ཞི་བར་འདོད་པ་རྣམས་སྐད་ཅིག་གིས་ཞི་བར་མཛད་པར་བསམ།

རྒྱས་པ་ལ། གཙོ་བོའི་ཐུགས་ཀ་ནས་ང་རྒྱལ་གཤིན་རྗེའི་གཤེད་སྐུ་མདོག་སེར་པོ། སྐུ་ཤིན་ཏུ་རྒྱས་པ་དགྱེས་ཤིང་རངས་པའི་ཉམས་ཅན་གོས་རྒྱན་སེར་པོ་ཅན་རིན་པོ་ཆེ་འཛིན་པ། རང་འདྲའི་ཡུམ་དང་སྙོམས་པར་འཇུག་པ་སྤྲོས་པས། དེའི་འོད་ཟེར་གྱིས་ཕྱོགས་བཅུའི་རྒྱལ་བ་ཡབ་ཡུམ་དང་བཅས་པ་དེ་དང་འདྲ་བའི་རྣམ་པར་སྤྱན་དྲངས་པ་རྣམས་ཀྱི་ཕྱག་ན་གསེར་གྱི་བུམ་པ་བདུད་རྩིས་གང་བ་བསྣམས་ནས་རང་ངམ་བསྒྲུབ་བྱ་ལ་བདུད་རྩིའི་ཆུ་རྒྱུན་དང་རིན་པོ་ཆེའི་ཆུ་རྒྱུན་གྱིས་དབང་བསྐུར་བས། གང་རྒྱས་པར་འདོད་པ་རྣམས་སྐད་ཅིག་ལ་རྒྱས་པ་མཛད་པར་བསམ། དབང་ལ། གཙོ་བོའི་ཐུགས་ཀ་ནས་འདོད་ཆགས་གཤིན་རྗེའི་གཤེད་སྐུ་མདོག་དམར་པོ། ཤིན་ཏུ་ཆགས་ཤིང་བརྩེ་བའི་ཉམས་ཅན་གོས་རྒྱན་དམར་པོ་པདྨ་འཛིན་པ། རང་འདྲའི་ཡུམ་དང་སྙོམས་པར་འཇུག་པ་སྤྲོས་པས། དེའི་འོད་ཀྱིས་ཕྱོགས་བཅུའི་རྒྱལ་བ་ཡབ་ཡུམ་རྣམས་དེ་དང་འདྲ་བའི་རྣམ་པར་སྤྱན་དྲངས་པ་འོད་ཟེར་ལྕགས་ཀྱུ་ལྟ་བུས་གང་དབང་དུ་བསྡུ་བར་འདོད་པ་དེ་སྐད་ཅིག་གིས་བཀུག་ནས་ཨུཏྤ་ལ་ཁ་མ་བྱེ་བ་ལྟ་བུའི་མདེའུ་ཅན་གྱི་མདས་དེའི་སྙིང་ཕུགས་ནས་བདག་གི་དབང་དུ་འདུས་པར་བསམ། དབང་གི་དགུག་པ་ལ། ལྷ་དེ་རྣམས་ཀྱིས་ལྕགས་ཀྱུ་དང་ཞགས་པས་གང་འགུགས་པར་འདོད་པ་དེའི་སྙིང་ནས་ལྕགས་ཀྱུས་བཟུང༌། མགྲིན་པ་ནས་ཞགས་པས་བཅིངས་ཏེ་བདག་གི་མདུན་དུ་བཀུག་ཅིང་དབང་དུ་བྱས་པར་བསམ། དྲག་པོ་ལ། གཙོ་བོའི་ཐུགས་ཀ་ནས་ཕྲག་དོག་གཤིན་རྗེའི་གཤེད་ནག་པོ། ཁྲོ་ཞིང་འཁྲུག་པ་ཤིན་ཏུ་དྲག་པོའི་ཉམས་ཅན་གོས་རྒྱན་ནག་པོ་ཅན་རལ་གྲི་འཛིན་པ། རང་འདྲའི་ཡུམ་དང་སྙོམས་པར་འཇུག་པ། དེའི་འོད་ཟེར་གྱིས་ཕྱོགས་བཅུའི་རྒྱལ་བ་ཡབ་ཡུམ་རྣམས་དེ་དང་འདྲ་བའི་རྣམ་པར་སྤྱན་དྲངས་ནས་བསྒྲུབ་བྱ་བཀུག་སྟེ། དེར་གནས་པ་ལ་ལྷ་དེ་རྣམས་ཆེར་ཁྲོས་ནས་རྡོ་རྗེའི་མེ་ཆར་ཕབ་ཅིང་མཚོན་ཆས་བསྒྲལ་ནས་ཤ་ཟོས་ཁྲག་འཐུང་རྣམ་ཤེས་གཙོ་བོའི་ཐུགས་ཀར་ཡེ་ཤེས་སེམས་དཔའ་ལ་བསྟིམ་པར་བསམ།

དེ་ལྟར་ཕྲིན་ལས་བཞི་གང་ཡིན་ཡང་ཐུན་མོང་དུ་འདོད་པའི་ཕྲིན་ལས་དེ་དག་བསྒྲུབས་ཟིན་ནས། ལྷ་དེ་རྣམས་སླར་ཡང་གཙོ་བོའི་ཐུགས་ཀར་ཐིམ་པར་བསམ་མོ། །ཕྲིན་ལས་སྒྲུབ་པའི་ཐབས་ཀྱི་གཙོ་བོ་འདི་རྣམས་ཡིན་པས་དམིགས་པ་དེ་དག་གང་ཡིན་ཡང་གསལ་ལ་ཡུན་རིང་བར་སྒོམ་པ་གལ་ཆེའོ། །གསུམ་པ་རྗེས་ཀྱི་སྡོམ་ནི། རྗེས་ནི་སྲེག་བླུག་གསུམ་མམ་བདུན། །ཉེར་གཅིག་གང་རུང་གཤེགས་སྐྱེམས་སུ། །ཕུལ་རྗེས་མཆོད་ཡོན་ཞལ་བསིལ་དང༌། །བསང་གཏོར་གོས་ཟུང་སོ་རྩི་དབུལ། །མཆོད་གཏོར་གཏོར་མ་ཕུལ་ནས་སླར། །མཆོད་ཡོན་ཕུལ་ལ་བཟོད་པར་གསོལ། །འདོད་དོན་གསོལ་གདབ་ལྷག་ཆད་བསྐང༌། །ཡེ་ཤེས་གཤེགས་གསོལ་དམ་ཚིག་བསྡུ། །ཐབ་བསང་སྲེག་བླུགས་གཅིག་ཕུལ་ལ། མེ་ལྷ་གསལ་བཏབ་ཉེར་སྤྱོད་དང༌། །ཆུ་བཞི་སོགས་དང་སོ་རྩི་དབུལ། །རྫས་ལྷག་ལན་གསུམ་ཕུལ་བའི་མཐར། །དགང་བླུགས་གསུམ་དབུལ་བསྟོད་པ་བྱ། །གཏོར་མ་ཕུལ་ནས་མཆོད་བསྟོད་བཟོད་གསོལ༑ ༑དངོས་གྲུབ་ཞུ་ཞིང་ལྷག་ཆད་བསྐང༌། །གཤེགས་གསོལ་ཤིས་བརྗོད་བསྔོ་སྨོན་བྱ། །མེ་གཞིལ་ཐལ་སོལ་ལས་མཐུན་སྦྱང༌། །བུམ་ཆུས་གནས་ཁང་བསང་གཏོར་བྱ། །ཞེས་པ་རྣམས་སོ། །དང་པོ་གཤེགས་སྐྱེམས་ནི། ཨོཾ་མཉྫུ་ཤྲཱི་བཛྲ་བཻ་རོ་ཙ་ན་ཡེ་བཛྲ་ཨཀྵོ་བྷྱཿཧཱུྂ། ཞེས་པས་མར་ཁུ་བླུགས་གཟར་གསུམ་བདུན་ཉེར་གཅིག་ཕུལ་ནས་མེ་སྦར་བའི་རྗེས་སུ་སྔར་ལྟར་ལས་མཐུན་གྱི་ཁུ་ཚུར་གྱིས་དགང་བླུགས་བཟུང་ནས་སྔགས་སྔ་མ་དེ་ཉིད་ཀྱིས་དགང་བླུགས་གསུམ་འཇམ་གསུམ་ལ་གཡས་སྐོར་དང་དྲག་པོ་ལ་གཡོན་སྐོར་དུ་གཤེགས་སུ་འབུལ། གཉིས་པ་ཆུ་གསུམ་དབུལ་པ་ནི། ཨོཾ་མཉྫུ་ཤྲཱི་ཡ་མཱནྟ་ཀ་ཡ་མ་རཱ་ཛ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། མཆོད་ཡོན་དང༌། དེ་བཞིན་དུ། ཝཱ་རའི་མཐར། ཨཱ་ཙ་མཱ་ནཾ་གྱིས་ཞལ་བསིལ་དང༌། པྲོཀྵ་ཎཾ་གྱིས་བསང་གཏོར་འབུལ། གསུམ་པ་གོས་དང་སོ་རྩི་ནི་ལས་མཐུན་གྱི་གོས་ཟུང་ཐོགས་ལ། སྲབ་འཇམ་ཡང་པ་ལྷ་ཡི་གོས། །མི་ཤིགས་རྡོ་རྗེའི་སྐུ་ཉིད་ལ། །མི་ཕྱེད་དད་པས་བདག་འབུལ་ན། །བདག་ཀྱང་རྡོ་རྗེའི་སྐུ་ཐོབ་ཤོག

།ཨོཾ་བཛྲ་ཝསྟྲ་ཡེ་སྭཱ་ཧཱ། ཞེས་འབུལ། སོ་རྩི། ཨོཾ་བཛྲ་ཏམྦུ་ལཱ་ཡ་སྭཱ་ཧཱས་འབུལ་ལོ། །བཞི་པ་མཆོད་ཅིང་བསྟོད་པ་ནི། ཕྱི་ནང་གསང་བ། ཁྱད་པར་གྱི་མཆོད་པ་རྣམས་རྒྱས་པར་ནི་རབ་གནས་ལྟར་རམ། བསྡུ་ན་གོང་ལྟར་མཆོད་བསྟོད་གང་རུང་གིས་བསྟོད་དོ། །ལྔ་པ་གཏོར་མ་འབུལ་བ་ནི། གཏོར་མ་ལ་སྨན་རཀ་སྒྲོན་ལ་དྲག་པོའི་གཏོར་མ་བྱིན་རླབས་ཀྱི་སྔགས་རྒྱས་བྱིན་གྱིས་བརླབས་ནས། ལག་གཉིས་གན་རྐྱལ་དུ་བརྐྱངས་པའི་མཐེ་བོང་དང་གུང་མོ་བསྐྱེད་པས། ཨོཾ་ཀུ་རུ་ཀུ་རུ་མ་ཧཱ་བ་ལིཾ་ཧཱུྂ་སྭཱ་ཧཱ། ཞེས་དང༌། སླར་གོང་དུ་བཤད་པའི་བསྙེན་སྔགས་སམ། མཚན་སྔགས་སམ། སྒྲུབ་སྔགས་ཀྱི་གོང་མ་གསུམ་གྱི་མཐར་རཱ་ཏྲི་སོགས་བཏགས་པ་དེ་གསུམ་གང་རུང་གིས་གཏོར་མ་ཐབ་ཁུང་དུ་དབུལ༑ དྲུག་པ་ཕྱག་བྱ་ཞིང་མཆོད་ཡོན་དབུལ་བ་ནི། ཨོཾ་མཉྫུ་ཤྲཱི་ཡ་མཱནྟ་ཀཱ་ཡ་ཨ་ཏི་པཱུ་ཧོཿ པྲ་ཏཱིཙྪ་ཧོཿ ཞེས་དངོས་སམ་ཡིད་ཀྱིས་ཕྱག་བྱ། དེ་རྗེས། ཨོཾ་མཉྫུ་ཤྲཱི་ཡ་མཱནྟ་ཀ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱས་མཆོད་ཡོན་འབུལ༑ བདུན་པ་བཟོད་པར་གསོལ་བ་ནི། མེ་ཏོག་དང་བཅས་པའི་ཐལ་མོ་སྙིང་གར་སྦྱར་ལ། གང་ཡང་བདག་བློ་གཏི་མུག་པས། །ལེགས་སྤྱད་འདི་ལ་ཉེས་གྱུར་པ། །གང་ཕྱིར་ལུས་ཅན་སྐྱབས་ཡིན་ཕྱིར། །མགོན་པོས་དེ་ཀུན་བཟོད་པར་མཛོད། །མ་ཉེས་ཡོངས་སུ་མ་ཤེས་དང༌། །གང་ཡང་ནུས་པ་མ་མཆིས་པས། །འདིར་ནི་བྱ་བ་གང་བགྱིས་པ། །དེ་ཀུན་གཙོ་བོས་བཟོད་པར་རིགས། །ཞེས་བརྗོད། བརྒྱད་པ་འདོད་པའི་དོན་ལ་གསོལ་བ་གདབ་པ་ནི། གོང་ལྟར་ཐལ་མོ་སྦྱར་ནས། ལྷ་ཡི་ལྷ་མཆོག་སོགས་དང༌། བསྐལ་པ་དཔག་ཏུ་མེད་པ་སོགས་དང༌། ལྔ་བརྒྱ་དུས་དང༌། བདག་ཀྱང་གནོད་པ་དང༌། བགེགས་དང་ལོག་པར་སོགས་བརྗོད། གཞན་ཡང་ལས་མཐུན་གྱི་འདོད་དོན་གསོལ་བའི་རྗེས་སུ། ནམ་མཁའ་མེད་པར་གྱུར་ན་ཡང༌། །སོགས་ཀྱི་མཐར། དཀོན་མཆོག་གསུམ་གྱི་བཀའ་བདེན་པ་ཆེན་པོ་འདི་ཡོངས་སུ་གྲུབ་པར་གྱུར་ཅིག །གྲུབ་བོ།

གྲུབ་བོ། གྲུབ་བོ། ཞེས་བརྗོད། དགུ་པ་ལྷག་ཆད་ཁ་བསྐངས་ནས་གཤེགས་སུ་གསོལ་བ་ནི། ཨོཾ་ཡ་མ་རཱ་ཛ་ས་མ་ཡ། མ་ནུ་པཱ་ལ་ཡ། སོགས་ཡིག་བརྒྱ་ལན་གསུམ་བརྗོད་ནས། ཨོཾ། ཁྱོད་ཀྱིས་སེམས་ཅན་དོན་ཀུན་མཛོད། །ཇི་ལྟའི་རྗེས་མཐུན་དངོས་གྲུབ་སྩོལ། །སངས་རྒྱས་ཡུལ་དུ་གཤེགས་ནས་ཀྱང༌། །སླར་ཡང་འབྱོན་པར་མཛད་དུ་གསོལ། །ཨོཾ་ཨཱཿམཉྫུ་ཤྲཱི་ཡ་མཱནྟ་ཀ་ཡ་མ་རཱ་ཛ་ས་པ་རི་ཝཱ་ར་ཧཱུྂ་མུཿ ཞེས་བརྗོད་པས། ལྷ་ཡེ་ཤེས་པ་རྣམས་རང་བཞིན་གྱི་གནས་སུ་གཤེགས། རྡོ་རྗེ་བསྡུ་བའི་ཕྱག་རྒྱས། བཛྲ་ས་མཱ་ཛཿ དམ་ཚིག་པ་རྣམས་རང་གིས་དབུགས་རྔུབ་པ་དང་ལྷན་ཅིག་ཏུ་རང་ཉིད་ལ་ཐིམ་པར་གྱུར་པར་བསམ། བཅུ་པ་ཐབ་བསང་ཞིང་མེ་ལྷ་གསལ་གདབ་པ་ནི། ལས་གཤིན་གྱི་སྔགས་དང་ལས་ཆུས་འཇམ་གསུམ་ལ་གཡས་སྐོར་དང་དྲག་པོ་ལ་གཡོན་སྐོར་དུ་བསངས། མེ་ལྷའི་སྔགས་ཀྱིས་བླུགས་གཟར་གྱི་སྲེག་བླུགས་གཅིག་ཕུལ་ནས། མེ་ལྷ་འབར་བའི་རྣམ་པ་ལ། སླར་སྐུ་མདོག་ཕྱག་མཚན་རྒྱན་ཆས་དང་བཅས་པ་སྔར་ལྟར་གསལ་བར་གྱུར་པར་བསམ། བཅུ་གཅིག་པ་ཉེར་སྤྱོད་ནི། ཨོཾ་ཨགྣ་ཡེ་བཛྲ་པུཥྤཾ་པྲ་ཏཱིཙྪ་སྭཱ་ཧཱ། ནས། ཤཔདའི་བར་ཉེར་སྤྱོད་རོལ་མོ་དང་བཅས་པས་མཆོད། བཅུ་གཉིས་པ་ཆུ་བཞི་གོས་དང་སོ་རྩི་དབུལ་བ་ནི། ཆུ་བཞི་སྔར་མེ་ལྷའི་སྐབས་ལྟར་རམ་ཡང་ན། ཨོཾ་ཨགྣ་ཡེ་ཨརྒྷཾ་པྲ་ཏཱིཙྪ་སྭཱ་ཧཱ། དེ་བཞིན་དུ། པྲོཀྵ་ཎཾ། པཱ་དྱཾ། ཨཱ་ཙ་མཱ་ནཾ། ཞེས་ཆུ་བཞི་སྔར་གྱི་གོ་རིམ་མི་འདྲ་བར་དབུལ་བ་འདི་ཁྱད་པར་རོ། །དེ་རྗེས། སྣ་ཚོགས་དབང་པོའི་གཞུ་ལྟར་རབ་བཀྲ་ཞིང༌། །གང་ལ་རེག་ན་བདེ་བ་སྐྱེད་བྱེད་པའི། །གོས་བཟང་རིན་ཆེན་བདག་བློ་སྦྱང་ཕྱིར་དབུལ། །བཟོད་པ་དམ་པའི་གོས་ཀྱིས་རྒྱན་པར་ཤོག །ཨོཾ་བཛྲ་ཝསྟྲ་ཡེ་སྭཱ་ཧཱ། ཞེས་གོས་ཟུང་དབུལ། དེ་ནས། ཨོཾ་བཛྲ་ཏམྦུ་ལཱ་ཡ་སྭཱ་ཧཱ། སོ་རྩི་དབུལ། བཅུ་གསུམ་པ་རྫས་ལྷག་མ་དབུལ་བ་ནི། ཡམ་ཤིང་ནས་རྫས་ཁྱད་པར་བའི་བར་རྣམས་སྔར་མེ་ལྷའི་སྐབས་ལྟར་རྫས་རེ་རེ་བཞིན་ལན་གསུམ་གསུམ་ཁོ་ནར་འབུལ་ཏེ།

གདན་བཞིའི་གདན་དང་པོ་ལས། ལྷག་མ་ལན་གསུམ་བསྲེགས་ནས་ཀྱང༌། །ཞེས་གསུངས་པའི་ཕྱིར། འདིར་ལན་གསུམ་རེ་ཁོ་ན་འབུལ་ལོ། །བཅུ་བཞི་པ་དགང་བླུགས་ནི། སྔགས་མེ་ལྷའི་བྱོན་ཟན་གྱི་སྐབས་ལྟར་དགང་བླུགས་ལན་གསུམ་གཤེགས་སྐྱེམས་སུ་འཇམ་གསུམ་ལ་གཡས་སྐོར་དང་དྲག་པོ་ལ་གཡོན་སྐོར་དུ་ཕུལ་ནས། བསྟོད་པ་ནི། མེ་དེ་བསྲེག་བྱ་ཟ་བའི་ལྷ། །དྲང་སྲོང་རྒྱལ་པོ་གདོན་གྱི་བདག ༑ཤར་ལྷོ་མེ་ལྷའི་ཚོགས་བཅས་ལ། །མཆོད་ཅིང་བསྟོད་དེ་ཕྱག་ཀྱང་འཚལ། །ཞེས་བསྟོད། སྦྱིན་སྲེག་གི་ཆོ་ག་རང་དོན་དུ་སྒྲུབ་པ་མང་ཡང༌། རབ་གནས་སོགས་སྐབས་འགར་གཞན་དོན་དུ་བྱེད་པའི་ཚེ་སྐབས་འདིར་ཡོན་བདག་སྲེག་བླུགས་འབུལ་དུ་གཞུག་པ་སོགས་བྱ་བར་སྤྲོ་ན། ཀརྨ་ཕྲིན་ལས་གཉིས་པས་མཛད་པའི་སྦྱིན་སྲེག་ཡེ་ཤེས་འབར་བའི་མེ་དཔུང་དུ་གསུངས་པ་ལྟར་བྱ་ཞིང༌། སྐབས་འདིར་སློབ་དཔོན་ལ་ཡོན་ཡང་དབུལ་དུ་གཞུག་གོ། །བཅོ་ལྔ་པ་གཏོར་མ་འབུལ་བ་ནི། མེ་ལྷའི་གཏོར་མ་བྱིན་རླབས་སྤྱི་འགྲོ་ལྟར་བྱས་ནས། ཨོཾ་ཨགྣ་ཡེ་ཨ་ཀཱ་རོ་མུ་ཁཾ་སརྦ་དྷརྨ་སོགས་ལན་གསུམ་གྱིས་གཏོར་མ་ཐབ་ཁུང་དུ་འབུལ། ཨོཾ་ཨགྣ་ཡེ་བཛྲ་པུཥྤཾ་པྲ་ཏཱིཙྪ་སྭཱ་ཧཱ། ནས། ཤཔདའི་བར་གྱིས་མཆོད་ནས། མཆོད་སྦྱིན་གཏོར་མ་འདི་སྣོམས་ལ། །ནས། ཡིད་ལ་འདོད་པ་ཀུན་འགྲུབ་མཛོད་ཀྱི་བར་བརྗོད་པས་ཕྲིན་ལས་བཅོལ། བཅུ་དྲུག་པ་མཆོད་ཅིང་བཟོད་པར་གསོལ་བ་ནི། ཨོཾ་ཨགྣ་ཡེ་ཨཱ་ཙ་མཱ་ནཾ་པྲ་ཏཱིཙྪ་སྭཱ་ཧཱ། ཞལ་བསིལ་དང༌། དེ་བཞིན་དུ། པྲོཀྵ་ཎཾ་གྱིས་བསང་གཏོར་དང༌། པུཥྤཾ། ནས། ཤཔདའི་བར་གྱིས་ཉེར་སྤྱོད་རོལ་མོ་དང་བཅས་པ་དང༌། སླར། ཨོཾ་ཨགྣ་ཡེ་བཛྲ་ཨརྒྷཾ་པྲ་ཏཱིཙྪ་སྭཱ་ཧཱ། ཞེས་མཆོད་ཡོན་ཕུལ། མ་འབྱོར་པ་དང་ཉམས་པ་དང༌། །གང་ཡང་བདག་རྨོངས་འཁྲུལ་པའི་བློས། །ཆད་ལྷག་ནོངས་པར་གང་གྱུར་པ། །དེ་ཀུན་ཁྱོད་ཀྱིས་བཟོད་པར་རིགས། །ཞེས་བཟོད་པར་གསོལ། བཅུ་བདུན་པ་དངོས་གྲུབ་བླང་ཞིང་ལྷག་ཆད་བསྐང་བ་ནི།

བསྲེག་བྱ་ཟ་བ་དྲང་སྲོང་མེ་ལྷའི་ལྷ། །བདག་ཅག་མངོན་པར་འདོད་པའི་འབྲས་བུ་གང༌། །འཇིག་རྟེན་དང་ནི་འཇིག་རྟེན་ལས་འདས་པའི། །ལས་བཞི་གྲུབ་པ་བརྒྱད་དང་མྱང་འདས་ཀྱི། །ཕུན་ཚོགས་དངོས་གྲུབ་དེང་འདིར་བསྩལ་དུ་གསོལ། །ཞེས་བརྗོད། ཡི་གེ་བརྒྱ་པ་ལན་གསུམ་གྱིས་ཆད་ལྷག་གི་ཉེས་པ་ཞི་བར་བྱའོ། །བཅོ་བརྒྱད་པ་གཤེགས་སུ་གསོལ་ཞིང་ཤིས་བརྗོད་སོགས་བགྱི་བ་ནི། བདག་གི་དོན་དང་གཞན་གྱི་དོན། །སྒྲུབ་བྱེད་བསྲེག་བྱ་ཟ་བ་གཤེགས། །ཇི་བཞིན་དུས་སུ་སླར་འབྱོན་ལ། །བདག་གི་དངོས་གྲུབ་ཐམས་ཅད་སྒྲུབས། །ཛ་ཧི་ཛ་ཧི། ཨོཾ་མུཿ མེ་ལྷ་ཡེ་ཤེས་པ་རང་གནས་སུ་གཤེགས་སུ་གསོལ། སེ་གོལ་ལན་གསུམ་གཏོགས་པས། མེ་ལྷ་དམ་ཚིག་པ་མེ་འབར་བའི་རྣམ་པ་ཉིད་དུ་གྱུར་ཏོ། །ཞེས་བརྗོད། བཀྲ་ཤིས་དང་བསྔོ་བ་སྨོན་ལམ་གྱིས་བརྗིད་ཆགས་པར་བྱའོ། །བཅུ་དགུ་པ་མེ་གཞིལ་ནས་ཐལ་སོལ་སྦྱང་བ་སོགས་ནི་ལོང་ཡོད་ན་མེ་རང་ཞིར་བཏང༌། ལོང་མེད་ན་འཇམ་གསུམ་ལ་དྲི་བཟང་གི་ཆུ་དང༌། དྲག་པོ་ལ་དུག་ཁྲག་གིས་མེ་གཞིལ་ལ། ཞི་བའི་ཐལ་སོལ་ཆུར་སྦྱངས། རྒྱས་པའི་ཐལ་སོལ་མཛོད་དུ་སྦ། དབང་གི་ཐལ་སོལ་རི་རྩེར་བསྐྱལ། དྲག་པོའི་ཐལ་སོལ་རླུང་ལ་འཕྱར་བ་སོགས་བྱ། ཐལ་སོལ་ཆུ་ལ་སྦྱངས་ན་ཆུ་དེ་ནས་བུམ་པ་གང་ཁྱེར་ལ་གནས་ཁང་དུ་གཏོར་དེ་མིན་ན་ལས་ཆུས་གནས་ཁང་ལ་བསང་གཏོར་བྱའོ། །གཉིས་པ་བསྙེན་པའི་ཁ་སྐོང་དུ་བྱ་ཚུལ་སོགས་ཉེར་མཁོ་ཕྲན་བུ་བཤད་པ་ནི། བསྙེན་པའི་ཁ་སྐོང་བཟླས་པའི་བཅུ་ཆའི་སྦྱིན་སྲེག་བྱེད་པར་བཤད་པ་ནི། དེའང་སྡིག་སྒྲིབ་ཞི་བ་ལ་ཞི་བ་དང༌། ལྷ་མཉེས་ཤིང་ཚིམ་པར་འདོད་ན་རྒྱས་པ་བྱ་དགོས་པས་བསྙེན་པ་བྱས་པའི་གནས་དེ་ཉིད་དུ་ཞི་རྒྱས་གང་བྱེད་ཀྱི་ཐབ་ཁུང་བཅས་ལ། ཞི་བ་ལ་ཤར་དང༌། རྒྱས་པ་ལ་བྱང་དུ་ཁ་བལྟས་ལ་སྲེག་རྫས་གཡས་དང༌། མཆོད་རྫས་གཡོན་དུ་བཤམས། སྲེག་རྫས་དང་མཆོད་རྫས་ནི་སྔར་བཤད་པའི་ཞི་རྒྱས་ཀྱི་སྐབས་དང་འདྲ།

བདག་གི་རྣལ་འབྱོར་རྫོགས་པར་སྒོམ་པ་ནས་སྲེག་རྫས་དང་མཆོད་རྫས་བྱིན་གྱིས་བརླབས། ཐབ་ཁུང་བྷྲཱུཾ་ལས་གཞལ་ཡས་ཁང་དུ་བསྐྱེད་ལ་དེའི་ནང་དུ་དཀྱིལ་འཁོར་པ་སྔར་འདས་པའི་མེ་ལྷའི་སྐབས་ལྟར་བསྐྱེད་ལ། ཨོཾ་བཛྲོཏྟིཥྛའི་སྔགས་རྒྱས་ནམ་མཁར་བཏེག །ལས་མཐུན་གྱི་མེ་སྦར་ལ་མར་ཁུ་སྲེག་བླུགས་ཀྱིས་མེ་ཆེར་སྦར་ནས། ནམ་མཁར་བཏེག་པའི་ལྷ་རྣམས་ཕབ་ལ་མེ་དབུས་སུ་བཞུགས་སུ་གསོལ་ནས། མཆོད་བསྟོད་ལས་གཞུང་ལྟར་བྱས་རྗེས། ཞི་བ་ལ། ལྷ་སྔགས་མཐར། རྫས་སྔགས་ལ། བདག་གི་སྡིག་སྒྲིབ་དང་མི་མཐུན་པའི་ཕྱོགས་ཐམས་ཅད་ཤཱནྟིཾ་ཀུ་རུ་སྭཱ་ཧཱ། རྒྱས་པ་ལ། བདག་གི་ལམ་རིམ་པ་གཉིས་ཀྱི་རྟོགས་པ་དང་ཕུན་སུམ་ཚོགས་པའི་དངོས་པོ་ཐམས་ཅད་པུཥྚིཾ་ཀུ་རུ་ཨོཾ། ཞེས་སོགས་སོ་སོར་སྦྱར་ནས་དབུལ། བསྡུ་ན། འབྲུ་གསུམ་གྱི་མཐར་སྤེལ་ཚིག་སྦྱར་བས་ཀྱང་འགྲུབ་པར་གསུང༌། ཚུལ་དེ་ལྟ་བུས་སྔགས་འབུམ་ཕྲག་རེ་ལ་སྦྱིན་སྲེག་ཁྲི་ཕྲག་རེ་བྱའོ། །དེ་ལྟར་ཐུན་རེར་དགང་བླུགས་བྱས་རྗེས་ཐུན་གྱི་མཐར་མཆོད་བསྟོད་དངོས་གྲུབ་བླངས་ནས་ནོངས་པ་བཤགས་ལ་ལྷ་རྣམས་རང་ལུས་ལ་བསྡུ། ཐབ་དང་རྫས་ལ་རས་གསར་པས་གཡོགས་ལ་སྦས་ཏེ་ཐུན་མཚམས་ཀྱི་བྱ་བ་གཞན་ལ་འཇུག ༑ཡང་ནོངས་པ་སོགས་ཆོ་ག་སྔར་བཞིན་བྱའོ། །ཡང་བསྙེན་པའི་མཐར་ལྷ་དབང་དུ་བྱ་བའི་སྦྱིན་སྲེག་ནི། གཞན་ཐམས་ཅད་དབང་གི་དུས་ལྟར་ལ། ཐབ་ཁུང་ནི་ཞི་བའི་ཐབ་ཁུང་ཉིད་ཁ་དོག་དམར་པོ་བྱས་པའི་ནང་དུ་ལྷ་བསྐྱེད་ནས་བསྙེན་པ་འབུམ་ཕྲག་རེ་ལ་མེ་ཏོག་དམར་པོའི་སྦྱིན་སྲེག་ཁྲི་ཕྲག་རེ་བྱ་དགོས་པར། མེ་ཏོག་ནི་ཁུག་ཆོས་ལ་སོགས་པ་དུག་མེད་པའི་མེ་ཏོག་དམར་པོ་གང་འཛོམ་བསྲེས་པར་མངར་གསུམ་གྱིས་སྦགས་ནས་ལྷ་སྔགས་མཐར། ཝ་ཤྱཾ་ཀུ་རུ་ཧོཿབཏགས་པ་ཁོ་ནས་སྲེག་གོ། །ཡང་འཇིག་རྟེན་པའི་རིགས་ཀྱི་ལྷ་རིགས་དྲུག་སོགས་ཚིམ་པར་བྱེད་ནའང་སྔར་སྦྱིན་སྲེག་གི་ཆོ་གའི་འཇིག་རྟེན་པའི་མེ་ལྷའི་གཤེགས་སུ་གསོལ་ཟིན་པའི་རྗེས་སུ།

ཚངས་པ། དྲག་པོ། ཁྱབ་འཇུག་སོགས་རང་རང་གི་ཡུལ་ལྷའམ། འགྲོ་བ་རིགས་དྲུག་ལ་སོགས་པ་གང་ཡིན་པ་བསྐྱེད། ཛཿཧཱུྂ་བཾ་ཧོཿས་ཡེ་ཤེས་པ་བཅུག་ནས་རང་རང་གི་སྔགས་རྒྱས་དབང་དུ་བྱས་ལ་མཆོད་ཅིང༌། རང་རང་གི་སྔགས་ཀྱིས་སྦྱིན་སྲེག་ཇི་ཙམ་འབྱོར་བ་བྱས་ན་དེ་རྣམས་ཚིམ་ཞིང་སྦྱིན་པ་རྒྱ་ཆེན་པོ་འགྱུར་བར་གསུངས་སོ། །ཡང་ལས་ཐམས་ཅད་པ་ཞེས་གསུངས་པ་ནི། ཐབ་གཅིག་ཏུ་ལས་བཞི་གར་རྫས་དམིགས་པ་ཁ་བསྒྱུར་གྱིས་བསྒྲུབ་པ་ལ་དགོས་པའི་ཐབ་ནི། ཞི་བ་ལ་ལས་ཐམས་ཅད་དཀར་པོ། རྒྱས་པ་ལ་ཐམས་ཅད་སེར་པོ། དབང་ལ་ལས་ཐམས་ཅད་དམར་པོ། དྲག་པོ་ལ་ཐམས་ཅད་ནག་པོ་བྱ། ཚད་དང་དབྱིབས་ནི་དེ་བཞིན་ཞི་ཐབ་ཁོ་ན་ལྟར་ལ། ཁྱད་པར་ནི། ཐབ་ཀྱི་མུ་རན་ལ་གེ་སར་དང་བཅས་པའི་ཟེའུ་འབྲུ་དང༌། ཁ་ཁྱེར་ལ་པདྨ་རྒྱས་པའི་རྣམ་པ་ཅན་བྲི། ཕྱི་རོལ་ཏུ་ཕྱོགས་མཚམས་སུ་རྡོ་རྗེའམ། སྣ་ཚོགས་རྡོ་རྗེའམ། རལ་གྲིས་མཚན་པའི་སྟེགས་བུ་གྲུ་བཞི་པས་བསྐོར། ཐབ་དབུས་སུ་མུ་ཁྱུད་རྡོ་རྗེའི་ཕྲེང་བས་བསྐོར་བའི་པདྨ་འདབ་མ་བརྒྱད་པའི་ལྟེ་བར་གཙོ་བོའི་མཚན་མ་བྲི་བའང་ཕྱག་མཚན་ནམ། ས་བོན་གྱི་ཡི་གེའམ། ཚོམ་བུ་བཀོད། མཚན་མའི་ཁ་དོག་ལྷའི་སྐུ་མདོག་དང་མཐུན་པར་བྱ། གཞན་ཆས་གོས་སོགས་ལས་མཐུན་མེ་ལྷའི་སྐུ་མདོག་ལས་མཐུན་མི་དགོས་པར་རང་མདོག་ཁོ་ན་བྱ། འདས་ལྷའི་སྐུ་མདོག་ལས་མཐུན་དུ་བསྒྱུར། སྲེག་རྫས་མར་དང་ཡམ་ཤིང་ལས་མཐུན་མེད་ཀ་མེད་དུ་བྱ། རྫས་གཞན་རྣམས་ལས་གང་སྒྲུབ་ཀྱི་རྫས་གཙོ་བོར་བྱ། རྫས་གང་ཡང་ཁ་དོག་ལས་མཐུན་དུ་བསྒྱུར་རོ། སྔགས་ཚིག་ལས་གང་སྒྲུབ་ཁ་བསྒྱུར་བྱས་པས་འགྲུབ་པར་གསུངས་ཀྱང༌། ཐམས་ཅད་པ་འདི་སྤྲོས་པ་ཆུང་བའི་ངོར་གསུངས་པས། སྔར་བཤད་པ་ལྟར་ལས་བཞི་སོ་སོར་གྲུབ་རྗེས་ལས་ཐམས་ཅད་པ་མེད་མི་རུང་བ་མ་ཡིན་པའོ། །དེ་ལྟར་ཕྲིན་ལས་བཞིའི་སྦྱིན་སྲེག་གི་ཆོ་ག་ལག་ལེན་དང་ངག་འདོན་མ་ཚང་བ་མེད་ཅིང་མདོར་བསྡུས་པ་ལ་གོ་དོན་མཐའ་གཅོད་དགོས་གནས་ལ་དཔྱད་པ་སོགས་ལུང་རིགས་ཀྱི་སྤྲོས་པ་བསྐྱུངས་ནས།

འཇམ་དཔལ་གཤིན་རྗེ་ཚེ་བདག་ལ་སྦྱར་བ་འདིའང༌། སྐྱེས་སྦྱངས་ཀྱི་བློ་གྲོས་རྒྱ་ཆེ་བ་རྣམས་ལ་ཆོ་ག་ཟུར་ཙམ་གྱིས་གོ་བར་འགྱུར་མོད་ཀྱང༌། རང་ཉིད་བློ་གྲོས་དམན་པས་བརྗེད་འཇིགས་དོན་གཉེར་གྱི་འདོད་འདུན་ཆེས་ཆེ་བར་བརྟེན་ལས་བཞི་གར་སྦྱོར་ལུགས་གསལ་པོར་བྲིས་པ་འདིའང༌། མཁས་པའི་དབང་པོ་ཀརྨ་ཕྲིན་ལས་གཉིས་པའི་སྦྱིན་སྲེག་གི་རྣམ་བཤད་ཡེ་ཤེས་འབར་བའི་མེ་དཔུང་གི་ལག་ལེན་དང་ངག་འདོན་རྣམས་བཀོལ་ཏེ་བྲིས་པ་མ་གཏོགས་རང་བཟོ་སྤུ་ཙམ་ཡང་མེད་ཅིང༌། ཡང་འདི་ཉིད་གོ་དོན་དང་མཐའ་དཔྱོད་འགྲེལ་བཤད་སོགས་རྒྱས་པ་དོན་དུ་གཉེར་བ་དག་བཤད་མ་ཐག་པའི་སྦྱིན་སྲེག་ཡེ་ཤེས་འབར་བའི་མེ་དཔུང་ཉིད་དུ་རྟོགས་པར་བྱོས་ཤིག །ཅེས་པའང་དེང་སང་བསྐལ་དུས་ཀྱི་དབང་གིས་བན་སྔགས་ཀྱི་ཡོན་ཏན་མོ་བོན་གཏོ་ཆོག་ལ་རེ་བ་ཉིད་ལས། རྡོ་རྗེ་ཐེག་པའི་ཕྲིན་ལས་དོན་དུ་གཉེར་བ་ཆུ་ཤིང་གི་སྙིང་པོ་ལྟར་མཐོང་ཡང༌། རང་ཉིད་ལྷག་པའི་ལྷའི་ཕྲིན་ལས་སྒྲུབ་པའི་སླད་དུ། དོན་གཉེར་རེ་རེ་ཙམ་ལ་ཕན་པའི་བློས་ས་ཡོས་ཆོ་འཕྲུལ་ཟླ་བའི་ཡར་ཚེས་དྲུག་ལ། སྔགས་འཆང་ཆོས་ཀྱི་གྲགས་པས། འབྲི་ཆོས་ཕྱུག་གི་ཀླུང་དུ་བྲིས་པ་འདིས་ཀྱང་རྡོ་རྗེ་ཐེག་པའི་བསྟན་པ་ཕྱོགས་དུས་ཐམས་ཅད་དུ་དར་ཞིང་རྒྱས་པར་གྱུར་ཅིག། །།སརྦ་མངྒ་ལཾ་ཤྲཱི་ཛྭ་ལ་ཛམྦུ་དྭཱིཔ་ཨ་ལངྐཱར་ཨཱ་གཙྪ།།