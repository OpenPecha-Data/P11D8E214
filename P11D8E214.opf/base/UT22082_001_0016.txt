༄༅། །བྱེ་རི་སྟག་རྩེར་ཟླ་གསང་གི་བསྙེན་སྒྲུབ་ཞིག་བགྱིས་པའི་ཚེ་འཁྲུལ་སྣང་དུ་བྱུང་བ་བདེན་པར་བཟུང་ནས་བྲིས་པ་བཞུགས་སོ།།

ལྕགས་ཕོ་འབྲུག་ལོ་ཆོ་འཕྲུལ་ཆེན་པོའི་ཡར་ཚེས་གཉིས་ཀྱི་ནུབ་ནས་བཟུང་བྱེ་རི་སྟག་རྩེར་ཟླ་གསང་བསྙེན་སྒྲུབ་ངག་མཚམས་ཤིན་ཏུ་དམ་པ་ཞིག་བགྱིས་པའི་སྐབས། ཚེས་གསུམ་གྱི་ནུབ་རྨི་ལམ་དུ་རྩེ་བ་ཡིན་རྒྱུ་བ་ཞིག་ཏུ་བནྡེ་ངོ་མི་ཤེས་པ་མང་པོའི་ཁྲོད་དུ་བདག་འདུག་པ་ལ། བནྡེ་ཞིག་གིས་བདག་ལ་ཁྱོད་ད་ལོ་འཆི་བ་འདུག་ཤི་བའི་ཚེ་ཁྱོད་ཀྱི་ཕུང་པོ་འདི་ན་འཇོག་རྒྱུ་ཡིན་ཟེར་ནས་ཤིང་ཁྲི་ཞིག་ལ་མཛུབ་མོ་འཛུགས་ཀྱི་འདུག་པར། བདག་གི་བསམ་པར་འདི་ཚོ་རྒྱལ་འགོང་ཡིན་འདུག །བདག་སྒམ་པའི་ཕྱིར་སྨྲ་ཡི་བདག་གིས་ཀྱང་བཅོས་ཏེ་སྨྲའོ་སྙམ་སྟེ་ཁོ་བོ་ད་ལྟ་ཤི་ཡང་སླ་ཡི་ཁོ་བོའི་རོ་ཤིང་ཁྲིའི་སྟེང་དུ་འཇོག་མི་དགོས་ཁྱོད་རང་རྣམས་ཟོ་ཞིག་ཅེས་སྨྲས་པས་ཡང་དེ་དག་ན་རེ། ཁྱོད་འདས་ནས་ཞག་བཅུ་ཕྲག་གི་བར་དུ་གཞན་ལ་གསང་དགོས་འདུག །ཁྱོད་ངེས་པར་ད་ལོ་འཆིའོ་འཆིའོ་ཟེར་བས། བདག་གིས་ཁོ་བོ་ཤི་ནས་བསྐལ་པ་མ་ཞིག་གི་བར་དུ་གསང་ནའང་གསོངས་ཇི་ལྟར་དགའ་བར་གྱིས་ཤིག་སྨྲས་པས་ངོ་གནོང་པ་ལྟར་བྱས་ནས་སོར་སོར་དེང་སོང༌། ཚེས་ལྔའི་ནུབ་དམ་སེལ་དང་ཉམས་གྲིབ་ཀྱི་ལྟས་ཁ་ཡར་བྱུང༌། ཚེས་དྲུག་ཕྱི་མའི་ཉིན་ཉང་པོ་སང་སིང་དུ་ལོང་པོའི་དམག་བྱུང་བ་ཐོས་པས་རྐྱེན་པ་ལྟར། དེ་ནུབ་ནམ་སྲོད་ལ་འཚུབ་ཆེ་ཙམ་བྱུང་རྗེས་ནམ་གུང་གི་ཐུན་གྲུབ་རྗེས་རྨི་ལམ་དུ་ཁང་པ་ངོ་མི་ཤེས་པ་ཞིག་ཏུ་བདག་བསྡད་པའི་ཟླ་བོ་ཡང་མང་དུ་འདུག་པར་ཕྱོགས་ནས་དམག་ཞིག་ཡོང་རྒྱུ་བ་ལ། དམག་བྱུང་ཚེ་ར་བའི་ནང་དུ་ཚེར་མ་བརྩེགས་པ་མང་པོ་འདུག་པ་ཡང་བདག་ཚོས་བསྲུང་དགོས་པའི་ལུགས་བྱེད་འདུག་པར་བན་དམག་མང་པོ་ལྷགས་བྱུང་བའི་ཚེ་བནྡེ་གཙོད་རུ་ཐོགས་པ་སེངྒེའི་མགོ་ཅན་ཞིག་བྱུང་བར། བདག་གིས་ཁྱོད་དམག་ལ་འོང་ན་ལག་ཆ་མི་འདུག་པ་ཞེས་སྨྲས་པས་གཙོད་རུ་དེ་བསྟན་ནས་བདག་གི་ལག་ཆ་འདི་ཡིན། ཁྱོད་ཀྱི་ལག་ཆ་གང་ཡིན་ཞེས་ཟེར་བར་བདག་གི་ལག་ཏུ་ཕུར་བུ་དང་རྔ་ཞིག་གདེངས་ནས།

ཁོ་བོའི་ལག་ཆ་འདི་ཀ་ཡིན་ནོ་ཞེས་སྨྲས་ནས་བདག་གི་བསམ་པ་ལ་བན་དམག་འདི་རྣམས་ལ་ཟླ་གསང་གི་རྒྱུད་ཀྱི་ནད་ངན་གཏོང་བ་མ་མོའི་ཟླ་གསང་གི་སྐབས་དེ་བྱའོ་སྙམ་སྔགས་བཟླས་ཤིང་ལས་སྦྱོར་བྱས་མ་ཐག བནྡེ་སེང་གེའི་མགོ་ཅན་དེ་སྒོ་འགག་ཏུ་བྲང་རྡུང་གི་འདུག་པ་ཅི་བྱུང་བྱས་པས་དམག་ཐམས་ཅད་ཁྲག་ནད་ཀྱིས་ཤི་སོང་ང་ཡང་ཇི་ལྟ་བུ་བྱེད་ཟེར་འོ་དོད་འབོད་འདུག་པ། སྒོ་འགག་ཏུ་བལྟས་པས་བན་དམག་རྣམས་ཕལ་ཆེར་ཁྲག་སྐྱུག་ཅིང་བཤལ་ནས་ཁ་སྦུབས་དང་གན་རྐྱལ་དུ་འདུག་ནས་ཤི་ཟིན་འདུག་གོ། །ཡང་དེ་མ་ཐག་ནམ་མཁའ་ནས་འབྲུག་སྒྲ་དང་ཐོག་སེར་མང་དུ་བབ་བྱུང་བར་ཕུར་བུ་གདེངས་ཤིང་སྡིགས་མཛུབ་བྱས་པས་དེ་དག་ཕྱོགས་གཞན་དུ་སོང་ཡང་རི་འབུར་ཞིག་གི་རྩེར་མཆོད་རྟེན་ཞིག་ཐོག་གིས་བཤིགས་སོང་བ་བརྟགས་པས་བདག་ལ་མི་གནོད་པར་གོ། །ཐོ་རངས་བཟླས་པ་བྱས་པའི་ཚེ་ནམ་ལངས་སུ་ཆ་བའི་ཚེ་གཉིད་ལ་ཐུམ་ཙམ་སོང་བ་ན་རྨི་ལམ་དུ་བདག་གིས་རྟ་དམར་པོ་ཤིན་ཏུ་ལེགས་པ་ཞིག་ཞོན་ནས་ཁང་པ་མང་པོའི་ཐོག་ཏུ་འགྲོ་འདུག་པའི་བསམ་པ་ལ་གལ་ཏེ་འདི་རྨི་ལམ་དུ་འདུག །བདག་ངག་མཚམས་ཡིན་པར་རྟ་ཞོན་ནས་འགྲོ་རྒྱུ་གར་ཡོང་རྨི་ལམ་འདི་གར་སྒྱུར་ཀྱང་བཏུབ་པས་ནམ་མཁའི་མཐོངས་སུ་རྟ་རྒྱུག་བྱའོ་སྙམ་ནས་ནམ་མཁའ་ལ་རྟ་རྒྱུག་པས་ཐང་ལ་རྟ་རྒྱུག་པ་ཁྱད་མེད་བྱུང་བས་ཡང་བསམ་པར། རྨི་ལམ་ཡིན་པ་ཡང་ནམ་མཁར་རྟ་རྒྱུག་པ་མི་ཡོང་འདི་ནི་ཐེག་ཆེན་རྟ་ལ་ཞོན་ནས་ནམ་མཁར་འགྲོ་བ་བསྙེན་སྒྲུབ་ཀྱི་རྟགས་བཟང་པོ་ངེས་པར་ཡིན་ནོ་སྙམ་པའི་ཚེ་གཟུགས་མེད་པའི་སྐད་ཆེན་པོས་དེ་དེ་ལྟར་ཡིན་ནོ་ཞེས་ཟེར་མ་ཐག་གཉིད་སད་པ་ཞིག་བྱུང༌། ཚེས་བདུན་གྱི་ནུབ་མོ་ཁམས་ཉོག་ཅིང་སྡེ་བརྒྱད་ཚོགས་པའི་ཟང་ཟིང་མང་བ་ཙམ་ལས་འདི་ཡིན་མ་བྱུང༌། ཚེས་བརྒྱད་ཀྱི་ནམ་གུང་ཐུན་བཏང་ནས་ཉལ་བའི་ཚེ། ཚེས་བརྒྱད་ཀྱི་ཉིན་སྟོན་པས་རྫུ་འཕྲུལ་གྱིས་མུ་སྟེགས་ཐམས་ཅད་ཕམ་པར་བྱས་པའི་དུས་ཁྱད་པར་ཅན་ཡིན་སྙམ་སེམས་དད་པ་ཆེར་གོམས་བཞིན་དུ་གཉིད་ལ་སོང་མ་ཐག

།རྨི་ལམ་དུ་ས་ཡུལ་ངོ་མི་ཤེས་པ་ཞིག་ཏུ་གྲོང་ཁྱེར་ཆེན་པོའི་དབུས་སུ་སེངྒེའི་ཁྲི་ཆེན་པོའི་སྟེང་དུ་བདག་ཅག་གི་སྟོན་པ་བཞུགས། དེའི་མཐར་དགེ་འདུན་མང་པོ་དང་རྒྱལ་པོ་དང་ཁྱིམ་བདག་ཕོ་མོ་གྲངས་ཀྱིས་མི་ལང་བས་བསྐོར། ཉེ་ལོགས་སུ་མུ་སྟེགས་གི་སྟོན་པ་ཡིན་རྒྱུ་བའི་གཅེར་བུ་སྐྲ་བཅིང་པ་དང་སྙེག་པ་མང་དུ་ཚོགས་འདུག་པར༑ དེའི་མོད་སྟོན་པས་ཆོ་འཕྲུལ་དཔག་ཏུ་མེད་པ་བསྟན་པས་མུ་སྟེགས་དེ་རྣམས་ཚར་བཅད་པ་ཞིག་རྨིས་པས་འདི་རྨི་ལམ་དུ་འདུག །ཆོ་འཕྲུལ་བསྟན་པའི་བཤད་པ་རྣམས་སུ་ཚེས་བརྒྱད་ཀྱི་ཉིན་མུ་སྟེགས་ཚར་བཅད་པའི་སེམས་རྨིས་སུ་འདུག །འོན་ཀྱང་སྟོན་པ་དང་མཇལ་བ་སྐལ་པ་བཟང་སྙམ་པ་བྱུང༌། ཚེས་དགུ་དང་བཅུ་སོགས་ལ་རྨི་ལམ་ཟང་ཟིང་མང་ཞིང་གཞི་བདག་ངོ་མི་ཤེས་པ་མང་པོ་འཁྲུག་ཅིང་འཐབ་པ་སོགས་མང་དུ་བྱུང༌། ཚེས་བཅུ་གསུམ་གྱི་ནུབ་བསྙེན་སྒྲུབ་ཀྱི་ལྟས་ཟླ་བ་ཐང་ལ་ལྷུང་བ་སོགས་འགའ་ཞིག་རྨིས། ཚེས་བཅུ་བཞི་དང་བཅོ་ལྔ་ལ་ཡི་དམ་གྱི་སྐུའི་སྣང་བརྙན་དང་དེ་ཉིད་མཐོང་བཞིན་པར་ཡི་དམ་གཞན་རྣམས་ཡིད་ལ་བྱས་ན་དེའི་སྐུར་སྣང་བ་སོགས་མང་བ་ཞིག་བྱུང་ཞིང་རྨི་ལམ་ཆེར་མ་རྨིས། ཚེས་བཅོ་ལྔའི་ནུབ་ཀྱང་སྡེ་བརྒྱད་ཀྱི་ཚུབ་ཆ་མང་ཞིང་ལྷག་པར་འདི་ཕྱོགས་སུ་གྲེ་བོ་རྒྱལ་འགོང་དང་ཆུ་འདྲེ་སོགས་མང་བར་འདུག་པས་ཐམས་ཅད་ཀྱིས་ཚུབ་སྟོན་པའང་བྱུང༌། ཚེས་བཅུ་དགུའི་ནུབ་ཕྱི་ནང་གི་གདོན་པོ་འགའ་ཞིག་ཚར་བཅད་ཟེར་བའི་མཚན་མ་དང་ཁྱད་པར་དྲེགས་པ་ལས་ལ་ཚུད་པའི་མཚན་མ་འགའ་ཟུང་བྱུང༌། ཚེས་ཉི་ཤུའི་ཉི་ནུབ་ཐམས་ཅད་དུའང་ཁམས་འདུས་པའི་ཟོས་མ་བདེ་བ་ཞིག་བྱུང་བས་ཡི་དམ་ལ་གསོལ་བ་བཏབ་པས། འཇམ་དབྱངས་ཞི་བའི་སྐུའི་སྣང་བརྙན་ཡུད་ཙམ་མཐོང་ནས་གཉིད་དུ་སོང་བའི་ཚེ་གཉིད་མཐུག་གི་འོད་གསལ་ངོས་བཟུང་ཞིང་སྟོང་གཞི་ལུགས་འབྱུང་ལུགས་ཟློག་རྣམས་ཀྱང་ཤིན་ཏུ་གསལ་བ་ངོས་བཟུང་བས། ད་ལྟ་ཤི་ཡང་ཚེ་སྔ་ཕྱིའི་བར་མཚམས་ཞེས་མིང་ཙམ་མ་གཏོགས་ཁང་པ་གཅིག་ནས་གཅིག་ཏུ་འགྲོ་བ་ཙམ་དུ་འདུག་པར་ཡིད་ཆེས་ངེས་པ་རྙེད་པས་ད་ལྟའི་བར་གཉིད་ཀྱི་སྟོང་གཞི་ཐིམ་རིམ་ཆེད་དུ་ངོས་འཛིན་མི་དགོས་པར་རང་དབང་འདུ་བ་ཞིག་བྱུང༌།

དེ་ནུབ་འོད་གསལ་ལས་ལངས་ཚེ་རིགས་དྲུག་ཏུ་སྐྱེས་པའི་གནས་སྦྱོང་དཔག་ཏུ་མེད་པ་བྱུང་བའི་རྨི་ལམ་དང་ཉམས་སྣང་ཆེས་མང་བ་འདུག་ཀྱང་མ་བྲིས་སོ། །ཉེར་གཅིག་གི་ཉིན་དྲང་སྲོང་དྲི་མེད་ཞི་དྲག་དང་འཁོར་ལོ་སྡོམ་པ་སོགས་ཀྱི་ཡི་དམ་མང་པོའི་ཞལ་མཐོང་ཞིང༌། སྲོད་ལ་རྡོར་ལེགས་ར་རྒྱ་བོ་ཞིག་ཁྲིད་ནས་སླེབས་བྱུང་བས་གང་ནས་འོང་དྲིས་པས་འུ་ཡུག་ནས་འོངས་ཟེར། ཅི་བྱེད་དུ་འོང་དྲིས་པས་ང་འདི་ཁྱེར་ནས་འོངས་ཟེར་མི་སྐྱ་བོ་སྐྲ་ལོ་ཡོད་པ་འབྲུམ་རྗེས་ཅུང་ཟད་ལ་མིག་ཟུར་གཡོན་དུ་རྨེ་བ་ཡོད་པ། པད་འདབ་ཤིན་ཏུ་ཆེ་བ་བཏགས་པ་ཞིག་ཕད་བུའི་ནང་དུ་བཅུག་འདུག་པ་བསྟན་བྱུང་བས་མི་དེས་བདག་ལ་འོ་ཅག་ཕོ་ལྷས་ཁྱེར་བ་ཡིན་ཟེར་བས། བདག་གིས་དམ་ཅན་པར་ཐེའུ་རང་ཞེས་པ་ཕྲ་མེན་འབྱུང་པོའི་ནང་ནས་ཀྱང་ཐ་ཤལ་བ་ཞིག་ཡིན་པས། ཁྱོད་ཕོ་ལྷར་བསྟེན་པ་ལ་འདི་ལས་འོས་ཅི་ཡོད་བྱས་པས་དམ་ཅན་ཁོ་རང་ཁ་སྐྱེངས་པ་ལྟར་བྱེད་འདུག་པའི་མུར་བདག་ཀྱང་གཉིད་དུ་སོང་ཞིང༌། ཐོ་རངས་རྨི་ལམ་དུ་བཙུན་མོའི་ཚལ་གྱི་རྒྱལ་པོ་སླེབས་བྱུང༌། ཅི་བྱེད་དུ་འོང་དྲིས་པས་ད་དུང་གཤིན་རྗེའི་གཤེད་ཀྱི་རྒྱུད་འབུམ་མང་པོ་འདུག་རྩོལ་བ་བྱས་ནས་ཁྱེར་ཡོང་ཟེར་བས་དེ་ལྟར་གྱིས་ཤིག་ཅེས་སྨྲས། ཉེར་གཉིས་ཀྱི་ཉིན་བསྙེན་སྔགས་ལ་སྔགས་ཀྱི་སྦྱོར་བ་བྱས་པས་ཚུབ་ཤིན་ཏུ་ཆེ་བ་དང་དེ་ནུབ་ཀྱང་ཡི་དམ་དང་སྡེ་བརྒྱད་ཀྱི་མཚན་མ་མང་དུ་བྱུང་ཞིང་ཐོ་རངས་སྔགས་བཟླ་བའི་ཚེ་མདུན་དུ་མི་རོ་མང་པོ་གར་བྱེད་ཅིང་གླུ་ལེན་པ་དང་མེ་ཆུ་འཁྲུགས་པ་སོགས་ཆོ་འཕྲུལ་གྱི་རྣམ་པ་མང་དུ་བྱུང༌། ཉེར་གཉིས་ཀྱི་ཉིན་དོན་གྲུབ་བསྙེན་པའི་རྒྱས་སྡེབས་ཀྱང་བགྱིས་ཤིང་དེ་ཉིན་དང་དེ་ནུབ་བར་སྣང་ནས་སྔགས་ཀྱི་སྒྲ་སྒྲོག་པ་དང༌། གཏོར་མར་མེ་དང་དུ་བ་སོགས་བྱུང་ཞིང༌། དེ་ནུབ་སྲོད་དང་གུང་ཐུན་ལ་སྡེ་བརྒྱད་བྱེ་བྲག་ཡུལ་འདིའི་ལྷ་འདྲེ་མང་པོས་བདུད་རྩི་ཁར་བླང་བ་དང༌།

ཤ་ཁྲག་དང་ནོར་རྫས་མང་པོ་ཕུལ་བའི་རྨི་ལམ་དུ་མ་བྱུང་ཞིང་ཐོ་རངས་དངོས་གྲུབ་ཀྱི་ཆོ་ག་བགྱིས་ནས་ནམ་ལངས་ཚེ་གཉིད་དུ་ཐུམ་ཙམ་སོང་ཚེ་གླེགས་བམ་མང་པོ་རྩར་བབ་བྱུང་བ་འགའ་ཞིག་ཁར་མིད་ཅིང་འགའ་ཞིག་པང་དུ་བླངས་ནས་ཁྱེར་བ་སོགས་ཀྱི་མཚན་མ་བྱུང༌། ཉེར་གསུམ་གྱི་སྔ་དྲོ་གཏོར་འབུལ་བགྱིས་ཤིང་དེ་ནས་མཚམས་རྗེས་བསྲུངས་པས་དེ་ནུབ། རང་དང་གཞན་ལ་དགེ་བ་དང་མི་དགེ་བའི་ལུང་བསྟན་གྱི་མཚན་མ་མང་བ་རང་ཞིག་བྱུང་ཡང༌། རང་ཅག་མངོན་སུམ་ལའང་ཕྱི་ནང་ཐམས་ཅད་ཀྱིས་བདེན་པར་འཛིན་པ་དཀོན་ན་རྨི་ལམ་གྱི་འཁྲུལ་པ་བདེན་པར་འཛིན་པ་ལྟ་ཞོག་སྙམ་པས་མ་བྲིས་སོ། །གཞན་ཡང་ལྷ་འདྲེའི་མཚན་ལྟས་དང་བཟང་ངན་ཆོ་འཕྲུལ་དང་ལུང་གི་རྣམ་གྲངས་ནི་སྔོན་ཆད་མཚམས་བསྙེན་བྱས་པ་ཐམས་ཅད་ལས་ད་ལམ་མང་བ་རང་ཞིག་བྱུང་ཡང༌༑ འགའ་ཞིག་ནི་བརྗེད་ངས་སུ་ཡང་ཐལ་ལ་འགའ་ཞིག་རང་ཉིད་མ་གཏོགས་གཞན་ལ་དགོས་པ་ཆུང་བས་མ་བྲིས་ཤིང༌། བསྙེན་སྒྲུབ་རང་གི་རྩ་བའི་རྟགས་རྣམས་ནི་གསང་དགོས་པར་གསུངས་པས་ཀྱང་བྲི་བར་མ་སྤོབས་སོ། །ཞེས་པ་ཡང་མ་བྱན་གཅུང་རྒྱལ་སྲས་དགེ་སློང་ལྷ་མོ་མཆེད་གྲོགས་སོགས་འགའ་ཞིག་གིས་འབྲི་རོགས་དགོས་ཚུལ་ནན་ཏན་གྱིས་ཟེར་བྱུང་བས་དུས་ངན་འདི་འདྲར་ལབ་རིགས་མང་བ་རང་ལ་གནོད་པའི་རྒྱུ་དང༌། བདག་ལ་བརྟེན་པས་གཞན་སྡིག་གི་རྩ་བར་འདུག་ཀྱང་ངོ་མ་ཆོག་པ་ཐོར་བུ་རགས་རིམ་ཙམ་ཞིག་ཟླ་བ་གཉིས་པའི་ཚེས་གཉིས་ལ་བྱེ་རི་སྟག་རྩེའི་ཀུན་གསལ་གསང་སྔགས་ཀྱི་ཕོ་བྲང་དུ་མགྱོགས་པར་བྲིས་པ་ཡིན་ནོ།། །།མངྒ་ལཾ།། 