༄༅། །རྫོགས་དུས་གོ་བའི་བརྡ་སྤྲོད་ཚངས་པའི་གླུ་དབྱངས་ཞེས་བྱ་བ་བཞུགས་སོ།།

།ལྷ་ཡི་རྫིང་རིང་ཁྱབ་པའི་ལུས་ཅན་རྣམས། །རྣམ་གྲོལ་ཐར་འདོད་མྱང་འདས་ཐོབ་བྱའི་ཕྱིར། །ཕྱིར་ཟློག་ཉོན་མོངས་གཅོད་པའི་དཔའ་བོ་ཆེ། །ཉི་མའི་གཉེན་ཁྱོད་ལྷ་ཡི་གཙུག་རྒྱན་འོས། །གང་ཞིག་འདོད་སོགས་འཁོར་བའི་ས་བོན་རྣམས། །ཀུན་ནས་འཇོམས་མཛད་སྒྱུ་འཕྲུལ་སྲས་གཉིས་པ། །བསླབ་གསུམ་རྒྱན་ལྡན་ངུར་སྨྲིག་རྟགས་འཆང་བ། །ཤཱཀྱའི་མཆོག་ལྡན་གང་ཁྱོད་ཕྱག་གི་གནས། །ཉོན་མོངས་འཇོམས་པའི་འཁྲུལ་འཁོར་ཆེ། །སྤང་བླང་དགག་སྒྲུབ་ལས་བྱུང་བའི། །ཆོས་འདུལ་ལས་ཀྱི་ཆོ་ག་ཡི། །རྫོགས་དུས་གོ་བའི་ལག་ལེན་བརྗོད། །ཐོག་མར་མདོ་རྩ་བ་ལས། དེ་མ་ཐག་ཏུ་གྲིབ་ཚོད་རིག་པར་བྱའོ། །ཞེས་གསུངས་པས། སྤྱིར་བཏང་གི་བཅུ་གཉིས་ཀྱི་ལོར་ངེས་པ་དག །ལྔ་ལྔར་དབྱེ་ན་དྲུག་ཅུ་ཐམ་པར་ངེས་པ་ལས། དེ་ཡང་ཁུག་པ་དང་རྐྱང་པ་གཉིས་སུ་ངེས་པ་ལས། སྔ་མའི་དབང་དུ་བྱས་ན། ད་ལོའི་ལོ་འདི་ཆེ་གེ་མོ་ཡིན། དེ་དག་ལས་དུས་ཚིགས་གསུམ་དུ་ཕྱེ་ནས། དེ་རེ་རེ་ལ་ཡང་ཟླ་བ་བཞི་བཞིར་ཕྱེ་སྟེ་དུས་ཚིགས་གསུམ་དུ་ཕྱེ་བའི་དགོས་པ་ནི། ཕྱག་དར་ཁྲོད་པའི་གོས་ངོ་ཤེས་པའི་དོན་དང༌། དུས་ཚིགས་བཞིར་ཕྱེ་བའི་དགོས་པ་ནི། འཇིག་རྟེན་པ་དང་སྒོ་བསྟུན་པ་ཡིན། དུས་ཚིགས་ལྔར་ཕྱེ་བའི་དགོས་པ་ནི། དབྱར་གྱི་ཕྱི་མ་ཁས་ལེན་པ་དང༌། དུས་གོ་བའི་ཆེད་ཡིན་ལ། དུས་ཚིགས་དྲུག་ཏུ་ཕྱེ་བ་ནི། གསོ་སྦྱོང་བཅུ་བཞི་པ་ངོ་ཤེས་པའི་ཆེད་ཡིན་ཏེ། དེ་རྣམས་ལས་སྐབས་སུ་བབ་པ་དེ་རིང་གི་དུས་སུ་རྫོགས་དུས་གོ་བའི་ཆེད་དུ་དུས་ཚིགས་ལྔ་སྟེ། དགུན་གྱི་དུས་དང༌། དཔྱིད་ཀྱི་དུས་དང༌༑ དབྱར་གྱི་དུས་དང༌། དབྱར་ཐུང་ངུའི་དུས་དང༌། དབྱར་རིང་པོའི་དུས་དང༌། དེ་སོགས་ཏེ་དེ་ཡང་ཡོངས་གྲགས་ཀྱི་ཧོར་ཟླ་དགུ་པའི་ཚེས་བཅུ་དྲུག་ནས་ཟླ་བ་བཞི་དགུན་གྱི་དུས་སོ། །དེ་ནས་ཟླ་བ་བཞི་དཔྱིད་ཀྱི་དུས་སོ། །དེ་ནས་ཟླ་བ་གཅིག་ནི་དབྱར་གྱི་དུས་སོ། །དེ་ནས་ཉིན་ཞག་གཅིག་ནི་དབྱར་ཐུང་ངུའི་དུས་སོ། །དེ་ནས་ཟླ་བ་གསུམ་ལ་ཞག་གཅིག་གིས་མ་ལོངས་པ་ནི་དབྱར་རིང་པོའི་དུས་སོ། །དུས་ཚིགས་ལྔ་ཡོད་པ་ལ་ཆེ་གེ་མོའི་དུས་ཡིན།

དེ་རྣམས་ཀྱི་ཟླ་བ་དང་པོ་གཉིས་ནི་ཟླ་བ་བཞི་བཞི། དེའི་འོག་མ་ནི་ཟླ་བ་གཅིག དེའི་འོག་མ་ནི་ཟླ་བ་གསུམ་ལ་ཉིན་ཞག་གཅིག་གིས་དམན་པ་སྟཻ་ཟླ་བ་བཅུ་གཉིས་ཡོད་པའི་ཆེ་གེ་མོའོ། །དེ་དག་ནི་ཉིན་མཚན་རེ་རེ་ལ་སྔ་དྲོ་དང༌། གུང་དང༌། ཕྱི་དྲོ་དང༌། མཚན་མོའི་ཐུན་དང་པོ་དང༌། དང་པོའི་ཕྱེད་དང༌། གུང་ཐུན་དང༌། གུང་ཐུན་གྱི་ཕྱེད་དང༌། ཐུན་ཐ་མ་དང༌། ཐུན་ཐ་མའི་ཕྱེད་དང༌། སྐྱ་རེངས་མ་ཤར་བ་དང༌། སྐྱ་རེངས་ཤར་བ་དང༌། ཉི་མ་མ་ཤར་བ་དང༌། ཉི་མ་ཤར་བ་དང༌། ཉི་མ་བརྒྱད་ཆ་ཤར་བ་དང༌། ཉི་མའི་བཞི་ཆ་ཤར་བ་དང༌། དགུང་ཚིགས་མ་ཡོལ་བ་དང༌། ཉི་མའི་བཞི་ཆ་ལུས་པ་དང༌། ཉི་མའི་བརྒྱད་ཆ་ལུས་པ་དང༌། ཉི་མ་མ་ནུབ་པ་དང༌། ཉི་མ་ནུབ་པ་དང༌། རྒྱུ་སྐར་མ་ཤར་བ་དང༌། རྒྱུ་སྐར་ཤར་བ་སྟེ་ཉིན་མཚན་ཆ་ཉི་ཤུ་རྩ་གཉིས་ཡོད་པ་ལས་ཆེ་གེ་མོ་ཡིན། དེ་དག་ཀྱང་མདོ་རྩར། དེ་ནི་ཐུར་མ་སོར་བཞི་པས་གཟུང་ངོ༌། །དེ་ནི་སྐྱེས་བུ་དང༌། རྐང་པ་གཉིས་ཀྱི་ཐ་སྙད་དུ་བྱས་སོ་ཞེས་གསུངས་པ་ལྟར། ཐུར་མས་གཞལ་བའི་གྲིབ་ཚོད་སྐྱེས་བུ་དང་རྐང་པ་ཆེ་གེ་མོའི་དུས་ཡིན། ཞེས་དང་མཚན་མོ་ཡིན་ན་སྐར་ཁུང་ལ་དཔག་པའི་མཚན་མོའི་ཆ་ཆེ་གེའི་དུས་སུ་ཁྱོད་བསྙེན་པར་རྫོགས་པ་ཡིན། ཞེས་གཞུང་ལྟར་བརྗོད། འདི་དག་ནི་རྫོགས་དུས་གོ་བའི་ལག་ལེན་གྱི་ཆོ་གའོ། །བསྙེན་པར་རྫོགས་པའི་དུས་ཚིགས་མི་འགྱུར་ཕྱིར། །ཐུན་ཚོད་ངེས་པའི་མན་ངག་ཟིན་བྲིས་འདི༑ ༑དགེ་འདུན་ལས་བྱེད་མཁས་འདོད་རྣམ་དཔྱོད་ཅན། །ཤེས་རབ་ལྡན་རྣམས་མ་གཡེལ་འདི་ལ་སྦྱོངས། །གལ་ཏེ་འདི་སྤང་འཆལ་བའི་སྐྱོན་ཡོད་ཕྱིར། །ཐོས་པར་སྦྱངས་ཤིང་བསླབ་པ་མཁས་པའི་ལས། །ཞེས་བྱ་བ་འདི་ཡང་རྫོགས་དུས་གོ་བའི་ལག་ལེན་དུ་ཤཱཀྱའི་དགེ་སློང་དྷརྨ་ཀཱིརྟིས་བྲིས་པའོ།། །།དགེའོ།། དགེའོ།། དགེའོ།།