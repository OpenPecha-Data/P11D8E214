 ༄༅། །ཕྱག་རྒྱ་ཆེན་པོ་ལྔ་ལྡན་གྱི་ངག་འདོན་བྱིན་རླབས་དཔལ་འབར་ཞེས་བྱ་བ་བཞུགས་

སོ།། ཕྱག་རྒྱ་ཆེན་པོ་ལྔ་ལྡན་གྱི་ངག་འདོན་བྱིན་རླབས་དཔལ་འབར་ཞེས་བྱ་བ། དཀོན་མཆོག་གསུམ་ལ་ཕྱག་འཚལ་ལོ། །ལམ་འདིར་མོས་པ་དག་གིས་ལྔ་ལྡན་མྱོང་ཁྲིད་ཐོབ་ནས་ཆག་མེད་འདོན་སྒོམ་ཟུང་འབྲེལ་བྱ་བ་ནི། སྟན་བདེ་བར་བསམ་གཏན་གྱི་ཆོས་བདུན་དང་ལྡན་པས་རང་རྒྱུད་དང་ངེས་པར་འདྲེ་ངེས་ཤེས་པར་ངག་ནས། ཀྱེ་མ། དལ་འབྱོར་འདི་འདྲ་ཤིན་ཏུ་རྙེད་དཀའ་ཞིང༌། །འཇིག་པར་སླ་བའི་ལུས་འདི་ཐོབ་པའི་ཚེ། །དོན་མེད་རྣམ་གཡེང་དབང་དུ་མ་སོང་བར། །བདེ་འབྲས་ཐར་པ་བསྒྲུབ་ལ་གཞོལ་བར་བྱ། །འདུས་བྱས་མི་རྟག་འཇིག་པའི་ཆོས་ཅན་ཏེ། །འགྲོ་ཀུན་སྐྱེས་ནས་འཆི་བ་ཉིད་ལས་གཞན། །ནམ་འཆི་ངེས་མེད་རྩྭ་ཁའི་ཟིལ་པ་འདྲ། །མྱུར་དུ་སྙིང་པོའི་དོན་ལ་བརྩོན་རེ་རན། །དགེ་བས་བདེ་བ་འཐོབ་ཅིང་གཅིག་ཤོས་ཀྱིས། །སྡུག་བསྔལ་འབྲས་སྨིན་རྒྱུ་ལས་འབྱུང་བའི་ཕྱིར། །བསླུ་མེད་རྒྱུ་འབྲས་གཤིས་སམ་བབས་ཀྱི་ཆོས། །བླང་དོར་གནས་ལ་དེང་ནས་འབད་པར་བགྱི། །ངན་སོང་གསུམ་དང་མངོན་མཐོའི་གོ་འཕང་ལའང༌། །སྐད་ཅིག་ཙམ་གྱི་བདེ་བ་ཡོད་མིན་ཞིང༌། །སྲིད་པར་འཕྱན་པའི་ཉེས་བརྒྱ་སྐྱེད་རྩ་དེ། །དོར་ནས་ཞི་བའི་ལམ་མཆོག་བསྒྲུབ་པར་བྱ། །གནས་ཁང་འོག་མིན་ཞིང་དང་དབྱེར་མེད་པའི། །རང་མདུན་སེང་ཆེན་པདྨ་ཉི་ཟླའི་སྟེང༌། །དབུས་སུ་དྲིན་ཅན་རྩ་བའི་བླ་མ་ནི། །ཡན་ལག་བདུན་ལྡན་རྡོ་རྗེ་འཆང་གི་ཚུལ། །སྔོ་བསངས་ཕྱག་གཉིས་རྡོར་དྲིལ་ཐུགས་ཀར་བསྣོལ། །ཞབས་གཉིས་རྡོ་རྗེའི་སྐྱིལ་ཀྲུང་འགྱིང་ཚུལ་བཞུགས། །དར་དང་རིན་ཆེན་སྣ་ཚོགས་རྒྱན་གྱིས་མཛེས། །བརྒྱུད་པའི་བཤེས་གཉེན་རྣམས་དང་ཐབས་ཅིག་བཞུགས། །མདུན་དུ་ཡི་དམ་འཁོར་ལོ་བདེ་བའི་མཆོག །ཡབ་ཡུམ་སྣང་སྟོང་ཟུང་འཇུག་སྙོམས་འཇུག་ཚུལ༑ ༑གཡས་སུ་དུས་གསུམ་སངས་རྒྱས་མཚན་དཔེར་ལྡན། །བསྐལ་བཟང་སངས་རྒྱས་སྟོང་དང་ལྷན་ཅིག་བཞུགས། །རྒྱབ་ཏུ་ཤེས་རབ་ཕ་རོལ་ཕྱིན་པའི་ཡུམ། །དྲང་ངེས་ཐེག་གསུམ་ཆོས་ཀྱི་ང་རོ་སྒྲོག

།གཡོན་དུ་བརྩེ་ལྡན་བྱང་ཆུབ་སེམས་དཔའི་ཚོགས། །ཐེག་གསུམ་དགེ་འདུན་རྣམས་ཀྱིས་ཡོངས་སུ་བསྐོར། །ཁྲི་ཡི་མཚམས་ཀུན་དམ་པ་ཆོས་སྐྱོང་བའི། །སྲུང་མ་དམ་ཅན་སྤྲིན་འཁྲིགས་ལྟ་བུར་བསམ། །སངས་རྒྱས་ཆོས་ཚོགས་ཡི་དམ་ཆོས་སྐྱོང་བཅས། །སྐྱབས་མཆོག་རྣམས་ལ་བདག་སོགས་འགྲོ་བ་ཀུན། །སྲིད་པའི་འཇིག་ཚོགས་ཉམ་ང་ལས་སྐྱོབ་ཕྱིར༑ ༑བྱང་ཆུབ་མ་ཐོབ་བར་དུ་སྐྱབས་སུ་མཆི། །གསུམ་དང༌། འགྲོ་ཀུན་བདེ་ལྡན་སྡུག་བསྔལ་བྲལ་བ་དང༌། །མྱུར་དུ་བླ་མེད་ཐོབ་པར་བདག་དགའ་བས། །དེའི་ཕྱིར་དེང་ནས་བྱང་ཆུབ་མ་ཐོབ་བར། །ངེས་པའི་དོན་མཆོག་ལམ་ལ་འཇུག་པར་བྱ། །གསུམ་དང༌། སྐྱབས་ཡུལ་རང་ལ་བསྟིམ། སྤྱི་བོར་པད་དཀར་ཟླ་སྟེང་ཧཱུྂ་ཡིག་ལས། །རྡོ་རྗེའི་ལྟེ་བར་ཧཱུྂ་མཚན་འོད་འཕྲོས་པས། །འགྲོ་དྲུག་སྒྲིབ་སྦྱངས་རྒྱལ་མཆོད་ཚུར་འདུས་པ། །ས་བོན་ལ་ཐིམ་ཡོངས་སུ་གྱུར་པ་ལས། །རྩ་བའི་བླ་མ་རྡོར་སེམས་ཧེ་རུ་ཀཿ །རྡོ་རྗེ་དྲིལ་བཅས་གསང་ཡུམ་དམར་མོར་འཁྱུད།་་༌།དགའ་མ་གྲི་གུག་ཐོད་ཁྲག་དང་བཅས་རོལ། །བརྐྱང་བསྐུམ་འགྱིང་བའི་ཚུལ་གྱིས་རིན་ཆེན་དང༌། །རུས་པའི་རྒྱན་འཆང་ཆ་ལུགས་ཡོངས་སུ་རྫོགས། །ཡབ་ཀྱི་ཐུགས་ཀར་ཟླ་སྟེང་རྡོ་རྗེ་ཡི། །ལྟེ་བར་ཧཱུྂ་མཐིང་ཡིག་བརྒྱས་བསྐོར་བ་ལས། །འོད་འཕྲོས་འགྲོ་བའི་སྒྲིབ་པ་ཀུན་སྦྱངས་ནས། །རྡོ་རྗེ་འཛིན་པའི་ས་ལ་རབ་བཀོད་ཅིང༌། །འོད་ཟེར་དེ་དག་ཚུར་འདུས་སྔགས་ཕྲེང་དང༌། །ས་བོན་ལ་ཐིམ་དེ་ལས་བདུད་རྩིའི་རྒྱུན། །ཡབ་ཡུམ་མཁའ་གསང་ལས་ཐོན་བདག་ཉིད་ཀྱི། །ཚངས་བུག་ནས་ཞུགས་སྡིག་སྒྲིབ་ཉེས་ལྟུང་ཚོགས། །འོག་སྒོར་དུད་ཁུ་ལྟར་བབ་བདུད་རྩིའི་རྒྱུན། །མས་བརྟན་རང་ལུས་ཤེལ་ལྟར་དག་པར་གྱུར། །ཧེ་རུ་ཀའི་ཡིག་བརྒྱ་ཅི་མང་བཟླས་ཤིང་མཐར། བདག་སོགས་རྨོངས་པས་དམ་ལས་འགལ་གྱུར་པར། །མགོན་པོས་སྐྱོབས་ཤིག་གཙོ་བོ་རྡོ་རྗེ་འཛིན། །འགྲོ་བའི་གཙོ་བོ་བདག་གི་སྐྱབས་མཛོད་ཅིག

།དེ་སྐད་གསོལ་བས་རྡོར་སེམས་དགྱེས་ཚུལ་གྱིས། །ཁྱོད་ཀྱི་སྡིག་སྒྲིབ་དག་གོ་ཞེས་གསུངས་ཏེ། །བདག་ལ་ཐིམ་པས་སྒྲིབ་པ་བྱང་བར་བསམ། རང་མདུན་སེང་ཆེན་པདྨ་ཉི་ཟླའི་སྟེང༌། ཞེས་པ་ནས། སྲུང་མ་རྒྱ་མཚོ་སྤྲིན་འཁྲིགས་ལྟ་བུར་བསམ། ཞེས་སྔར་བཞིན་གསལ་བཏབ་ལ། ས་གཞི་སྤོས་ཆུས་བྱུགས་སོགས་མཎྜལ་དང༌༑ རང་གི་ལུས་ལོངས་སྤྱོད་དགེ་བའི་རྩ་བ་དང་བཅས་པ་འབུལ། འདོད་གསོལ་ནི། བདག་ལུས་ལོངས་སྤྱོད་དགེ་བའི་རྩ་བར་བཅས། །རྒྱལ་བ་འཁོར་དང་བཅས་ལ་དེང་འབུལ་གྱི། །བཞེས་ནས་དམ་པ་རྣམས་ཀྱིས་གང་རྟོགས་པའི། །ངེས་པའི་དོན་མཆོག་བདག་གིས་རྟོགས་པར་ཤོག །རང་ཉིད་ཡི་དམ་ལྷར་གསལ་མདུན་གྱི་མཁར། སེང་ཁྲི་པདྨ་ཉི་ཟླའི་གདན་སྟེང་དུ། །ངོ་བོ་དྲིན་ཅན་རྩ་བའི་བླ་མ་ནི། །རྣམ་པ་བཅོམ་ལྡན་རྡོ་རྗེ་འཆང་གི་སྐུ། །སྔོ་བསངས་ཡུམ་བཅས་སྒེག་ཅིང་མཚན་དཔེས་བརྒྱན། །རྡོ་རྗེ་དྲིལ་བུ་བསྣོལ་ཐབས་ཡུམ་ལ་འཁྱུད། །རྡོ་རྗེའི་སྐྱིལ་ཀྲུང་གིས་བཞུགས་དེ་ཡི་པང༌། །གསང་ཡུམ་རྡོ་རྗེ་དབྱིངས་ཀྱི་དབང་ཕྱུག་མ། །རྡོར་དྲིལ་འཛིན་པས་ཡབ་འཁྱུད་པད་སྐྱིལ་གྱིས། །ཡབ་ལ་འཁྲིལ་ཞིང་མཚན་དཔེའི་གཟི་འོད་འབར། །ཡབ་ཡུམ་རིན་ཆེན་རུས་རྒྱན་དར་དཔྱངས་འཕྱང༌། །སྐུ་ལ་ཞིང་ཁམས་ཀུན་རྫོགས་ཆུ་ཟླ་ལྟར། །སྣང་ལ་རང་བཞིན་མ་གྲུབ་འོད་ནང་བཞུགས། །དེ་ལ་བརྒྱུད་པའི་བླ་མ་ཡི་དམ་དང༌༑ ༑མཁའ་འགྲོ་ཆོས་སྐྱོང་གིས་བསྐོར་གནས་གསུམ་དུ། །ཡི་གེ་གསུམ་ལྡན་དེ་ལས་འོད་འཕྲོས་པས། །ཕྱོགས་བཅུའི་བླ་མ་ཡི་དམ་ཆོས་སྲུང་བཅས། །སྤྱན་དྲངས་རྩ་བའི་བླ་མའི་སྐུ་ལ་བསྟིམ༑ ༑སངས་རྒྱས་ཀུན་འདུས་རང་བཞིན་བླ་མར་གསལ། །མཆོད་པ་འབུལ་ཞིང་རིགས་ཀུན་མས་གསོལ་བ་བཏབ། བླ་མའི་དཔྲལ་མགྲིན་ཐུགས་ཀ་ལྟེ་བ་ལས། །དཀར་དམར་མཐིང་སེར་འོད་འཕྲོས་བདག་ཉིད་ཀྱི། །གནས་བཞིར་ཐིམ་པས་དབང་བཞི་རྫོགས་པར་ཐོབ། །ལུས་ངག་ཡིད་གསུམ་ཤེས་བྱའི་སྒྲིབ་པ་སྦྱངས། །བསྐྱེད་རྫོགས་ཕྱག་ཆེན་བདེན་གཉིས་བསྒོམ་ལ་དབང༌། །སྐུ་བཞི་འགྲུབ་བྱས་འཁོར་ཚོགས་གཙོ་བོར་བསྡུས། །གཙོ་བོ་འོད་ཞུ་བདག་གི་སྨིན་མཚམས་ཐིམ། །བདག་དང་བླ་མ་ངོ་བོ་དབྱེར་མེད་བལྟ། །ཞེས་ཐུན་མོང་དང་ཐུན་མོང་མ་ཡིན་པའི་སྔོན་འགྲོ་བརྒྱད་སོང་ནས།

ཁྱད་པར་གྱི་སྔོན་འགྲོ་ལ། དང་པོ་བྱམས་སྙིང་རྗེ་བྱང་ཆུབ་ཀྱི་སེམས་བསྒོམ་པ་ནི། མཁའ་མཉམ་འགྲོ་འདི་བསྐལ་པ་ཐོག་མེད་ནས། །ད་ལྟའི་བར་དུ་བདག་གི་མར་གྱུར་ཅིང༌། །དེ་བས་འཚེ་ཞིང་སྡང་བ་ཀུན་སྤངས་ནས། །དྲིན་ཅན་མ་རྣམས་བྱམས་པས་བསྐྱང་བར་རིགས། །མ་རྣམས་བདེ་བ་འདོད་ཀྱང་ལས་ངན་གྱི། །འབྲས་བུས་ངན་སོང་གསུམ་དུ་རབ་མནར་ཞིང༌། །མི་བཟོད་སྡུག་བསྔལ་དྲག་པོས་ཉེན་པ་དག །ཀུན་ནས་མི་བཟོད་སྙིང་རྗེའི་གནས་སུ་གྱུར། །དེ་རྣམས་བདེ་ལྡན་སྡུག་བསྔལ་ཚོགས་བྲལ་ཞིང༌། །སྡུག་བསྔལ་མེད་པའི་བདེ་དང་མི་འབྲལ་ཞིང༌། །བཏང་སྙོམས་མཆོག་ལ་གནས་པར་བདག་ཡིད་སྨོན། །དེ་ལྟར་སེམས་ལ་འཇུག་པའི་བརྩོན་འགྲུས་ཀྱིས། །འགྲོ་རྣམས་བདེ་ལ་འགོད་ནུས་བདག་ཅག་ལ། །མེད་ཕྱིར་དམ་པའི་གོ་འཕང་མཆོག་བསྒྲུབས་ནས། །མ་ཚོགས་བདེ་བའི་ས་ལ་འགོད་བྱ་ཞིང༌། །སྟོང་ཉིད་སྙིང་རྗེ་ཟུང་འཇུག་བྱང་ཆུབ་སེམས། །དོན་དམ་བློ་འདས་ཆོས་ལ་འབད་པར་བྱ། །གཉིས་པ་ཡི་དམ་གྱི་ལྷ་བསྒོམ་པ་ནི། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། རང་ལུས་རྫོགས་རིམ་རིག་པ་ཧཱུྂ་ཞུ་ནཱ་དའི་རྣམ་པར་མཁར་གནས་ཤིང༌། །ཆོས་སྐུ་འོད་གསལ་སྟོང་ཉིད་ངང་ལས་རྡོ་རྗེའི་ས་གཞི་ར་བ་གུར། །དྲ་བ་བླ་བྲེ་མེ་རི་སྲུང་འཁོར་བརྗིད་འབར་དབུས་སུ་ནམ་མཁའ་དང༌། །རླུང་མེ་ཆུ་ས་རི་རབ་སྟེང་དུ་སྣ་ཚོགས་པདྨ་རྒྱ་གྲམ་དབུས། །བྷྲཱུཾ་ལས་རིན་ཆེན་སྣ་ཚོགས་ལས་གྲུབ་གཞལ་མེད་ཁང་ཆེན་འོད་འབར་བ། །མཚན་ཉིད་ཀུན་རྫོགས་ཕྱི་རོལ་པདྨ་རྡོ་རྗེ་མེ་རི་དུར་ཁྲོད་བཅས། །དེའི་དབུས་སྣ་ཚོགས་ཆུ་སྐྱེས་ལྟེ་བར་ཉི་མ་འཇིགས་དུས་གདན་སྟེང་དུ། །རྟ་བདུན་བསིལ་ཟེར་དཀྱིལ་འཁོར་དབུས་སུ་དབྱངས་གསལ་སོ་སོར་དཀར་དམར་དབུས། །རང་རིག་ནཱ་ད་སྐད་ཅིག་གིས་ཞུགས་རྡོ་རྗེ་ཧཱུྂ་བཅས་མཐིང་འོད་འབར། །འོད་འཕྲོས་རྒྱལ་མཆོད་འགྲོ་བའི་དོན་བྱས་སླར་འདུས་ས་བོན་ལ་ཐིམ་ཞིང༌། །ཟླ་ཉི་ས་བོན་ཕྱག་མཚན་དང་བཅས་ཡོངས་སུ་གྱུར་པ་ལས་བྱུང་བའི། །རང་ཉིད་བཅོམ་ལྡན་བདེ་བའི་མཆོག་གྱུར་ནམ་མཁའ་དྭངས་པའི་མདངས་འཕྲོག་ཅིང༌༑ ༑ཞལ་གཅིག་སྤྱན་གསུམ་མཆེ་བ་གཙིགས་ཤིང་སྐྲ་མཚམས་རྡོ་རྗེའི་ཕྲེང་སྦྲེལ་ཞིང༌། །ཐོད་སྐམ་རིན་ཆེན་རྩེ་ཕྲན་རྒྱན་ཅན་རལ་པའི་ཐོར་ཚུགས་གྱེན་བཅིངས་པའི། །རྩེ་མོར་ནོར་བུ་མདུན་དུ་སྣ་ཚོགས་རྡོ་རྗེ་གཡོན་དུ་ཟླ་ཕྱེད་སྤྲས། །ཕྱག་གཉིས་རྡོར་དྲིལ་ཡུམ་ལ་འཁྱུད་ཅིང་ཞབས་གཡོན་བསྐུམས་པས་འཇིགས་བྱེད་ཀྱི། །མགོ་བོ་བལྟབས་བརྫིས་གཡས་པ་བརྐྱངས་ནས་དུས་མཚན་ནུ་མའི་བར་མནན་པ། །སྟག་ཤམ་གྲོལ་ཞིང་ཐོད་རློན་ལྔ་བཅུའི་དོ་ཤལ་དང་བཅས་ཕྱག་རྒྱ་དྲུག

།ཀུན་འཆང་གར་དགུའི་ཉམས་ལྡན་པང་དུ་རྡོ་རྗེ་རྣལ་འབྱོར་བྱུ་རུའི་མདོག །ཞལ་གཅིག་སྤྱན་གསུམ་སྐྲ་གྲོལ་མཚམས་སུ་ཐོད་པ་སྐམ་པོ་ལྔས་བཅིངས་ཤིང༌། །ཕྱག་གཡོན་ཐོད་པ་བདུད་རྩིས་གང་བ་ཡབ་ཀྱི་མགུལ་ནས་འཁྱུད་ཅིང་སྟོབ། །གཡས་པ་སྡིགས་མཛུབ་རྡོ་རྗེ་གྲི་གུག་ཕྱོགས་རྣམས་ཀུན་ལ་སྡིག་པའི་ཚུལ། །གཡོན་ཞབས་བརྐྱངས་ཤིང་གཡས་པ་ཡབ་འཁྲིལ་བདེ་ཉམས་བཅུ་དྲུག་ལང་ཚོ་ཅན། །རབ་མཛེས་གཅེར་མོ་ཁྲག་ལ་དགྱེས་ཤིང་ཐོད་སྐམ་ལྔ་བཅུའི་དོ་ཤལ་དང༌། །ཕྱག་རྒྱ་ལྔ་ལྡན་ཡབ་ཡུམ་གཉིས་ཀ་མཚན་དཔེས་སྤྲས་ཤིང་དར་དཔྱངས་འཕྱང༌། །བསྐལ་པའི་མེ་ལྟར་གཟི་བརྗིད་དང་ལྡན་ཐབས་ཤེས་སྙོམས་འཇུག་བདེ་རོལ་བའི། །མདུན་དང་གཡོན་རྒྱབ་གཡས་པ་རྣམས་སུ་མཁའ་འགྲོ་ལཱ་མ་དུམ་སྐྱེས་མ། །གཟུགས་ཅན་མ་རྣམས་སྔོ་ལྗང་དམར་སེར་ཞལ་གཅིག་སྤྱན་གསུམ་རྒོད་པའི་ཞལ། །མཆེ་གཙིགས་སྐྲ་གྲོལ་ཐོད་སྐམ་དབུ་རྒྱན་སྐམ་པོ་ལྔ་བཅུའི་དོ་ཤལ་ཅན། །ཕྱག་གཡས་གྲི་གུག་ནམ་མཁར་འཕྱར་ཞིང་གཡོན་པས་ཐོད་ཁྲག་ཐུགས་ཀར་འཛིན། །གྲུ་མོར་ཁ་ཊྭཱཾ་ག་དང་ལྡན་ཞིང་བདེ་ཉམས་སྒེག་ཅིང་གཅེར་མོའི་ཚུལ། །ཕྱག་རྒྱ་ལྔ་ལྡན་དབུགས་བྲལ་གདན་ལ་གཡས་བརྐྱང་གར་གྱིས་རབ་ཏུ་འགྱིངས། །མཚམས་བཞིར་ཟླ་སྟེང་བདུད་རྩིའི་བུམ་སྟེང་ཤ་ལྔས་གང་བའི་ཐོད་པས་མཚན། །ལྷ་རྣམས་དཔྲལ་བར་ཟླ་སྟེང་ཨོཾ་དཀར་མགྲིན་པར་པདྨ་ཨཱཿདམར་པོ། །སྙིང་གར་སྣ་ཚོགས་རྡོ་རྗེ་ཧཱུྂ་སྔོན་ཡབ་ཀྱི་སྙིང་གར་ཨོཾ་ཧ་དཀར། །མགོ་བོར་ན་མ་ཧི་སེར་དང་ནི་སྤྱི་གཙུག་སྭཱ་ཧཱ་ཧུ་ལྗང་གུ། །ཕྲག་པ་གཉིས་སུ་བཽ་ཥ་ཊ་ཧེ་ནག་མིག་གཉིས་ཧུཾ་ཧཱུྂ་ཧོཿདམར་སེར། །ཡན་ལག་ཀུན་ལ་ཕཊ་ཧཾ་ལྗང་གུ་ཡུམ་གྱི་ལྟེ་བར་ཨོཾ་བཾ་དམར། །སྙིང་ཁར་ཧཾ་ཡོཾ་ཁ་དོག་སྔོ་ཞིང་ཁ་རུ་ཧྲཱིཾ་མོཾ་དཀར་པོ་ལ། །མགོ་བོར་ཧྲིཾ་ཧྲཱིཾ་རབ་ཏུ་སེར་ཞིང་སྤྱི་གཙུག་ཧུཾ་ཧཱུྂ་ལྗང་གུ་ཅན། །ཡན་ལག་ཀུན་ལ་ཕཊ་ཕཊ་དུད་ཁས་རབ་ཏུ་མཚན་པའི་བསྐྱེད་རིམ་གསལ། །འབར་བའི་རྒྱས།

ཕེཾ་ཕེཾ་སྒྲ་དང་སྙིང་གའི་ཧཱུྂ་འོད་ཀྱིས། །ཕྱོགས་བཅུའི་དཔའ་བོ་རྣལ་འབྱོར་མ་ཚོགས་དང༌། །དབང་གི་ལྷར་བཅས་མདུན་དུ་སྤྱན་དྲངས་ཏེ། །རིག་མ་བཅུ་དྲུག་གིས་མཆོད་ལ། ཛཿཧཱུྂ་བཾ་ཧོཿཡེ་ཤེས་པ་དང་དམ་ཚིག་དབྱེར་མེད་གྱུར། ཨོཾ་ཡོ་ག་ཤུདྡྷཿསརྦ་དྷརྨཱཿཡོ་ག་ཤུདྡྷོ྅ཧཾ། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ། ཞེས་པས་གསོལ་བཏབ་དབང་ལྷས་བདུད་རྩི་ཡིས། བཀང་བའི་བུམ་པ་ཕྱག་ཏུ་ཐོགས་ནས་ནི། ཇི་ལྟར་བལྟམས་པ་ཙམ་གྱིས་ནི། །ལྷ་རྣམས་ཀྱིས་ནི་ཁྲུས་གསོལ་ལྟར། །ལྷ་ཡི་ཆུ་ནི་དག་པ་ཡིས། །དེ་བཞིན་བདག་གིས་སྐུ་ཁྲུས་གསོལ། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། ཞེས་གསུངས་དབང་བསྐུར་སྐུ་གང་དྲི་མ་དག །བདེ་བ་ཆེན་པོའི་རང་བཞིན་མཆོག་གྱུར་ནས། །དབང་ལྷ་རང་ཐིམ་ཆུ་ལྷག་གྱེན་འཁྱིལ་བས། །གཙོ་ལ་མི་བསྐྱོད་ཡུམ་ལ་རྣམ་སྣང་དང༌། །མཁའ་འགྲོ་མ་བཞིར་རིན་འབྱུང་དབུ་བརྒྱན་གྱུར། །ཨོཾ་ཤྲཱི་ཧེ་རུ་ཀ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། ཤཔདའི་བར་སྦྱར་ཞིང༌། ཨོཾ་བཛྲ་ཝཱི་ཎི་སོགས་རིག་མ་བཅུ་དྲུག་དང༌། སོ་སོའི་སྔགས་མཐར་ཨོཾ་ཨཱཿཧཱུྂ་བཏགས་པ་དང༌། ཨོཾ་ཨཱཿཧཱུྂ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་མཆོད། རྐང་པ་བརྒྱད་པ་གཉིས་ཀྱིས་བསྟོད། རང་ཉིད་ཧེ་རུ་ཀར་གསལ་བའི༑ ༑ཁོང་པ་རྩ་གསུམ་འཁོར་ལོ་བཞི། །སྤྱི་བོར་ཧཾ་དང་མགྲིན་པར་ཨོཾ། །དཀར་ཞིང་སྙིང་གར་ཧཱུྂ་སྔོན་པོ། །ལྟེ་བར་ཨཱཿདམར་དེ་ཉིད་ལས། །ཡེ་ཤེས་མེ་འབར་འཁོར་ལོ་གསུམ། །སོ་སོར་གནས་པའི་ཡི་གེ་རྣམས། །བསྲེགས་ཤིང་ཧཾ་ལས་དཀར་ཆ་བབ། །ཡི་གེ་སླར་གསོས་བདེ་དྲོད་འབར། །ཞེས་བསམ་ཞིང་དར་ཅིག་རླུང་ཁ་སྦྱོར་བཟུང༌། ཐུགས་ཀའི་ཧཱུྂ་ལས་སྔགས་ཐོན་པ། །རྡོ་རྗེའི་ལམ་ལས་ཡུམ་གྱི་ནི། །པདྨར་ཞུགས་ཏེ་དབུ་མར་བརྒྱུད། །ཡུམ་ཞལ་ནས་ཐོན་རང་ཉིད་ཀྱི། །ཁར་ཞུགས་ས་བོན་ལ་ཐིམ་པས། །དེ་ལྟར་རྒྱུན་མི་འཆད་འཁོར་བསམ། །ཨོཾ་ཤྲཱི་བཛྲ་ཧེ་ཧེ་རུ་རུ་ཀཾ་ཧུཾ་ཧཱུྂ་ཕཊ྄།

ཌཱ་ཀི་ནཱི་ཛཱ་ལ་སམྦ་ར་སྭཱ་ཧཱ། ཨོཾ་ཧྲཱིཿཧ་ཧ་ཧུཾ་ཧཱུྂ་ཕཊ྄། ཨོཾ་བཛྲ་བཻ་རོ་ཙ་ནཱི་ཡེ་ཧུཾ་ཧཱུྂ་ཕཊ྄། ཨོཾ་སརྦ་བུདྡྷ་ཌཱ་ཀི་ནཱི་ཡེ་བཛྲ་ཝརྞ་ནཱི་ཡེ་ཧུཾ་ཧཱུྂ་ཕཊ྄༑ ཅེས་ཅི་ནུས་བཟླས་ཤིང༌། འཁོར་གྱི་སྔགས་བཟླ་བའི་ཚེ། སོ་སོའི་ཐུགས་ཀའི་ཧཱུྂ་གི་མཐར། །སྔགས་ཀྱིས་བསྐོར་བའི་འོད་རྣམས་ལས། སླར་སྤྲོས་འགྲོ་བའི་དོན་བྱས་པས། །སླར་ཡང་ཧཱུྂ་ལ་ཐིམ་པར་བསམ། །ཨོཾ་ཌཱ་ཀི་ནཱི་ཡེ་ཧུཾ་ཧཱུྂ་ཕཊ྄། ཨོཾ་ལཱ་མེ་ཧུཾ་ཧཱུྂ་ཕཊ྄། ཨོཾ་ཁཎྜ་རོ་ཧེ་ཧུཾ་ཧཱུྂ་ཕཊ྄། ཨོཾ་རཱུ་པི་ཎཱི་ཡེ་ཧུཾ་ཧཱུྂ་ཕཊ྄། ཅེས་བཟླའོ། །བསྡུ་རིམ་བྱ་བ་ནི། རང་གི་ཐུགས་ཀའི་ཧཱུྂ་འོད་ཀྱིས། །སྲུང་འཁོར་དུར་ཁྲོད་དང་བཅས་བསྡུས། །གཞལ་ཡས་ལ་ཐིམ་དེ་ཉིད་ཀྱང༌། །མཁའ་འགྲོ་བཞི་དང་དེ་ཡུམ་ལ། །ཡུམ་ཡབ་ཡབ་ཀྱང་ཐུགས་ཀའི་ཧཱུྂ། །ཧཱུྂ་ཉིད་ཞབས་ཀྱུ་ཁོག་པ་མགོ། །ཟླ་ཚེས་ནཱ་དའི་བར་དུ་བསྡུ། །ནཱ་དའང་དམིགས་མེད་འོད་གསལ་ངང༌། །མཉམ་ཡངས་ངང་དུ་ལ་བཟླའོ། །གསུམ་པ་བླ་མ་བསྒོམ་པ་ནི། སླར་ཡང་རང་ཉིད་ཡི་དམ་ལྷར་གསལ་བའི། །སྙིང་ཁར་ཆུ་སྐྱེས་འདབ་བརྒྱད་བཞད་པའི་དབུས། །རྩ་བའི་བླ་མ་རྡོ་རྗེ་འཆང་གི་ཚུལ། །བཻ་ཌཱུརྻ་མདོག་རྡོར་དྲིལ་ཐུགས་ཀར་བསྣོལ། །མཚན་དཔེ་ཡོངས་རྫོགས་རིན་ཆེན་རུས་པས་བརྒྱན། །དར་གྱི་ཆུན་འཕྱང་རྡོ་རྗེ་སྐྱིལ་ཀྲུང་བཞུགས། །བརྒྱུད་པའི་བླ་མ་དམ་པས་ཡོངས་སུ་བསྐོར། །གཙོ་འཁོར་ཀུན་ཀྱང་ལོངས་སྤྱོད་རྫོགས་པའི་ཚུལ། །འོད་ཟེར་ཉི་མ་འབུམ་ལྟར་བརྗིད་ལྡན་བསམ། །དེ་ནས་མཆོད་པ་དང་བསྟོད་པ་ཅི་རིགས་བྱའོ། །བླ་མ་སྐུ་བཞིར་སྒྲུབ་པའི་སྐབས་འདིར་ཚིག་ཚོགས་ཆུང་བར་བསམས་ནས་སོ་སོར་མ་བཤད་ཀྱང༌། ངོ་བོ་རང་སེམས་རྩ་བའི་བླ་མ་ཡིན་པས་ངོ་བོ་ཉིད་དང་རྡོ་རྗེ་འཆང་གི་ཆ་ལུགས་སུ་བཤད་པས་སྤྲུལ་སྐུ་དང༌། དེ་ཉིད་ངེས་པ་ལྔ་དང་ལྡན་པས་ལོངས་སྐུ། ཐུགས་ཆོས་ཀྱི་སྐུ་ཡན་ལག་བདུན་ལྡན་དུ་བཞུགས་པས་སྐུ་བཞི་ཆིག་དྲིལ་དུ་བསྟན་པ་ཡིན་ནོ། །དེ་ནས་མོས་གུས་ཀྱི་གདུང་ཤུགས་དྲག་པོ་དང་བཅས་པའི་ངང་ནས།

ཨོཾ་ཨཱཿཧཱུྂ་གུ་རུ་ཤྲཱི་བཛྲ་དྷྲྀཀ་྄རཏྣ་ཤྲཱི་བིདྱཱ་དྷ་ར་དྷརྨ་ཀཱིརྟི་ཀརྨ་བི་ཛ་ཡ་སེ་ན་ཧཱུྂ་མ་མ་མ་ཧཱ་མུ་དྲ་སིདྡྷི་ཕ་ལ་ཧོཿ ཞེས་དར་དྲག་ལ་ཡུན་རིང་དུ་བཟླའོ། །མཐར། བརྒྱུད་པའི་ཚོགས་ཞིང་མ་ཧཱ་གུ་རུར་ཐིམ། །དེ་ཉིད་འོད་ཀྱི་གོང་བུར་གྱུར་པ་དང༌༑ ༑རང་སེམས་དབྱེར་མེད་མཉམ་པ་ཉིད་གྱུར་ནས། །ཁམས་གསུམ་ཡོངས་སྒྲོལ་རང་རིག་རྟོགས་པར་བསམ། །བཞི་པ་ཕྱག་རྒྱ་ཆེན་པོ་བསྒོམ་པ་ནི། རང་སེམས་གདོད་ནས་དག་པ་ལ། །བར་དུ་མ་རིག་རྟོག་པས་བསྒྲིབས། །འགྱུ་བ་བན་བུན་ན་བུན་འདྲ། །ཆམ་གྱིས་ཞི་བར་གནས་པའི་ཚེ། །རང་མདངས་འོད་གསལ་ཉིད་ཀྱང་མཐོང༌། །དེ་ལས་ལྷག་པར་མཐོང་བ་ན། །སེམས་ཉིད་སྤྲོས་པ་དང་བྲལ་བ། །རྣམ་མེད་རྣམ་པ་ཀུན་གྱི་མཆོག །རྒྱུ་མེད་རྒྱུ་ཡི་གཙོ་བོ་སྟེ། །དངོས་མེད་དངོས་པོ་ཀུན་ལྡན་པའི། །བདག་མེད་བདག་གི་ཆོས་སྐུར་གྲོལ༑ ༑གང་ཚེ་འགྱུ་བ་དེ་ཉིད་ཀྱང༌། །ངོ་བོ་སྟོང་ཞིང་རིག་མདངས་གསལ། །ཟུང་འཇུག་སྐུ་རུ་ཤར་གྲོལ་ཉིད། །དཔེ་དང་ཚིག་གིས་མ་བསླད་ཅིང༌། །ཐ་སྙད་ལྷད་ཀྱིས་མ་བཅོས་པའི། །རང་གཤིས་གཉུག་མ་རང་བབས་འདི། །བློ་ལས་འདས་པའི་ཆོས་སྐུ་ཡིན། །གང་གིས་སྟོང་པ་ཉིད་རྟོགས་ཚེ། །ཆོས་ཀུན་གཤིས་བབས་རང་ལུགས་ཀྱི། །རྟེན་འབྲེལ་ཉིད་དུ་འདིར་རྟོགས་པས༑ ༑སྟོང་ཉིད་རྒྱུ་འབྲས་ཁོ་ནར་ལྡང༌། །དེའི་ཚེ་དགག་བྱ་ཀུན་བྲལ་ཞིང༌། །བླང་བར་བྱ་བའང་གཞན་མེད་པས། །དགག་སྒྲུབ་བྲལ་བའི་ཚུལ་ཁྲིམས་མཆོག །ཕྱག་རྒྱ་ཆེ་དང་གནད་འདིར་གཅིག །ལྔ་པ་བསྔོ་བ་ནི། དེ་ལྟར་བདག་དང་འཁོར་འདས་འགྲོ་ཀུན་གྱིས། །བསགས་པའི་རྣམ་དཀར་དགེ་བ་ཇི་སྙེད་དང༌། །ཀུན་མཁྱེན་ཐོབ་བྱེད་བདེ་གཤེགས་སྙིང་པོ་སོགས། །དགེ་བའི་རྩ་བ་ཇི་སྙེད་བགྱིས་པ་དང༌། །བགྱིད་བསྩལ་བགྱི་འགྱུར་དགེ་ཚོགས་མཐའ་དག་ཀུན། །ཞིང་དང་བསམ་པ་དངོས་པོར་བཅས་པ་ཡི། །འཁོར་གསུམ་ཡོངས་སུ་དག་པའི་རྒྱུ་རྐྱེན་གྱིས།

རྫོགས་པའི་བྱང་ཆུབ་དམ་པར་བསྔོ་བགྱི་ན། །མཆོག་གསུམ་བླ་མ་ཡི་དམ་ཌཱ་ཀིའི་ཚོགས། །ཆོས་སྲུང་ཆོས་དབྱིངས་རྣམ་དག་བདེན་པ་དང༌། །རྒྱུ་འབྲས་བསླུ་བ་མེད་པའི་བྱིན་རླབས་ཀྱིས༑ ༑བདག་དང་མཁའ་མཉམ་འགྲོ་དྲུག་སེམས་ཅན་རྣམས། །རྡོ་རྗེ་འཆང་དབང་གོ་འཕང་ཐོབ་གྱུར་ཅིག །ཅེས་དང༌། བསྔོ་སྨོན་གཞན་ཡང་སྐབས་སྦྱར་བགྱིའོ། །སྨྲས་པ། རྡོ་རྗེ་རྒྱལ་དང་འཇིག་རྟེན་མགོན་པོ་སོགས༑ ༑རྒྱལ་བ་ཡབ་སྲས་ཀུན་གྱི་བཞེད་པའི་སྲོལ། །ཚིག་ཉུང་དོན་དྲིལ་གནད་ལ་མ་འཁྲུལ་བའི། །ལེགས་བཤད་བྱེད་པོ་བསྟན་པའི་རྒྱན་མིན་ནམ། །ཕྱག་རྒྱ་ཆེན་པོ་ལྔ་ལྡན་གྱི་ཁྲིད་དམིགས་འདོན་སྒོམ་ཟུང་དུ་འབྲེལ་བ་མདོར་བསྡུས་པ་བྱིན་རླབས་དཔལ་འབར་ཞེས་བྱ་བ་འདིའང༌། རང་རེའི་གྲ་འབངས་མངའ་རིས་བཀའ་བཅུ་པ་རིན་ཆེན་ལྷུན་གྲུབ་གཙོས་འགའ་ཞིག་གིས་བསྐུལ་བའི་ངོར། འབྲི་གུང་པ་རིག་འཛིན་ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་པའི་སྡེས། ས་སྦྲུལ་གྲོ་ཞུན་ཟླ་བའི་དཀར་ཆའི་རྫོགས་པ་གསུམ་པར་ཆུ་ཀླུང་ཆེན་པོ་ནཱ་གརྫུ་ནའི་སྒྲ་འབྱིན་པའི་ངོགས། གཙུག་ལག་ལུགས་གཉིས་ཀྱི་སྒོ་འཕར་ཅིག་ཅར་དུ་འབྱེད་པ་དཔལ་འབྲི་གུང་གི་གདན་ས་ཆེན་པོར་བྲིས་པ་དགེ་བར་གྱུར་ཅིག། །།སརྦ་མངྒ་ལཾ།།