༄༅། །དངུལ་གྱི་གཏེར་ཁ་བརྟག་པ་སོགས་ལུང་བསྟན་གྱི་སྐོར་བཞུགས་སོ།།

རྡོ་ཁ་ཁ་གཉིས་ཀྱི་དངུལ་རྡོ་སོ་སོར་བསྐྱལ་བྱུང་ཡང་བརྟག་པ་ཕྱོགས་གཅིག་ཏུ་བྱས་ཆོག་པ་འདུག་པ་ནི། དེ་ཡི་དོན་ཉབ་ཉོབ་མང་བར་འདུག་ཀྱང་མདོར་བསྡུས་ནས་ཚིགས་སུ་བཅད་པ་ནི། དངུལ་ལུང་རྡོ་ཁའི་རིན་ཆེན་གཏེར། །དུས་དེང་སང་བཟང་བཟང་འདྲ་མོད་ཀྱང༌། །ལར་འགག་པའི་རྒྱུ་མཚན་མང་དུ་གདའ། །ས་འདིར་ནས་གཞལ་བའི་ནུབ་ཀྱི་ཕྱོགས། །དགོན་ཁྲ་མོ་གཅིག་ནས་འོངས་ཟེར་བའི། །འདྲེ་རྒྱལ་འགོང་ཞིག་ཀྱང་སླེབས་ཟིན་པ། །ད་ཞག་གྲངས་བཅུ་ཙམ་མ་སོང་བར། །ཁོང་བནྡེའི་རྗེས་ལ་འོང་བ་འདྲ། །དེ་ཡིན་མིན་ཀུན་གྱི་ཐུགས་ལ་གསལ། །ཁོང་འགྲོ་འདོད་མི་གདའ་སྡོད་འདོད་གདའ། །ཡང་དམ་ཉམས་ཚོགས་པའི་དེད་དཔོན་ཞིག །མི་ཤ་ཙ་སྔོ་ལ་ལུས་སྦོམ་ཞིང༌། །ཚིག་སྣ་ཚོགས་ཡོད་པ་ཆོ་ལེ་སྨྲ། །དེའི་དངུལ་རྡོ་དགག་པ་མ་ཤེས་སམ། །དངུལ་འགག་པ་མ་ཚད་དམྱལ་བར་འཁྲིད། །དེ་སྤངས་ཐབས་ཡོད་ན་དགའ་བ་ལ། །དུས་ངན་པའི་སེམས་ཅན་ལས་རེ་ངན༑ ༑སྐྱབས་དཀོན་མཆོག་གསུམ་གྱི་ཐུགས་རྗེས་གཟིགས། །ས་སྤོ་བོ་ལུང་གི་གཞི་བདག་ཚོ། །ལུས་ཁྲབ་དཀར་ཞ་ཉེས་བྱས་པ་དེ། །འཕྲལ་ལེགས་ལེགས་འདྲ་ཡང་ཅི་འདྲའམ། །དགྲར་རྒྱལ་འགོང་ལངས་ན་ཉམས་རེ་མཚར། །གྱོད་རང་གི་ཉོས་པའི་དངུལ་དཀར་དེ། །ཡུན་རིང་ན་ལྕགས་ཀྱི་གོང་བུར་འགྲོ། །དེ་འགྲོའམ་མི་འགྲོ་ཤེས་ནས་འོང༌། །ས་གཡུ་སྒོང་ལུང་པའི་ལྷ་བཙན་ཚོ། །རྒྱུ་དངུལ་ལས་བྱས་པའི་ཤ་གདན་ཁྱེར། །དུས་དེང་སང་རི་ཀླུང་ཀུན་ལ་རྒྱུག །དེ་བཞག་ན་དེང་སང་ཆོག་ཆོག་འདྲ། །ཡུན་རིང་ན་འགྱོད་པ་ཞིག་མི་འོང་ངམ། །ས་དངུལ་ལུང་མདོ་པའི་གཞི་བདག་ཚོ། །ཁབ་རྩེ་ལྔ་ཁྱེར་ནས་ཀུན་ཏུ་རྒྱུག །དེས་ཅི་བྱེད་དྲིས་པས་ཚེམ་བུ་བྱེད། །ཨ་མཚར་བ་རྩེ་ལྔའི་ཚེམ་བུ་དེ། །སྔར་མ་གོ་འོན་ཀྱང་མི་མིན་པའི། །ཁྱོད་ལྷ་འདྲེའི་ཚེམ་བུར་སྲིད་དོ་སྙམ། །དེ་འདྲ་བའི་མཚར་མཚར་མང་པོ་ཞིག །མི་བདག་ལ་ཡོད་ཀྱང་རེ་ཞིག་འཐེན༑ ༑ད་དངུལ་ཁའི་རིམ་གྲོ་འདི་ལྟར་མཛོད། །ཡུམ་རྒྱས་འབྲིང་རྣམ་གསུམ་ཅི་མང་ཐོན། །ད་རྡོ་ཁའི་ལྷ་འདྲེ་མཆོད་པས་བརྔན། །ཡུལ་འདི་ཚོའི་ཡི་དྭགས་ལ་ཆུ་གཏོར་མཛོད༑ །༑དངུལ་གཅོད་པའི་དངུལ་ཁའི་རྒྱལ་འགོང་དེ། །འཕྲལ་རྩུབ་འགྱུར་ཆེ་ལ་གཏིང་རིང་བས། །དེ་ཡས་ཀྱིས་ལེགས་པར་བརྔན་བྱས་ནས།

།སྔར་འདུག་སའི་ས་དེར་སྐྱོལ་ལ་ཐོངས༑ ༑ཡོངས་དེ་ལྟར་བྱས་ན་རྡོ་ཁ་དེར། །དངུལ་ཅུང་ཟད་འབྱུང་ངམ་ཐེ་ཚོམ་མམ། །དེ་རྡོ་ཁ་གཉིས་ཀྱི་བརྟག་པ་མཛོད། །དགེའོ།། །། ༈ །ལྷ་དཀོན་མཆོག་གསུམ་ལ་ཕྱག་འཚལ་ནས། །མི་ཁོ་བོའི་སྦྱིན་བདག་དད་སྟོབས་ཅན། །ཁྱོད་ཚེ་རིང་རྒྱལ་པོས་སླར་དྲིས་པའི། །ཉམས་མཚར་བའི་སྐད་ཆ་འདི་འདྲ་བདོག །དབུས་ཉི་འོག་ནས་འཕང་པའི་མདའ་མོ་དེ། །ཤར་རྒྱ་ནག་ཡུལ་དུ་ཐལ་གྱིས་སོང༌། །མདའ་འཕང་དུས་ཉག་ཕྲན་སྨྱུག་ལ་བྱས། །མདའ་བབ་ཚེ་གོར་མའི་རྡོ་ལ་སོང༌། །ལྷ་རིགས་གསུམ་མགོན་པོ་བཞད་རེ་བྲོ༑ ༑སྨད་མདོ་ཁམས་སྒང་གི་ནགས་རིའི་དབུས། །ཤིང་ཚ་ལ་རྩུབ་པའི་ལྗོན་པ་དེ། །འཕྲལ་ལོ་འདབ་འབྲས་བུ་རྒྱས་འདུག་ཀྱང༌། །ཁྱོད་རྩ་བ་མེ་ཡིས་ཚིག་ནས་གདའ། །ཤིང་འགྱེལ་ནས་དུམ་བུར་འགྲོའམ་སྙམ། །ས་ཡོ་བ་དར་གསུམ་གཞི་བདག་ཚོ། །ཁྱོད་ལ་ལ་གློ་བའི་ཞྭ་མོ་གྱོན། །དེ་ཕུད་ན་དྲག་གམ་གྱོན་ན་དྲག །ཡང་ལ་ལ་ཕུབ་མའི་དགའ་སྟོན་འགྱེད། །དེ་སུ་ལ་བྱིན་ཡང་འདོད་འདོད་འདྲ། །ཡང་རི་རྒྱུད་བྲག་ལ་ཐུག་པའི་འགྲམ། །ཤིང་ལྗོན་པའི་ལོགས་ཀྱི་བྱ་ཚང་དེ། །སྦྲུལ་ཁྲ་བོས་གཏོར་ཉན་མི་འདུག་གམ། །ཟོན་ཐུགས་ཙག་མཛད་ན་ཨེ་དྲག་གམ༑ ༑འོག་རྒྱ་མཚོ་ཁོལ་བའི་རླངས་པ་དེ། །དེང་ནམ་མཁའི་མཐོངས་སུ་ཡང་ཡང་སོང༌། །དེ་སྨིན་པ་ཆུ་འཛིན་ཕུང་པོ་འཁྲིགས། །ཡོངས་དེ་ལས་ཆར་ཞིག་འབབ་འབབ་འདྲ། །དེ་ཆུ་ཁྲག་རྣག་ཏུ་འབབ་མི་འབབ། །ལྷ་ཀོང་བཙུན་དེ་མོས་བསམ་མནོ་ཐོངས། །ཀོང་བཙུན་དེ་མོའི་ཆང་མགྲོན་དེ། །སྡེ་མི་མང་ལ་བྱེད་དམ་མི་བྱེད་ལྟོས། །ས་མདོ་ཁམས་ལུང་གི་ལྷ་མི་ཚོ༑ ༑དབྱིངས་ནམ་མཁའི་མཐོངས་སུ་འབྲུག་སྒྲ་སྒྲོག །ཆུ་འཛིན་གྱི་ཕུང་པོ་ལང་ལོང་འཁྲིགས། །འབྲུག་སྐད་དེ་རྒྱ་ནག་རྒྱལ་པོས་ཚོར། །གློག་དམར་དེ་རྒྱ་གར་རྒྱལ་པོས་མཐོང༌། །དེ་ཆར་དུ་འབབ་བམ་སེར་བ་འབབ། །རླུང་བསིལ་བུ་ཞིག་གི་ལས་སུ་གདའ། །ས་གཡུ་སྒང་ལུང་པའི་ལྷ་འདྲེ་ཚོ།

།རྡོ་དངུལ་དཀར་གྱི་ལས་འདི་བཟང་ལགས་ཀྱང༌། །རྡོ་ཁབ་ཏུ་བཞུ་བའི་ཁུ་བ་ལ། །ཞུན་ཁུ་དང་ཁྲག་ཁུ་ནོར་དོགས་ཆེ། །དེ་ནོར་ན་ཁྱོད་ཅག་ཅི་དྲག་ཨང༌། །རྡོ་ཞུ་ན་ཁྲག་ཏུ་འབབ་སྲིད་ཀྱང༌། །དེ་དངུལ་དུ་བསྒྱུར་བའི་ཐབས་རྩོལ་ཞིག །ཡོད་སྲིད་ཀྱང་ཀུན་གྱིས་ཤེས་པར་དཀའ། །དགོན་ཁྲ་མོར་སྦས་པའི་སོལ་དོང་དེ། །དུས་དེང་སང་འདོན་འདོད་འདྲ་ལ་སྦེད། །དེ་ཐོན་ན་རང་གཞན་ཀུན་ལ་གནོད། །འདྲེ་རྒྱལ་འགོང་བཤོས་པའི་ཕྲུ་གུ་ལ། །བྱ་ཁྭ་ཏ་མང་པོ་བྱུང་བ་དེ། །དུས་དེང་སང་ཨག་སྒྲས་སྟོང་ཁམས་ཁྱབ། །དེ་གཤོག་དྲུག་རྒྱས་ན་ཉམས་རེ་མཚར། །ས་རུང་སྒོ་ཟེར་བའི་རི་བྲག་པོ། །གོས་ཕྱེད་ཕྱེད་གྱོན་ལ་ཕྱེད་ཕྱེད་ཕུད། །དེ་གྱོན་ཕུད་ད་དུང་ཚོད་མ་ཐིག །གོས་གྱོན་ན་དབྱར་དུས་ཚད་པ་ཚ། །གོས་ཕུད་ན་དགུན་ཀ་གྲང་གིས་དོགས། །དེ་ཐེ་ཚོམ་གྱི་ངང་ལ་སྐལ་བ་འཇིགས། །ལྷ་ཤཱཀྱ་ཐུབ་པའི་རྗེས་འཇུག་ཚོ། །ཆོས་ཚུལ་བཞིན་བྱས་ན་ཉེས་དམིགས་ཆུང༌། །ཡོངས་དམྱལ་ཁམས་ཀྱི་ཟངས་གཞུང་དམར་པོ་དེ། །མེ་ཚ་མོར་འདུག་པ་མ་གཟིགས་སམ། །དེར་འགྱོད་ཀྱང་ཅུང་ཟད་ཕྱིས་པ་འདྲ། །དེ་གཞན་སྐྱོན་མིན་མོད་རང་སྐྱོན་ཡིན། །སླར་འགྱོད་ན་རང་བྱས་ཟས་སུ་ཟོ། །ལར་འཇིག་རྟེན་སྲིད་པའི་འདམ་གྱི་དབུས། །མི་ལ་ལ་མཚར་ལ་འགའ་ཙམ་སྡུག །དེ་རེས་མོས་ལགས་པ་མཁྱེན་ལགས་སམ། །བྲག་ཟངས་ཐང་དམར་པོའི་རྩེ་མོ་ནས། །སླར་སྤྲིན་དམར་འཁྲིགས་པའི་རྡུལ་ཞིག་ལྡང༌། །སྤྲིན་སྣེ་མོ་དར་རྩེ་མདོ་རུ་ཐལ། །ལྷ་གནམ་ལྷ་བྱང་ཆུབ་བཞད་རེ་བྲོ། །དབུས་ཟངས་ཐང་རྒྱལ་པོའི་ཤེལ་མིག་གིས། །ཁམས་ལྷ་མོ་རྩེ་ཡི་མཆེད་བརྒྱད་པོ། །གྲོགས་བག་མར་བླངས་པའི་དགའ་སྟོན་དེ། །མཚོན་རྣོ་ངར་ལྡན་པ་མང་པོས་བྱས༑ ༑ལར་ཁྲག་རུ་བྱུག་པ་མ་མཐོང་ངམ། །ས་དར་རྩེ་མདོ་པའི་ལྷ་འདྲེ་ཚོ། །སེམས་གདུག་རྩུབ་བཞག་ནས་ཕན་སེམས་བསྐྱེད། །གངས་ནམ་མཁའི་མཐོངས་སུ་སྙེགས་འདྲ་དེ། །སང་ཆབ་ཏུ་འགྲོ་འདུག་མི་ཤེས་སམ། །ས་མདོ་གསུམ་འདུས་པའི་ཚོང་དུས་དེར། །དུས་དེང་སང་མཁོ་དགུ་འཛོམས་འདུག་ཀྱང༌། །བྲན་ཁྲ་མོས་བྱིན་པའི་ཁྲག་ཚོད་དེ། །ཁྱེད་ཀུན་གྱི་ཁོག་པར་སོང་འདུག་གི། །དེ་སྐྱུག་པར་བྱས་ཀྱང་ཐོན་པར་དཀའ། །སྨན་མཛེས་མའི་བཟའ་བཏུང་ཞིམ་པོ་དེ། །དུག་ཧ་ལས་སྦགས་འདུག་ཡི་རེ་མུག

།དེ་ཤེས་ན་ད་ལྟ་འཇོག་ཚོད་ཙམ། །ཡུན་རིང་ན་ནད་ཀྱང་འགྲམ་གྱི་དོགས། །ས་འདོད་དགུ་འཛོམས་པའི་བོད་འབངས་རྣམས། །དུས་དེང་སང་ལོངས་སྤྱོད་ཁྲག་ལ་བྱེད། །དེ་རེས་མོས་ཤིག་འཁོར་ན་གང་དུ་འོང༌། །ལྷ་ཤེལ་གིང་དཀར་པོའི་བེར་ཐུལ་གྱིས། །མཐོ་ནམ་མཁའ་ཁེབས་ཀྱང་ལ་ལ་མཐོང༌། །དེ་གྱོན་ཕུད་བྱེད་དམ་མི་བྱེད་ལ། །དེ་དེང་སང་ཐེ་ཚོམ་ངང་དུ་གདའ། །དབུས་གཙང་གི་ཤ་ཕོ་རུ་བཅུ་ལ། །མདོ་ཁམས་ཀྱི་འབྲོང་གཡག་བེ་སེར་བྱུང༌། །སླར་ཁྱི་ཕག་ཏུ་འགྲོ་འདུག་ཉམས་རེ་མཚར། །ས་སྟོད་དུ་ཤར་བའི་ཁྲི་གདུགས་འདི། །དྲོ་འཇམ་ཉི་མ་ཞིག་རེ་ན་ཡང༌། །ཕན་མེད་ཀྱི་ཉི་མ་ནག་ཆེན་འདྲ༑ ༑འདི་སྐྱོ་ན་ཉག་ཕྲན་གྲོགས་པོ་མཁོ། །རྒྱུ་གཡུ་ལས་གྲུབ་པའི་ལྕགས་སྒྲོག་དང༌། །གསེར་གར་བླུགས་ཀྱི་བུམ་པ་ལེགས་པོ་འདུག །དེ་ལེགས་ལེགས་འདྲ་ཡང་ཨེ་རྟག་གམ། །རྒྱུ་དངུལ་ལས་བྱས་པའི་མེ་ལོང་དེ། །བཞིན་གསལ་པོར་མཐོང་འདུག་བལྟས་དྲགས་ན། །དེ་དུམ་བུར་ཆག་པ་མ་ངེས་སམ། །དུས་དེང་སང་བྱུ་རུའི་ཐོར་ཅོག་ལ༑ ༑ཚེ་ནམ་ཞིག་གསེར་གྱི་ཐོད་ལྡན་འབྱུང༌། །དེ་བྱུང་ན་ལེགས་སྙམ་མི་སེམས་ཀྱང༌། །མི་ཁོ་བོ་འདོད་པའི་བྲོ་ཞིག་བརྡུང༌། །ལྷ་གཉན་ཆེན་ཐང་ལྷའི་སོལ་ཁུར་དེ། །ཁམས་སྟོང་ཚལ་སྒང་དུ་ཕོས་ནས་ཐལ། །དེ་མགར་བས་ཐོབ་ན་དགའ་མོད་ཀྱང༌། །མགྲོན་ལམ་ཞུག་རྣམས་ལ་བྱེད་རྒྱུ་ཆུང༌། །ས་འདི་ནས་གཞལ་བའི་ནུབ་ཕྱོགས་དེར། །རྒྱུ་སྐར་གྱི་འོད་ལམ་ཐལ་བས་བྱས། །བྱ་བྱིའུ་ལྟར་ཉལ་བའི་གཤོག་དྲུག་གིས། །ཕྱོགས་མུ་མེད་ཁྱབ་འདུག་མ་མཐོང་ངམ། །ས་རྒྱ་བོད་ཀྱི་ཁྲ་མོ་མཛེས་མ་དེ། །མཛེས་ཚུལ་གྱི་སྤྱོད་པ་བཟང་པོར་སྣང༌། །སླར་བཟང་ཡུན་རིང་ན་དགའ་བ་ལ། །རྒྱུ་ཤིང་ལས་བྱས་པའི་སིལ་སྙན་དེ། །སྐད་ལ་ལས་ཚོར་ལ་འགས་མི་ཚོར། །དེ་ཚོར་ན་དགའ་འམ་ཅི་ཞིག་བགྱིད། །ཤར་ཕྱོགས་ནམ་མཁའི་སྤྲིན་ལམ་དཀར་པོ་དེ༑ ༑ལྷོ་བྱང་རླུང་གི་རྒྱུ་བས་མ་བཀག་ན། །ནུབ་རླུང་བྲག་རིའི་ངོས་ལ་གཞོལ་ལེ་འདྲ། །གནོད་སྦྱིན་ཐུགས་ཀྱིས་འོད་སྟོང་དྲངས་པ་འདི། །རང་རང་བློ་ལ་ཕན་ནམ་མི་ཕན་ལྟོས། །ཀོང་བཙུན་དེ་མོའི་བྲོ་ར་དེར། །དུང་ཐོད་ཅན་གྱིས་བྲོ་དཔོན་བྱེད། །བྲོ་གླུ་མདོ་ཁམས་སྒང་ནས་ལེན། །བྲོ་སྟོན་དར་རྩེ་མདོ་རུ་བྱེད། །ལྟད་མོ་དབུས་གཙང་ལུང་པས་ལྟ། །དེ་ཙམ་སྐད་ཆའི་གནས་ཚུལ་མཛོད། །ལོ་མང་པོ་ཞིག་གི་གནས་ཚུལ་ཡོད། །ལྕགས་བྱ་ཕན་གྱི་སྐད་ཆ་འདི། །དོན་རིམ་གྱིས་སྨིན་ཚེ་སེར་གྱིས་གནོན། །འདི་ཨེ་བདེན་གཞོན་རིམ་ཚེ་རིང་ན། །དོན་ཐམས་ཅད་གསེར་གྱིས་ཁྱབ་ནས་འོང༌། །དེ་གནས་པོའི་སྐུ་ངོ་མི་བཅག་ཕྱིར། །ལྷ་ཤཱཀྱ་ཐུབ་པའི་འདུལ་ཁྲིམས་དེ། །དོན་ཉམས་མེད་སྲུང་བའི་དགེ་སློང་ཞིག

།མིང་སྨོས་ན་ཆོས་ཀྱི་གྲགས་པས་སྦྱར༑ ༑དགེ་བར་གྱུར་ཅིག །ཡང་སྣག་ཤོག་འཛོམས་པའི་ལག་དལ་འདི། །དུས་མ་འོངས་པ་ན་ཉམས་མཚར་རྒྱུ། །རྒྱུ་ལུང་པའི་དགོན་པ་ཁྲ་མོ་དེར། །དྲོ་འཇམ་གྱི་ཉི་མ་འཆར་དུས་མེད༑ ༑རྒྱུ་དངུལ་ལ་བྱས་པའི་སེར་གཟུགས་ཅན། །དུས་ནམ་ཞིག་སྐྱོ་གྲོགས་ཁྱི་ལ་རེ། །སྙིང་དུམ་བུར་འཐོར་བའི་ཨ་མ་ལ། །འདྲེ་བསེ་རག་གི་ཕྲུ་གུ་སྐྱེ་ལ་ཁད། །དེ་ཀུན་དགའ་གཞོན་ནུས་མ་མཐོང་ངམ། །གངས་དཀར་པོའི་ཕོ་བྲང་མཛེས་པ་དེ། །དུས་ནམ་ཞིག་འབྲོང་གཡག་འཁོར་བའི་གནས། །བྲག་བྱ་ཕོའི་རྒྱ་ཟོར་འདྲ་བའི་སྣེའི། །རྫོང་ཁྲ་མོའི་ནང་གི་སྐྱ་སེར་ཚོ། །ཐེ་ཚོམ་གྱི་ནམ་ལ་ལངས་དུས་མེད། །འབྲི་རྭ་མེད་ཀྱི་སྐྱུ་རའི་དབོན་པོ་ཚོ། །གཞུ་ཆང་བཟུང་ལ་སྦྱར་བའི་ཉག་ཕྲན་དེ། །རང་བསམ་བསམ་གྱི་མཐེབ་སྟོང་སྤྲད་ནས་གདའ། །མདའ་རྡེག་པ་འབེན་ལ་རྡེག་འདོད་ཀྱང༌། །བློ་གཉིས་འཛིན་ཀྱི་ངང་དུ་བརྡལ་བརྡལ་འདྲ། །ཡུན་རིང་ན་མཆོག་དཀར་ཁྱི་ལ་འགེལ། །ས་གཞི་མེད་ཀྱི་བན་སྡོམ་འཚོགས་པ་དེ། །དུས་ད་ལྟ་བྲོད་པའི་དགའ་བྲོ་རྡུང༌། །གུར་དཀར་མོའི་སྟེང་ན་འདྲེ་བྱ་བབ། །དེ་སྐན་སྒྲ་རྡེབ་ཅིང་མཆུ་སྡེར་བདར། །བྱང་ཕྱོགས་ནས་འོངས་པ་མ་ཡིན་ནམ། །དེ་རང་བྱས་ཡིན་མོད་སྐྱོ་བ་ལ། །ཡང་སྐྱོ་ན་ཤར་དུ་བྱ་ཞིག་སྐྱོལ། །དབུས་གཙང་གི་དགེ་འདུན་བཤེས་མཁས་ཚོ། །དུས་རེ་ཞིག་ཀ་ཁའི་སློབ་གཉེར་མཛད། །དེ་སྔོན་ནས་སྦྱང་ན་དགའ་བ་ལ། །དུས་དེང་སང་ཀ་ཁའི་སྐྱོ་བ་ལ། །ཡང་ཐུབ་བསྟན་བགྲེས་པོའི་ཞབས་འབྲིང་ཅན། །མི་པགས་ལས་བྱས་པའི་ཕད་བུ་དེ། །ནང་ཐལ་བས་བརྫངས་ཀྱང་གསེར་དུ་སོང༌། །སྨད་མདོ་ཁམས་སུ་སྤུངས་པའི་ཕུབ་མ་དེ། །དུས་དེང་སང་གངས་དཀར་རྩེ་རུ་རྒྱས། །དགོན་ཁམས་པའི་བྱ་ཚང་ལེགས་པོ་དེ། །དུས་དེང་སང་བྱ་ཕྲན་གྱིས་གང་ནས་གདའ། །བྱ་གཤོག་དྲུག་མཐའ་ནས་རྒྱས་པའི་ཚེ༑ ༑མཐོ་ནམ་འཕང་གཅོད་ན་ཨེ་མཚར་ཨང༌། །ཡུལ་མདོ་ཁམས་ཀྱི་བདེ་མོའི་ཐང་ཆེན་ལ། །བང་མགྱོགས་པ་མང་པོ་རྒྱུག་འདོད་བྱེད། །དེ་བརྒྱུག་ན་མགྱོགས་པའི་རྐང་རྩལ་ལས༑ ༑ལུས་རྐང་པ་ཞ་བ་དེ་མི་མགྱོགས་སམ། །ཚ་བ་སྒང་གི་ལྟད་མོ་ལ། །མིག་ཧྲིག་ཧྲིག་མང་པོས་ལྟད་མོ་བྱེད། །ཡང་བལྟས་ན་མཐོང་བའི་ངེས་པ་ཅི། །མིག་ལོང་བ་ཞིག་གིས་མཐོང་ནས་འོང༌། །སྐྱུ་རའི་དགེ་བཤེས་བཙུན་བཙུན་ཚོ། །ཐུག་སྡོར་དེ་གློ་བས་བྱས་པ་འདྲ། །འབྲི་བསེ་རུ་གུང་སྟོན་བོང་བུ་ཞོན། །གནས་བླ་གཡེལ་ཐང་ལ་རྒྱུག་པ་མཐོང༌། །དེ་བརྟག་ན་གཞུ་ལུང་ཕུ་མདའ་ཚོ། །དེར་མ་ཟད་དེ་ལ་གཏོགས་པ་ཀུན། །ཐུགས་དགྱེས་པར་མཛོད་ཅིག་དགོངས་ལགས་སམ། །རྗེ་འཇིག་རྟེན་གསུམ་གྱི་མགོན་པོ་ཁྱོད། །མཚོན་ངར་མའི་རྨ་ལ་བརྟག་དཔྱད་མཛོད། །མཚོན་ཕོག་པའི་ཁྲག་རུལ་ཁོང་དུ་འཁྱིལ། །རྨེ་ཁྲག་དེ་གསོལ་ན་ནད་ཀྱིས་འཆི། །ཁྱོད་མཛད་པ་དཀའ་ཡང་འདི་ཁོ་ན། །རྒྱུ་གསེར་གྱི་རྡོར་དྲིལ་ཆ་གཅིག་དེ། །འདྲེ་ཐེའུ་རང་གི་འུར་རྡོ་བྱས་པ་སྙམ། །དེ་ཁང་ཐོག་ཏུ་བབ་ན་སྐྱོན་མེད་ཀྱང༌། །ས་ཐལ་དོང་དུ་ལྷུང་ན་ཉེ་བ་འདྲ། །ལྷ་འཇིག་རྟེན་གསུམ་གྱི་མགོན་པོ་ཁྱོད། །མི་ཁོ་བོའི་ཞྭ་མོ་གསེར་ལ་བྱས། །མི་ལ་ལས་ཞྭ་མོ་སྒོམ་ཞུ་གྱོན། །དེ་ཁྱོད་ལ་ཕྱོགས་འཛིན་ཡོད་མི་སྙམ།

།དོན་དེས་ན་དེ་ཡང་ཁྱོད་ཀྱིས་ཤེས། །རྒྱུ་གོས་དར་ལ་བྱས་པའི་དགེ་བཤེས་ཚོ། །དུས་ད་ལྟ་འགྱོད་པའི་སྒང་དུ་གདའ། །མགོ་དྲིམ་དྲིམ་འདྲ་ཡང་འཁོར་ནས་གདའ། །འདི་མུས་ཀྱི་ལབ་ལོབ་མང་འདུག་ཀྱང༌། །རྒྱུ་ཤོག་བུ་འཛད་པས་རན་ཚོད་བཟུང༌། །མི་ཁོ་བོའི་གསར་དྲན་མིན་མོད་ཀྱི། །དོན་གཤིས་ལ་འདུག་པ་སྨྲས་པ་ཡིན། །དོན་དེ་དག་སྐྱུ་རའི་སྡོམ་བུ་བ། །ཟས་དཀོར་གྱིས་མྱོས་པས་འཆོལ་གཏམ་བྱས། །གཏམ་བདེན་ནོ་ལ་ལ་རྫུན་གཏམ་འདྲ། །གཏམ་རྫུན་རྫུན་ལ་ལ་བདེན་པ་འདྲ། །དེ་དེང་སང་ནི་འབྲི་ལུང་སྐྱོག་མོར་ཐལ། །ཤུ་བྷཾ།། །། ༈ གཡུ་རི་བ་དང་ཆུ་མདོ་འདུས་འཁྲུག་གི་བརྟག་པ་ལ། ལར་མདོ་ཁམས་ཀྱི་སེར་བ་མུ་ཁྲིད་དེ། །ཞིང་འབྲས་དྲུག་འཛོམས་འདོད་རེ་བ་ལ། །འབྲུག་འུར་སྒྲ་ཆེ་ལ་འབབ་དོན་མེད། །འབྲས་དྲུག་སད་ཀྱིས་ཁྱེར་བ་ལ། །སེར་བ་བབ་ཀྱང་དགོས་པ་ཆུང༌། །སྟག་ཁྲ་བོའི་མིག་ནས་ཁྲག་ཆུ་འབབ༑ ༑སྤང་མཐོན་པོའི་ཤ་བ་སྨུག་པོ་ཡི། །རྭ་བཅུ་རི་བོང་མགོ་ལ་བཞག །ལར་གཟུགས་ལས་རྭ་ཅོ་ཆེ་བ་དེ། །འཕྲལ་འཇིགས་འཇིགས་འདྲ་ཡང་ཉམས་རེ་མཚར། །རི་བོང་ཁུང་དུ་འཛུལ་དུས་རྭ་ཅོ་ཐར་བ་གཤིས་ཀྱི་དཀའ་མོར་གདའ་ལགས། སྐྱབས་དཀོན་མཆོག་གསུམ་ལ་ཕྱག་འཚལ་ལོ། །མི་བདག་ལ་སྤྱན་ལྔ་ལྡན་པ་ཡི། །ཆོས་ལྐོག་གྱུར་ཤེས་པའི་མངོན་ཤེས་དང༌༑ ༑ལྷ་བླ་མའི་ལུང་བསྟན་མི་བདོག་ཀྱང༌། །གཤིས་རང་བཞིན་ཤེས་པའི་གནས་ཚུལ་ཙམ། །ཁྱོད་བློ་གྲོས་རྒྱལ་པོ་ནན་ཆེས་པས། །ཚིག་གསོང་པོར་སྨྲས་འདི་དགོངས་བཞུགས་འཚལ༑ ༑ས་མདོ་ཁམས་སྟོད་ཀྱི་ཆོས་ར་ནང༌། །བན་སེར་པོའི་ཆོས་གོས་བྱ་ཁྱིས་ཟོས། །ཆོས་དཀར་པོ་ཟེར་ཡང་ནག་པོར་འགྲོ། །ལྷ་བླ་མའི་ཕྱག་རྗེས་མཚར་པོ་གདའ། །ཕར་སྲིབས་ཀྱི་གོར་མ་རྡོ་བ་ལ། །ས་གཙང་མར་བཅོས་པའི་ཟན་དྲོན་བྱུང༌། །དེ་ཨེ་གཅུན་མགུར་ལྷ་གཉན་ལ་དྲིས། །རྒན་སྐྱ་བོའི་ལག་ཏུ་བེར་ཀ་གཏད། །དེ་གནམ་དུ་འཕང་ན་སེར་བ་འབབ། །ས་མདོ་ཁམས་ཀྱི་འབྲས་དྲུག་འཇོམས་འདོད་ཟེར། །མི་སྐྱ་སེར་འགའ་ཡི་མགོ་བོ་ལ། །ཞྭ་ཁྲ་མོ་གྱོན་ནས་འོ་དོད་འབོད། །ཤར་མཛེས་མའི་ཁ་ནས་ཁྲག་ངན་སྐྱུག

།ཁྲག་ས་ལ་བོ་ཚེ་བྱ་ཁྱིས་ཟོས༑ ༑མདོ་ཁམས་ཀྱི་བྱ་རྒྱལ་རྒོད་པོ་ལ། །ནམ་ཞིག་ཕ་ཝང་མང་པོ་བྱུང༌། །ས་མདོ་ཤར་ལུང་པའི་ཁྲི་གདུགས་ཀྱིས། །དུས་ནམ་ཞིག་ཟླ་བ་གྲོགས་སུ་ཟོས། །ཁྱད་ཁྱི་ལ་བོར་བའི་སྙིང་མེད་པོ། །དུས་རིང་པོ་ཞིག་ནས་འགྱོད་པ་སྐྱེས། །དོན་མངར་བའི་རོ་ལ་དུག་ཆུ་འདྲེས། །ཕ་མ་མེད་པའི་བུ་མོ་ལ། །ཨ་ཕ་མེད་པའི་ཕྲུ་གུ་སྐྱེས། །རྒད་པོར་ལོངས་ནས་གཡག་ལ་ཞོན། །གཡག་རྒོད་ཁ་རླངས་མེ་བས་ཚ། །ས་མདོ་ཁམས་ལུང་པའི་ཕུ་ཆུ་དེ། །དུས་ནམ་ཞིག་རྒྱ་མཚོར་འདྲེའམ་སྙམ། །མཚོ་རླབས་དང་ལྡན་པའི་རྦ་ཀློང་གིས༑ ༑བྱ་ཁྭ་ཏ་མང་པོ་ཚང་ལ་སྙེགས། །རི་ཆེན་པོའི་མགོ་ནས་མེ་ཆེན་འབར། །འོག་དམའ་མོའི་རྒྱ་མཚོ་ཁད་ཀྱིས་སྐམ། །དེ་རང་བཞིན་བལྟས་ན་ཉམས་རེ་མཚར། །ཟ་མོ་རྩྭ་ལོའི་རྩ་བ་ལ༑ ༑རྩྭ་སེར་པོ་སྐྱེས་པའི་ལྟད་མོ་ལྟོས། །སྨྱུག་དྲང་པོར་བཏབ་པའི་ས་བོན་ལ། །འབྲས་གྲུང་མོར་སྐྱེས་ན་ཉམས་མཚར་བྱེད། །དོན་དེ་དག་གནས་ཚུལ་ཐོ་ཙམ་ཡིན། །མངྒ་ལཾ།། །། ༈ །སྐྱབས་དཀོན་མཆོག་གསུམ་ལ་ཕྱག་འཚལ་ལོ། །ས་མངའ་རིས་སྟོད་དུ་སྤུ་རིས་མང༌། །སྤུ་རིས་མི་གཅིག་རྟ་དང་གཡག །སྨྱུག་དྲང་པོར་སྐྱེས་པའི་མདའ་མོ་དང༌། །སུམ་ཁུགས་སུ་འཁྱོགས་པའི་གཞུ་མོ་གཉིས། །དྲང་འཁྱོགས་ལང་ཚོ་མི་གཅིག་ཀྱང༌། །མཉམ་པོར་སྡེབས་པ་ཆོས་ཉིད་ཡིན། །ཁོང་རྟ་གཡག་ལ་སྔར་འདྲིས་མེད་ན་ཡང༌། །དུས་དེང་སང་མི་མཛའ་བའི་དཔེ་རུ་བྱེད། །རྭ་ཅོ་ཅན་གྱི་རྡུང་ཁ་དང༌། །གྱི་ལིང་གི་འཕྲ་ཁ་གང་རྒྱལ་བར། །གངས་དཀར་རྩེ་རུ་རྒྱས་པ་ལ། །ཁྲི་གདུགས་ཉི་མའི་ཚ་གདུང་ལས། །སྐྱི་སེར་རླུང་པོ་མི་གཟན་ནམ༑ ༑ཉང་ཁམས་ལུང་པའི་ཚོང་འདུས་ན། །གྲེ་མོ་འདྲེ་གདུག་གི་པད་ཀོར་སྣང༌། །གླུ་སྙན་པོར་བླང་པ་ཆོ་ངེར་སོང༌། །བན་ཆོས་པའི་སྙན་ལ་སྐྱོན་མེད་ཀྱང༌། །དེ་སྟག་ཤར་དྲ་མའི་ཐུགས་ལ་གཟན། །མཁར་སྐྱིད་པོར་བཅོས་པའི་རེའུ་མིག་དེ། །མི་ཆེན་པོའི་རིགས་ཀྱི་དུར་ཁྲོད་ཡིན། །རུས་ཀ་ཁ་ཝ་ཟའི་སྐྱེ་བོ་རྣམས། །ཆོས་མི་རྟག་འདུས་བྱས་སྒོམ་མི་དགོས། །དེ་མངོན་སུམ་མཐོང་བའི་ལྟད་མོ་འབྱུང༌། །གངས་ཏི་སེའི་ལྷ་ཆེན་དཔལ་འབར་ལ། །ནུབ་སྟག་ཤར་མང་པོའི་མདའ་ཁ་ལས། །ཤར་བནྡེའི་ཕུར་འཆམ་ཚེ་ལ་གཟན། །དེ་བཟློག་ཐབས་གདའ་སྟེ་ཤེས་པར་དཀའ། །ཚེས་བཅོ་ལྔའི་ཟླ་བ་ཉ་གང་ལ། །ཤར་ཆུ་འཛིན་སྟུག་པོའི་སྒྲིབ་གཡོགས་དང༌། །ནུབ་སྒྲ་གཅན་ཁ་ཡི་རླངས་པ་ལས། །བྱང་བྲག་དམར་ལོགས་ཀྱི་འུག་པ་དེའི༑ ༑སྐད་གད་མོར་སྒྲོག་པ་ཡ་རེ་ཆ། །དགུང་ཁྲི་གདུགས་ནུབ་རིར་ཆས་ཉེ་ན། །སྤྲིན་མེད་ཀྱི་ཟླ་བ་འཆར་ལ་ཉེ། །དེ་མཚན་མོ་རྒྱུ་སྐར་གྱིས་བསྐོར་བའི་ཚེ། །མཐོ་ནམ་མཁའ་ནས་ཀྱང་རང་སྐད་སྒྲོག

།ས་ཐལ་སྐྱ་ཁད་ཀྱིས་ཡངས་པའི་ལྷོ། །གྲོང་མང་པོས་བསྐོར་བའི་དཀྱིལ་སྟོད་ན། །མཁར་དཀར་པོའི་ནང་གི་གཞོན་པ་དེའི། །གཡོས་དུག་དུ་བསྙལ་ལ་ལངས་སུ་ཆེ། །དེ་ཟོས་པའི་མི་རྣམས་མ་ཤི་བར། །བྱན་མོ་ཤི་བའི་རོ་ཞིག་འབྱུང༌། །ཟས་ཟོས་པས་གྲོད་པ་འགྲང་དུས་མེད། །བཟའ་མེད་ཀྱི་ལྟོག་པ་སྐྱུག་སྙམ་བྱེད། །དོན་དེ་ཚོ་བློ་གྲོས་ཅན་གྱིས་ཤེས། །མི་བདག་ལ་མངོན་ཤེས་མེད་ན་ཡང༌། །ཁྱེད་མངའ་བདག་ཀརྨ་ཕྲིན་ལས་ཀྱིས། །དོན་དྲིས་པས་ལྷ་དང་བླ་མ་ལ། །ཡིད་དད་པས་གསོལ་བཏབ་ལུང་བསྟན་བཞིན༑ ༑སླར་ཡི་གེར་བྲིས་པ་འདི་རྣམས་ཀྱང༌། །ཚིག་ནག་པོར་སྨྲས་པའི་དོན་གསལ་པོ། །ལོ་འགའ་ཞིག་ཁོངས་སུ་ཡིད་ཆེས་འབྱུང༌། །ཞེས་པ་འདི་ཡང་མངའ་རིས་རྒྱལ་སྲས་མངའ་བདག་ཀརྨ་ཕྲིན་ལས་ཀྱིས་དྲིས་པའི་ལན་འགའ་ཞིག་ལ། འབྲི་གུང་པ་ཆོས་ཀྱི་གྲགས་པས་མེ་གླང་ཟླ་བ་གཉིས་པའི་ཚེས་གཅིག་ལ་དཔལ་འབྲི་གུང་གི་གདན་ས་ཆེན་པོར་བྲིས་པའོ། །མངྒ་ལཾ།། །། ༈ ལྷ་དཀོན་མཆོག་གསུམ་ལ་ཕྱག་འཚལ་ནས༑ ༑གནས་སྨྱུག་མའི་ནགས་ཁྲོད་ཚང་ཚིང་ན། །ལྷ་གསལ་རིག་མངོན་ཤེས་ལྡན་པ་ན། །དབྱིངས་སྟོང་པའི་མཛེས་མས་འཁྱུད་འཁྱུད་ནས། །དོན་སྣ་ཚོགས་དྲིས་ལ་འདི་སྐད་ཅེས༑ ༑ཁོང་ཁྱོ་ཤུག་གསང་གཏམ་བདག་གིས་ཐོས། །དབུས་ཉི་འོག་ནས་འཕུར་བའི་འདབ་ཆགས་ཤིག །ཤར་ཁྲི་གདུགས་འོག་ཏུ་ཐལ་གྱིས་སོང༌། །དེ་འདབ་མ་མ་ཕོག་འཚམས་སྲིད་ནས༑ ༑ལོ་འགའ་ནས་འདབ་ཆགས་ཅི་འདྲ་འབྱུང༌། །ལྷ་རྭ་མགོ་རྭ་ཅོའི་བཅོས་པ་དེས། །ཇ་ཞིམ་དུ་འཐུང་བའི་ར་བཟི་ལ། །གནས་གངས་དཀར་ལྷ་མོ་བྲེད་ནས་སོང༌། །ཤར་ཚང་ཚིང་འཁྲིགས་པའི་ཡུལ་གྲུ་ནས། །སྐད་སྣ་ཚོགས་བསྒྱུར་བའི་གར་མཁན་མང༌། །གར་ལང་ལིང་རྩེད་ན་ལྟད་མོ་ཆེ། །དབུས་ཁྲི་གདུགས་ཉི་མའི་ཕོ་བྲང་ན། །ལྷ་བཙན་པོའི་གྲོས་ར་ཁྱི་ཡིས་གང༌༑ ༑ཁྱི་ཕྱོགས་བཅུར་ཟུག་ཀྱང་སུ་མི་འཇིགས། །ལྷོ་རྒྱ་སྟག་དོམ་དང་འཕར་སྤྱང་བཞི། །བྲག་སྟོང་པའི་ཕུག་པར་འཚོགས་འཚོགས་ནས། །ཤིང་འབྲས་བུ་ཅན་གྱི་དགའ་སྟོན་ལ། །དུས་ད་ལྟ་རྩེ་བའི་གར་ལ་རོལ། །བྲག་གནམ་ལྕགས་ཐོག་གིས་འཇིག་འཇིག་འདྲ། །ནུབ་སྣ་ཚོགས་སྤྱོད་པའི་ཡ་མ་བརླ། །བྱ་འདབ་མ་མང་པོའི་ཁ་དོག་ལ།

།ཚོན་མ་བྱུག་རང་གར་གྲུབ་པ་དེ༑ ༑དུས་མྱུར་དུ་མཐོང་བའི་མཚན་མ་ཡོད། །བྱང་འཇག་མའི་ཚལ་གྱི་རི་དྭགས་ལ། །ནད་ཁོང་ནས་འཁྲུགས་པའི་ཟུག་རྔུ་ཡི། །སྐད་སྣ་ཚོགས་སྒྲོག་ནས་ཕྱོགས་བཅུར་བྱེས། །དེ་རི་དྭགས་ཡོངས་ཀྱི་ཉམས་མཚར་གནས། །ས་དམར་ལ་ཡངས་པའི་དོ་ར་དེར། །ལས་མང་པོ་མཁན་གྱི་དོ་ར་བྱེད། །གཡས་པད་ཀོར་གར་སྟབས་དང་རེ་སྤྲོ། །ལྷ་སྣ་ཚོགས་ངུ་ཞིང་ཆོ་ངེ་སྒྲོག །བྲོ་ཤོན་ལ་བལྟས་པའི་ཆོ་ངེ་དང༌། །བྲང་རྡུང་གི་ས་གཞི་ཨེ་མ་གང༌། །རི་སེངྒེ་ཉལ་འདྲའི་རིན་ཆེན་རྒྱན། །བཟོ་སྣ་ཚོགས་བཅོས་པའི་རྩེད་འཇོ་ལ། །དོན་ཤ་ཁྲག་རུས་པའི་གན་མཛོད་བྱེད། །འདྲེ་ཤ་ཟ་ཡི་དྭགས་ནང་ནས་ལངས། །དེ་གཤེད་མའི་ཚོགས་ཀྱི་གཙོ་བོར་སྣང༌། །སྙིང་དམར་པོའི་རྩེ་མོ་མེ་ལྕེ་འབར། །མེ་སྟག་སྟེང་དང་ཤར་དུ་འགྲོ༑ ༑དེ་ཤིང་དང་རྩྭ་ལ་མེ་འབར་གྱི། །ས་རྡོ་རྣམས་ལ་མེ་དེ་མཆེད། །དེ་མཆེད་པའི་མེ་དེ་འབབ་ཆུར་སོང༌། །ཆུ་མཐུར་དུ་མ་བབ་གྱེན་ཏུ་འཕྱུར། །དེ་ཁོལ་བའི་ལྦུ་བ་དབུས་གཙང་དུ༑ ༑ཆད་ཆོད་དུ་སླེབ་ན་དང་རེ་སྤྲོ། །གནས་བཟང་དུ་རེ་བའི་སྐྱིད་ཞག་ལ། །མཚོན་འབར་བའི་གར་གྱིས་བསྣུན་བསྣུན་ནས། །སེམས་སྐྱིད་སྐྱིད་འདྲ་བར་བསད་པའི་དོན། །ལྷ་གནམ་ཐེལ་པེ་ཧར་བཞད་པ་འདི། །མི་ཀུན་གྱིས་མཐོང་ན་ཨེ་མ་མཚར། །ལུག་སྤྱང་ཀི་མི་མཐུན་ཚང་གཅིག་ཏུ། །སེམས་མ་འདྲེས་བཞིན་དུ་ཉལ་བའི་རྩར། །ནགས་རྒྱ་སྟག་ཁྲ་བོ་གསོད་སར་སླེབ༑ ༑དེ་མཐོང་ཡང་མ་མཐོང་རྫུ་བག་དེ། །དོན་ཤེས་ན་རང་མགོ་རང་སྐོར་ཡིན། །ལུས་པདྨ་འདྲ་བའི་གེ་སར་ན། །ཆུ་བསྐོལ་ཕྱིར་མེ་ལ་སྦུད་པ་ཕུ། །མེ་འབར་བས་ཆུ་ཁོལ་ལུད་པ་ན༑ ༑སླད་མེ་རང་གསོད་པ་ལྟད་མོ་ཆེ། །སྤང་ཁྲ་མོའི་ལྡེབས་ལ་ཤ་མོང་མང༌། །དེ་གྲོད་པ་ལྟོག་པའི་ཁ་ཟས་བྱེད། །ནང་འབུ་ཡིས་ཁེངས་ཀྱང་ཟ་བ་མཐོང༌། །ས་ཁད་ཀྱིས་མཐོ་བའི་རྩེ་མོ་ན༑ ༑མི་སྣ་ཚོགས་འདུས་པའི་བྱན་མོ་ཡིས། །ཟས་སྨན་དུ་བསྙལ་བའི་དུག་ཅན་དུ། །དུས་མི་འགྱང་ལང་ན་ཀུན་གྱིས་ཟ། །ཟས་དུག་དང་འདྲེས་པས་ལ་ལ་ཤི། །ལ་ལ་ན་ཡང་ལ་ལ་སྐྱུག

༑མི་དཀར་པོ་གསུམ་གྱིས་དེ་མ་ཟོས། །དེ་མ་ཟོས་བཞིན་དུ་སྐྱུག་ལོག་ནས། །དུས་དེང་སང་ཧག་སྒྲ་ཧོག་སྒྲ་སྒྲོག །མགོ་མདུང་ལས་རིང་བའི་སྨྱུང་སྨྱུང་དེ། །རླུང་ཆེ་ན་འཁྱག་པའི་ཉིན་གཅིག་སྣང༌། །རྒྱུ་གསེར་ལས་བྱས་པའི་ཐོང་བཤོལ་དེ། །རིན་ཐང་ཆེ་ཡང་ས་མི་ཕེད། །མི་ཕེད་བཞིན་དུ་རྨོ་བ་ཡིན། །མཐོང་མཁན་ཀླད་མེད་ཅིག་དེ་ན་གདའ། །གཅིག་མི་ཚད་གཉིས་དང་གསུམ་ནའང་འདུག །ཞིང་རྨོས་ཀྱང་ས་བོན་ཐལ་བ་འདེབས། །རྒྱུ་དེ་ལས་སྐྱེས་པའི་ལོ་འབྲས་ཞིག །དུས་སྐབས་སྦྱར་སྐྱེ་བ་སུ་ཞིག་མཐོང༌། །དེ་མཐོང་བའི་མི་ཚོ་ཨེ་སྐྱིད་ཨང༌། །གནས་གངས་དཀར་གངས་ཀྱི་ཡངས་གཤོང་ནས། །མི་ཁ་དོག་སྣ་ཚོགས་དམ་ཆོས་བྱེད། །ཆོས་མང་པོ་ཤེས་པའི་ཅ་ཅོ་དེ། །སང་ད་གཟོད་གཏམ་གྱིས་ས་གཞི་ཁེངས། །གནས་ཁྲ་ལ་མཛེས་པའི་སྣོད་དང་བཅུད། །དེར་ཞེན་རྟོག་པའི་ཞལ་དུ་འདེབས། །ཡ་ཆ་མོ་ཡིན་ཡང་ཐོག་ཏུ་འབབ། །ཀ་ལཱ་པར་གྲགས་པའི་ཡུལ་དང་གྲོང༌། །འཕྲལ་ལོངས་སྤྱོད་ཇ་ཆང་ཤ་ཟན་དང༌། །དུས་ལན་གཅིག་འབར་བའི་རྩེ་མོར་འཕྱོ། །དེར་ཤ་རུས་ཁྲག་གི་རི་དང་མཚོ། །ཁོང་གཤིན་རྗེས་ཟོས་ཀྱང་ཟད་པ་མེད། །ས་དགོས་དུག་ཚང་བའི་དོ་ར་ན༑ ༑དུག་ཁ་རུ་མ་ཟོས་ཁོང་དུ་སྦེད། །དེ་ལན་གཅིག་མ་ཞུ་ཁ་ནས་སྐྱུག །སླར་རང་སྐྱུག་རང་གིས་ཟ་ཞེས་ཐོས། །བྲག་མཐོན་པོའི་རྩེ་ན་སྤྲེའུ་ཉལ། །སྤྲེལ་རྩེད་འཇོ་འདོད་ཀྱང་ལུས་ཟུངས་ཟད༑ ༑ཟུངས་ནམ་སོས་འཁྲབ་སྙམ་སེམས་ལ་འཆང༌། །ལྷ་དཀར་པོ་ཞྭ་ཕྱིང་དཀར་པོ་གྱོན། །ལུས་ཞྭ་གོས་ཐམས་ཅད་དཀར་ན་ཡང༌། །འཕྲུ་ནག་པོ་འཛུགས་འདོད་ཁོང་དུ་བསམ། །དེ་ཉེ་རིང་ད་ལྟ་ཆ་མ་ཕྱེད། །རི་ཉལ་ནས་ལང་འདྲའི་གཡས་རོལ་ན། །བན་ཚོགས་པའི་ཆོས་སྟོན་ཐལ་བས་བྱས། །དེ་ཟོས་པས་འགྲང་ན་ཡ་མཚན་ཆེ། །ཁར་ཐལ་བ་ཟོས་པའི་ཟ་མ་དེ༑ ༑སླར་ཁྲག་ཏུ་འཁྲུ་བ་ཡ་རེ་ཆ། །ཆུ་དལ་གྱིས་འབབ་པའི་ངོགས་ཤེད་ན། །བྱ་རི་དྭགས་སྣ་ཚོགས་འདུ་ཞིང་འཚོགས། །དེ་རྩྭ་ཆུ་ཟ་བར་འདོད་སྙམ་ཡང༌། །ཕུགས་ཞེ་འདོད་སྤྱོད་དམ་སོ་སོ་ནས། །རིགས་མི་མཐུན་ཞིག་གི་སོ་སོར་གྱེས། །གཡག་གཅིག་ལས་གཞན་པའི་ཕྱུགས་མ་དེ། །རྩྭ་མ་ཟོས་འགྲངས་ནས་སྐྱུག་གདང་བྱེད། །དེ་སྐྱུག་པ་སྨན་ནམ་དུག་ཅི་འདྲ༑ ༑གཞན་ཕ་རོལ་རྐྱེན་ལ་ལྟོས་སོ་ཨང༌། །འདྲེ་སྣ་ཚོགས་འདུས་ནས་རྒྱན་པོ་འགྱེད། །ཤོ་དྲུག་གསུམ་བཅོ་བརྒྱད་ཡང་ཡང་སྒྲིལ། །དེ་དཀར་པོའི་རིགས་ཀྱིས་ཐོབ་ནས་སོང༌། །ཤོ་མ་ཐོབ་ས་མཐར་ཨེ་མ་འཁྱམ། །ནགས་སྲབ་མཐུག་རན་པའི་ཞོལ་འདབས་ན། །ཕོ་སྐྱེ་བོ་མང་པོ་འདུས་ཚོགས་བྱེད། །ཆང་མ་འཐུང་བཟི་ཞིང་འབོག་འབོག་ནས། །དུས་ད་ལྟ་ཉམས་རོད་མེད་དར་གཉིད། །དེ་སད་ནས་ཅི་བྱེད་ཀུན་གྱིས་ཤེས། །ཕོ་ཤེས་ལྡན་ཡོད་ན་འདི་ལ་སོམས། །ལར་མིག་གིས་མཐོང་བའི་འཇིགས་རྔམ་ལས། །གཏམ་རྣ་བས་ཐོས་པ་དོན་ཐག་ཉེ། །འབྲུག་ནམ་མཁར་འུར་སྒྲ་སྒྲོག་པ་བས། །ཆུ་འདྲིལ་ནས་འབབ་པ་རོལ་ལ་གཟན། །གནས་བཟང་པོ་ཞིག་གི་མཆོད་གྲལ་ན། །ལྷ་གཉན་པོའི་རྟེན་མཁར་ཐོག་གིས་བཤིག

།དེ་སླར་ལ་བཅོས་པས་ནམ་མཁར་བསྙེགས། །དེ་ཀུན་ལ་ཕན་གནོད་ངས་མ་ཤེས། །དམན་སེར་མོའི་ལྟོ་བའི་དྲི་ཟ་དེ། །དུས་སྐབས་སུ་བབ་ཚེ་སྐྱེ་བར་ངེས། །དེ་ཕོ་མོ་གང་ཡིན་ཅི་ཡང་རུང༌། །ཁོང་བཙས་མ་ཐག་ནས་ཨ་མ་ཟ། །ཨ་མ་ཟོས་པས་ཁ་གོམས་ནས། །སླར་རྒྱལ་ཁམས་ཟ་བར་ཐག་མི་རིང༌། །གཙང་རྒྱལ་ཁམས་ཀྱི་དོ་ར་སྨན་གྱིས་གང༌། །ནད་ཚ་གྲང་གི་གཉེན་པོ་བཟང་ལ་མང༌། །དེ་དུས་སུ་མ་བཏུས་བཏུ་རེ་རན། །དེ་བཏུས་ནས་སྨན་པའི་སྒྱེའུར་བཅུག །ནད་མ་བྱུང་ན་ཡང་སྨན་ཟར་མཐོང༌། །དབུས་ཉི་འོག་ཉི་མའི་ཟེར་དང་འགྲོགས། །དེ་ཉི་ཟླ་སྐར་མ་སྤྲིན་དང་རྡུལ། །སྒྲ་གཅན་དང་བཅས་པའི་རྣམ་གྲངས་མང༌། །གྲངས་མང་ལ་རགས་པ་ཇི་ལྟར་དགྱེས། །ཁུ་འཕང་དང་ཁ་ཆར་སེར་བ་སོགས། །ས་དོག་མོའི་གཞི་ལ་སུ་ཞིག་འབབ༑ ༑ས་ཁད་ཀྱིས་མཐོ་བའི་ཡུལ་ལྗོངས་ན། །སྨན་ཁྲ་མོས་སྲུང་བའི་པད་ཚལ་དེ། །མེ་ཏོག་ཆགས་པའི་སྦྲང་རྩི་རྣམས། །དེ་རྐང་དྲུག་གི་ཉེར་སྤྱད་མ་ལགས་སམ། །ཤིང་མཐོན་པོའི་རྩེ་མོར་རི་དྭགས་རྒྱུག །ཆུ་རྒྱ་མཚོའི་ནང་དུ་འདབ་ཆགས་འཕྱོ། །བྲག་སེ་མོའི་གསེབ་ཏུ་ཉ་མོ་རྒྱུ། །དེ་རང་རང་རིགས་མཐུན་གནས་མིན་ཡང༌། །སྔར་མ་མྱོང་ས་དེར་ཕྱིན་ཕྱིན་ནས། །ཉམས་མཚར་མཚར་འདྲ་ཡང་འདུས་བྱས་ཡིན། །མི་ནག་པོ་ཞྭ་ཐོད་དཀར་པོ་ཅན། །དུས་མི་འགྱང་ཐག་རིང་འགྲོ་བར་ཆས། །མགོར་ཐང་ཁུག་གྱོན་པའི་རང་མཐོང་ཅན། །མདུན་རྟག་བརྟན་ཐེར་ཟུག་ཉམས་རེ་དགའ། །རྒྱབ་མི་རྟག་འདུས་བྱས་སེམས་རེ་སྐྱོ། །དེ་དགའ་ཞིང་སྐྱོ་བ་གང་སྔ་ན། །གོས་དཀར་པོར་གྱོན་པ་ནག་པོར་སོང༌། །མཚོན་རལ་གྲི་ཕྱར་བ་འཇམ་ལ་མཉེན། །དེ་ད་ལྟ་གང་ཡིན་ཆ་མ་ཆོད། །ཆ་ཆོད་ན་ཅི་བྱེད་ཤེས་དང་འདྲ། །ས་རི་བྲག་སྐྱིད་པའི་གནས་མལ་ཡང༌། །མལ་བྱིན་ཟས་བྱས་པའི་བློ་བེར་འདྲ། །སྟག་འཛུམ་དྲུག་གི་དཔའ་རྩལ་མཇུག་མར་སྨིན། །སེང་གཡུ་རལ་རྒྱས་ཀྱང་སྡེར་བཞི་ཟད། །བྱ་ནམ་འཕང་སྙེག་པ་རྒྱ་ལ་ཚུད། །གནམ་མཐོ་སར་སྒོམ་པའི་སྒོམ་ཆེན་ལས། །ས་བཞི་མདོའི་སྒོམ་ཆེན་ཉམས་རྟོགས་མཐོ། །ལར་འདི་རིགས་ལ་ཟད་མཐའ་མི་མངོན་ཏེ། །དོན་ཅི་ཕྱིར་ཞེ་ན་འཁོར་འདས་ཀྱི། །སྲིད་མཐའ་ལ་ཟད་ཐུག་མེད་པ་དང༌། །རྣམ་འགྱུར་ལ་བགྲང་འདས་འགྱུར་ཞིང་མང༌། །ནང་སྣང་བའི་མེ་ལོང་གསལ་ལ་དྭངས། །དེའི་ནང་དུ་འཆར་ལ་འགོག་པ་མེད།

།འགག་མེད་ཀྱང་རན་ཚོད་བཟུང་ན་སྙམ། །དེ་སྙམ་ཡང་མ་བཞག་དབང་མེད་བྲིས། །འདིར་དོན་ཚན་གང་ལ་དགོས་དོན་གྱི། །ཚིག་གབ་ཅིང་སྦས་ཀྱང་གུད་དུ་གསལ། །དོན་འགའ་ཞིག་མྱུར་མགྱོགས་རྟ་ལ་ཞོན། །དོན་འགའ་འགའ་བར་མའི་འགྲོས་ཀྱིས་འོང༌། །ཡང་ལ་ལ་དལ་བུས་ནམ་ཞིག་སྟེ། །དེ་ཤིང་ཁམས་གཉིས་སྐྱེས་ཀྱིས་སྣ་དྲངས་ནས། །འདབ་ལྡན་བྱིན་ཟའི་མིང་ཅན་གྱིས། །མཇུག་སྡུད་བྱས་ནས་ཡོངས་སུ་རྫོགས། །ལར་ཐམས་ཅད་སྒྱུ་མའི་རང་བཞིན་ལ༑ ༑རྟག་ཐུབ་ཀྱི་གདེང་ཚད་སུ་ལ་ཡོད། །དོན་འོད་གསལ་སྟོང་ཉིད་མཐའ་དབུས་བྲལ། །གཉིས་འཛིན་གྱི་རྣམ་རྟོག་ཅི་ཞིག་བྱ། །དུས་སྙིགས་མ་ལྔ་བདོའི་རང་མཚང་དེ། །མདོག་སྨུག་པོའི་རང་མདོག་སྟོན་པ་ལ། །ཤེས་ལྡན་ཀུན་དུང་དུང་མ་བྱེད་པར། །ཆོས་དགེ་བའི་ཕྱོགས་ལ་གང་འབུང་མཛོད། །ཚུལ་འདི་སྐད་ལྷ་མོས་བསྐུལ་བའི་ངོར། །མིང་དབུར་སྨྱོན་ཞེས་བྱར་པད་འབྱུང་གིས། །བཏགས་པ་དེས་སྨྱོ་གཏམ་ཆོལ་པོར་སྨྲས།། །།མངྒ་ལཾ།། 