བདེ་གཤེགས་ཆོས་སྐུའི་མཆོད་རྟེན་བརྒྱད་ཀྱི་ཐིག་རྩ་བྱིན་རླབས་ཀྱི་འོད་ཕྲེང་ཞེས་བྱ་བ་བཞུགས་སོ།།

བདེ་གཤེགས་ཆོས་སྐུའི་མཆོད་རྟེན་བརྒྱད་ཀྱི་ཐིག་རྩ་བྱིན་རླབས་ཀྱི་འོད་ཕྲེང་ཞེས་བྱ་བ། བླ་མ་དང་མགོན་པོ་དཔལ་ཡེ་ཤེས་ཡོན་ཏན་བཟང་པོ་ལ་ཕྱག་འཚལ་ལོ། །གང་གིས་བཞི་བཅོམ་དྲུག་ལྡན་ཞིང༌། །མཚན་གཞིའི་མཐའ་ལས་འདས་ན་ཡང༌། །ཞིང་འདིར་སེམས་དཔའ་ཆེན་པོའི་ཚུལ། །འཛིན་མཛད་འཇམ་པའི་དཔལ་ལ་འདུད། །ཆོས་སྐུ་མཚན་མ་ཀུན་བྲལ་ཡང༌། །ལུས་ཅན་བསོད་ནམས་ཞིང་གི་ཕྱིར། །རྣམ་པ་བརྡ་རྟགས་མཆོད་སྡོང་བརྒྱད། །ཐིག་གི་དབྱེ་བ་བདག་གིས་བསྟན། །ས་གཞི་ངོས་འཇམ་སྟེང་དུ་ནི། །ཤར་ནུབ་ཐིག་གདབ་དབུས་མཚན་བྲི། །གཡས་གཡོན་མཚམ་པའི་མཚན་མ་གདབ། །དེ་སྟེང་གཡས་གཡོན་བྱ་རྗེས་བྱ། །རྒྱ་གྲམ་སྟེང་དུ་ལྷོ་བྱང་ཐིག །བཏབ་ལ་ཤར་ནུབ་ཚངས་ཐིག་གི། །མཚན་མ་དང་མཉམ་དེ་སྟེང་བྲི། །དེ་ལས་མཚམས་བཞིར་བྱ་རྗེས་བྱ། །དེ་སྟེང་ཟུར་ཐིག་བཞི་བཏབ་ལ། །མཆོད་རྟེན་རྒྱ་དཔངས་དང་མཉམ་པའི། །ཕྱེད་ཚད་ཤར་ནུབ་ཚངས་ཐིག་གི། །ལྟེ་བ་ནས་ནི་ཤར་ནུབ་རྩེར། །མཚན་མ་བཏབ་ལ་ཚད་དེ་ཡིས། །ཤར་ནུབ་མཚན་མའི་སྟེང་བཟུང་ལ། །ཟུར་ཐིག་སྟེང་དུ་མཚན་མ་བཏབ། །དེ་དག་ལོགས་བཞིར་སྦྲེལ་བྱས་ལ། །ལོགས་གསུམ་གཏུབ་ཅིང་རྒྱ་གྲམ་སྟེང༌། །རིམ་བཞིན་ཐིག་བཏབ་བཅུ་དྲུག་འབྱུང༌། །ཆ་ཆེན་ཡིན་ནོ་དེ་རེ་རེ། །བཞི་བཞིར་བགོས་པ་ཆ་ཕྲན་ཡིན། །མཆོད་རྟེན་དཔངས་ཚད་མས་ནས་རིམ། །ས་སྟེང་ཆ་གསུམ་ཐེམ་སྐས་གསུམ། །ཆ་རེ་སེང་ཁྲི་ཆ་དྲུག་ལ། །བ་གམ་གསུམ་གྱི་འོག་མ་གཉིས། །ཆ་རེ་གོང་མ་ཆ་གཉིས་པོ། །རྨང་དགེ་ཆ་གཅིག་བང་རིམ་བཞི། །ཉིས་ཚན་རེ་རེ་བུམ་གདན་གཅིག །བུམ་དཔངས་བཅུ་གཉིས་དང་སུམ་ཆ། །བྲེ་གདན་གཅིག་དང་བྲེ་ཡི་དཔངས། །གཅིག་དང་སུམ་གཉིས་གདུགས་འདེགས་གཅིག །ཆོས་འཁོར་བཅུ་གསུམ་ཆ་བཅུ་དྲུག །དེ་ཉིད་ཆ་མཉམ་བཅུ་གསུམ་བགོ། །དེ་དག་རེ་རེའང་བདུན་དབྱེ་བས། །གསུམ་ནི་འཁོར་ལོ་བཞི་ནི་གདུགས། །མདོ་གཟུངས་གཅིག་དང་གདུགས་གདུང་ཁེབས། །ཕྱེད་ཕྱེད་ཟླ་བ་གཅིག་ཉི་མར། །གཉིས་དང་ཏོག་ལ་གཅིག་ཡིན་ནོ༑ ༑ད་ནི་རྒྱ་ཚད་རྣམ་དབྱེ་བ། །ཚངས་ལས་གཡས་གཡོན་སོ་སོར་དབྱེ། །ས་སྟེགས་ཉེར་གཅིག་ཐེམ་སྐས་གསུམ། །བཅུ་དགུ་བཅུ་བདུན་བཅོ་ལྔའོ། །སེང་ཁྲི་བཅུ་གསུམ་བ་གམ་གསུམ༑ ༑བཅུ་བཞི་བཅོ་ལྔ་བཅུ་དྲུག་སྟེ། །རྨང་དགེ་ལ་ནི་ཕྱེད་བཅུ་དྲུག

།བང་རིམ་བཅུ་གཉིས་བཅུ་གཅིག་བཅུ། །དགུ་དང་བུམ་གདན་ཕྱེད་དགུ་ཉིད། །བུམ་པའི་རྩ་བ་ཆ་ཕྲན་བརྒྱད། ། དཔངས་ཀྱི་དགུ་པའི་ས་ནས་བཅུ། །སྟོད་ཞུམ་བརྒྱད་དང་བྲེ་གདན་ལ། །གཅིག་དང་གཅིག་གི་བཅུ་ཆས་དམན། །བྲེ་ལ་གཉིས་དང་བཞི་ཆ་དོར། །གདུགས་འདེགས་རྩ་བ་གཅིག་དང་སྟེང༌། །གཉིས་པོ་འཁོར་ལོ་དང་པོ་ལ། །ཕྱེད་དང་གསུམ་དང་གདུགས་ལ་གསུམ། །བཅུ་དྲུག་ཆ་སྟེང་འཁོར་ལོ་ཕྱེད། །གདུགས་ལ་གཅིག་གོ་འཁོར་ལོ་ནི། །དང་པོ་ནས་བཟུང་ཐ་མའི་བར། །ཐིག་གདབ་འཁོར་ལོ་རྣམས་ཀྱི་རྒྱ། །གདུགས་དང་པོ་ནས་ཐ་མའི་བར། །ཐིག་དྲང་གདུགས་རྣམས་ཕྱི་ཡི་རྒྱ། །ཐུགས་རྗེའི་མདོ་གཟུངས་རྩ་བ་ནི། །འཁོར་ལོ་བཅུ་གསུམ་པ་དང་མཉམ། །སྟེང་རྒྱ་ཅུང་ཟད་གཡེལ་བའི་དབྱིབས། །གདུགས་དང་གདུགས་ཁེབས་འཁོར་ལོ་ནི། །བདུན་པ་དྲུག་པ་དག་དང་མཉམ། །ཟ་ར་བརྩེགས་ཀྱི་རྒྱ་དང་དཔངས༑ ༑བྲེ་མཉམ་ཟླ་རྒྱ་གདུགས་ཀྱིས་བསྐོར། །ཉི་རྒྱ་གཅིག་ལ་ཏོག་ཕྱེད་དོ། །ཏོག་ནས་རྨང་དགེ་ལ་རེག་པའི། །སྲོག་ཤིང་རྩ་བ་ཆ་ཕྲན་གཉིས། །རྩེ་མོར་གཅིག་གོ་ས་སྟེགས་ནས། །ཆ་ཕྲན་བཞི་དོར་རྡོ་རིང་ནི། །ཆ་ཆེན་གཅིག་གི་རྒྱ་ཚད་ལ། །དཔངས་ནི་ཆ་ཆེན་བཞི་པའི་སྟེང༌། །འཕྲོག་བྱེད་ཁ་ཕྱིར་བལྟ་བ་ཡི། །མགྲིན་པ་ནས་བཏེག་མེ་ཏོག་ཕྲེང༌། །དྲིལ་བུ་གཡེལ་ཁ་འཕྱང་བ་ནི། །གདུགས་ཀྱི་འོག་ཏུ་དྲང་བར་བྱ། །ཁ་དོག་ཏོག་སེར་ཉི་མ་དམར། །ཟླ་བ་དང་ནི་གདུགས་ཁེབས་དཀར། །གདུགས་ནི་སྔོན་པོ་གདུགས་ཀྱི་ནང༌། །ཕྱོགས་བཞིར་རིགས་བཞིའི་མཚན་མ་བྲི། །ཟ་ར་བཙག་དམར་མདོ་གཟུངས་དང༌། །ཤེས་བཅུ་སེར་པོ་སྲོག་ཤིང་དམར། །བྲེ་ནས་རྨང་དགེའི་བར་དཀར་པོ། །རྨང་དགེ་སེར་པོ་བ་གམ་ཕྱིན། །ཀུན་ཀྱང་ལྗང་གུ་རྡོ་རིང་བཞི། །དཀར་སེར་དམར་ལྗང་དག་ཏུ་བྱ། །དེ་ལྟར་བྱང་ཆུབ་མཆོད་རྟེན་ནམ། །བདུད་འདུལ་མཆོད་རྟེན་ཞེས་བྱ་སྟེ། །ཐུབ་དབང་བདུད་བཞིའི་གཡུལ་རྒྱལ་ཚེ། །རྡོ་རྗེ་གདན་དུ་ཐོག་མར་བརྩིགས། །འདི་ལ་རྣམ་རྒྱལ་ཞེས་པའམ། །སྟོན་པར་ཙུནྡས་གསོལ་བཏབ་ཚེ། །སྐུ་ཚེ་བྱིན་རླབས་མཆོད་རྟེན་ཞེས། །ཡངས་པ་ཅན་དུ་བརྩིགས་པ་ནི། །རྨང་དགེ་ཟླུམ་པོར་བསྐོར་བ་ལ༑ ༑བང་རིམ་བཞི་པར་ཟླུམ་པོ་གསུམ། །བྱ་འོ་གཞན་ཀུན་གོང་དང་འདྲ། །བཀྲ་ཤིས་འབྱུང་བའམ་བདེ་གཤེགས་ནི། །འབྱུང་བ་ཞེས་སམ་སྐུ་བལྟམས་པའི། །མཆོད་རྟེན་ཞེས་སམ་པདྨ་ནི༑ ༑སྤུངས་པ་ཞེས་གྲགས་སེར་སྐྱར་བརྩིགས། །བང་རིམ་བཞི་པོ་ལྔའམ་བདུན། །ཟླུམ་པོར་པདྨའི་འདབ་སྤུངས་པའི། །དབྱིབས་སུ་བྱའོ་གཞན་གོང་བཞིན། །སྟོན་པས་ཆོས་འཁོར་