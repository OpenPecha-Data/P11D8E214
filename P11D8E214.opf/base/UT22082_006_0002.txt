༄༅། །མགོན་པོ་བརྒྱད་ཀྱི་མན་ངག་སྲོག་གི་སྤུ་གྲིའི་ཡིག་ཆུང་སྔགས་དང་དམིགས་པའི་ཁ་སྒྱུར་བཞུགས་སོ།།

ནག་པོ་ཆེན་པོ་མཆེད་བརྒྱད་ལ་ཕྱག་འཚལ་ལོ། །མགོན་པོ་བརྒྱད་ཀྱི་སྲུང་ཟློག་བསད་མནན་གྱི་སྔགས་དང་དམིགས་པ་ཁ་སྒྱུར་ནི། ཐོག་མར་རྩ་བའི་བསྙེན་སྔགས་ནི་འདིའོ། །ཨོཾ་བཛྲ་མ་ཧཱ་ཀཱ་ལཱ་ཡ་ཤྲཱི་དེ་ཝཱི་ཀཱ་ལཱི་ཀཱ་ལཱི་བཛྲ་མ་ཧཱ་ཀཱ་ལཱ། ཀྵིཾ་ཀྵེ་ཏྲ་པཱ་ལ་བིགྷྣཱན་བི་ནཱ་ཡ་ཀ་བཛྲ་མ་ཧཱ་ཀཱ་ལཱ་ཡ། མ་ཧཱ་ཀཱ་ལཱ་ཀཱ་ལཱ་བི་ཀཱ་ལ་རཱ་ཏྲི་ཏ། ཤྲཱི་མ་ཧཱ་ཀཱ་ལཱ་དུ་བེཾ་ནི་ཛ་ཤྲཱི་མ་ཧཱ་ཀཱ་ལཱ་ཏྲི་ཡཾ་ཛ། བཻ་ཤྲ་མ་ཎཱ་ཡ། མ་ཧཱ་ཀཱ་ལཱ་གུ་ཎ་ཧྲྀ་ད་ཡ་ཧཱུྂ་ཕཊཿ ཅེས་པ་རྩ་སྔགས་སོ། །དེ་ནས་བདག་ཅག་སློབ་དཔོན་འཁོར་དང་བཅས་པ་ལ་སྲུངས་ཤིག་རཀྵ་སྭཱ་ཧཱ། ཞེས་པ་ནི་བསྲུང་བའི་ཤམ་བུའོ། །གནོད་བྱེད་དགྲ་བགེགས་བྱད་མ་ལྷ་སྲུང་དང་བཅས་པ་མཱ་ར་ཡ་བཟློག་ཡ། བདག་ལ་གནོད་པའི་མཐུ་གཏད་བྱོལ་ཟོར། མནན་སེལ་རྦད་འདྲེ་རྦོད་གཏོང༌། རིགས་སྔགས་ཀྱི་དབལ་དང་བཅས་པ་དགྲ་བགེགས་ཀྱི་སྟེང་དུ་བྷྱོ་ཟློག །ཨ་ཡ་མ་དུ་རུ་ཙ་ཤ་ན། ལྷ་སྲིན་སྡེ་བརྒྱད་ཀྱི་ཁྲམ་ཁ་ཐམས་ཅད་དགྲ་བོའི་སྟེང་དུ་བྷྱོ་ཟློག །དེ་ནི་ཟློག་པའི་ཤམ་བུའོ། །དགྲ་བགེགས་བྱད་མ་ལྷ་སྲུང་དང་བཅས་པ་མཱ་ར་ཡ་སོད་ཡ་སརྦ་ནྲྀ་ཏྲི་ཤ་ཏྲཱུཾ་དགྲ་བོའི་བླ་དབུགས་སྲོག་དང་བཅས་པ་བཛྲ་ཨཾ་ཀུ་ཤ་ཛཿ ཨཱ་ཝེ་ཤ་ཡ་ཛཿ དགྲ་བོའི་ཤ་ལ་རྒྱུགས། སྙིང་ལ་མཱ་ར་ཡ་རྒྱུགས། སྲོག་ལ་རྒྱུགས། དབུགས་རྔུབ་སྲོག་ཆོད། ཁྲག་འཐུང་རྩ་སྡུས། ཨ་ཡ་མ་དུ་རུ་ཙ་ཤ་ན། ལྷ་སྲིན་སྡེ་བརྒྱད་ཀྱིས་དགྲ་བོའི་སྲོག་ཆོད། སྙིང་ཕྱུང༌། དགྲ་བོའི་ལུས་ལ་མེ་སྤོར། ཐན་དང་ལྟས་ངན་སྣ་ཚོགས་ཐོང༌། དགྲ་བོ་བྱད་མ་ལྷ་སྲུང་དང་བཅས་པའི་མཐུ་དང་རྫུ་འཕྲུལ་དང༌། ངན་སྔགས་ཀྱི་དབལ་དང༌། ཚེ་བསོད་དཔལ་འབྱོར་ལུས་ངག་ཡིད་གསུམ། མངའ་ཐང་སྙན་གྲགས་རིགས་རྒྱུད་དང་བཅས་པ་སྟྭཾ་བྷ་ཡ་ནན། མྱག་ཐུཾ་རིལ་ཨོཾ་ཨཱཿཧཱུྂ་ནན། ཞེས་པ་ནི་མནན་པའི་ཤམ་བུའོ། །བསྲུང་བའི་དམིགས་པ་ཁ་བསྒྱུར་ནི། བདག་དང་མདུན་བསྐྱེད་ཀྱི་ཐུགས་ཀ་ནས་འོད་ཟེར་འཕྲོས་པས།

རང་གཞན་བསྲུང་བྱ་དང་བཅས་པའི་ཕྱི་རོལ་དུ་རིན་པོ་ཆེ་སྣ་ཚོགས་ལས་གྲུབ་པའི་གུར་ཁང༌། དེའི་ཕྱི་རོལ་དུ་འཁོར་ལོ་དང༌། རྡོ་རྗེ་དང༌། རིན་པོ་ཆེ་དང༌། པདྨ་དང༌། སྣ་ཚོགས་རྡོ་རྗེ་དང༌། རལ་གྲི་དང༌། ཐོ་བ་དང༌། ཕུར་བུའི་གུར་ཁང༌། དེའི་ཕྱི་རོལ་དུ་ས་ཆུ་མེ་རླུང་ནམ་མཁའི་གུར་ཁང་སྲ་ཞིང་བརྟན་པ། དེའི་ཕྱི་རོལ་དུ་སྔགས་ཨཱ་དི་ཀཱ་དིའི་ཕྲེང་བ་དང་སྟོང་ཉིད་ཀྱི་རང་སྒྲ་སྒྲོགས་པའི་གུར་ཁང་བར་མཚམས་མེད་པར་གཏམས་པ། དེའི་ཕྱི་རོལ་དུ་ཡེ་ཤེས་ཀྱི་མེ་ཁ་དོག་ལྔ་དང་ལྡན་པའི་གུར་ཁང་ཡངས་ཤིང་རྒྱ་ཆེ་བ་རླུང་བསེར་བུ་ཙམ་ཡང་མི་ཐར་བ་དེ་དག་གི་བར་མཚམས་རྣམས་སུ་ཁྲོ་བོ་ཁྲོ་མོ་མཚོན་ཆ་སྣ་ཚོགས་པ་བསྣམས་པ། གནོད་བྱེད་དགྲ་བགེགས་ཀྱི་ཚོགས་རྡུལ་དུ་རློག་བཞིན་པའི་སྲུང་བའི་གུར་ཁང་ཡངས་ཤིང་རྒྱ་ཆེ་བར་གྱུར། ཅེས་པ་ནི་སྲུང་བའི་དམིགས་པའོ། །བཟློག་པའི་དམིགས་པ་ཁ་བསྒྱུར་ནི། བདག་དང་མདུན་བསྐྱེད་ཀྱི་ཐུགས་ཀ་ནས་འོད་ཟེར་འཕྲོས་པའི་སྣ་ལ་ཁྲོ་བོ་དང་ཁྲོ་མོ་དཔག་ཏུ་མེད་པ་འཕྲོས་པས། གཞན་གྱི་རྦད་འདྲེ་རྦོད་གཏོང་གནོད་བྱེད་བྱད་མ་ལྷ་སྲུང་དང་བཅས་པ་ཕར་བཟློག་ཅིང་ལྷག་མ་ཚུར་བྱུང་བ་རྣམས་བསད་ཅིང་གཏུབ་སྟེ། ཐལ་བའི་རྡུལ་ཕྲན་བཞིན་དུ་བརླག་པར་གྱུར། ཅེས་པ་ནི་བཟློག་པའི་དམིགས་པའོ། །བསད་པའི་དམིགས་པ་ཁ་བསྒྱུར་ནི། བདག་དང་མདུན་བསྐྱེད་ཀྱི་ཐུགས་ཀ་ནས། ཁྲོ་བོ་ཁྲོ་མོ་རལ་གྲི་དང་ལྕགས་ཀྱུ་བསྣམས་པ་དཔག་ཏུ་མེད་པ་འཕྲོས་པས། དམིགས་བྱའི་དགྲ་བགེགས་ཀྱི་སྙིང་ག་ནས་ལྕགས་ཀྱུས་བཟུང་ཞིང་མྱུར་དུ་བཀུག་ནས་བྲུབ་ཁུང་གི་ལིངྒ་ལ་བསྟིམས་ཤིང༌། གཡས་རལ་གྲིས་སྲོག་རྩ། ཁྲག་རྩ། སྙིང་རྩ་ཐམས་ཅད་བཅད་ཅིང་ལྷ་སྲིན་སྡེ་བརྒྱད་ཐམས་ཅད་ཀྱིས་ཀྱང་གསོད་གཅོད་ཀྱི་ལས་བྱེད་པར་གྱུར། ཅེས་པ་ནི་བསད་པའི་དམིགས་པའོ། །སྲེག་པའི་དམིགས་པ་ཁ་བསྒྱུར་ནི། མེ་ཡེ་ཤེས་མགོན་པོ་བརྒྱད་དུ་ལས་གཞུང་ལྟར་བསྐྱེད་ནས།

ལིངྒ་དང་གཏོར་མ་ཕུལ་ནས། ཡེ་ཤེས་ཀྱི་མགོན་པོ་བརྒྱད་ཀྱིས་དགྲ་བགེགས་ཀྱི་ཤ་ཁྲག་རུས་པ་དང་བཅས་པ་ལྷག་མ་མ་ལུས་པ་ཞལ་དུ་བཞེས་པར་བསམ་མོ། །མནན་པའི་དམིགས་པའི་ཁ་བསྒྱུར་ནི། བདག་དང་མདུན་བསྐྱེད་ཀྱི་ལྷ་ཚོགས་རྣམས་ཀྱི་ཐུགས་ཀ་ནས་ཁྲོ་བོ་ཁྲོ་མོ་རི་རབ་དང༌། མཆོད་རྟེན་དང༌། སྣ་ཚོགས་རྡོ་རྗེ་བསྣམས་པ་དཔག་ཏུ་མེད་པ་འཕྲོས་པས། དགྲ་བགེགས་བྱད་མ་བདུན་རྒྱུད་དང་བཅས་པ་ལུས་ངག་ཡིད་གསུམ་མནན་པས་བསྐལ་པའི་བར་དུ་མི་ཐར་བར་བསམ་མོ། །འདི་དག་མགོན་པོ་བརྒྱད་ཀྱི་སྒོ་ནས་དགྲ་བགེགས་བསྒྲལ་བའི་མན་ངག །དགྲ་བགེགས་སྲོག་གི་སྤུ་གྲིའི་ཡིག་ཆུང་ཡིན་པས་གནད་འདི་དང་ལྡན་ན་ཤིན་ཏུ་རྣོ་ཞིང་མྱུར་རོ། །ཐུན་བྲབ་པའི་དུས་སུ་ཡང་རྩ་སྔགས་ལ་བསད་པའི་ཤམ་བུ་བཏགས་པ་འདི་དང༌། ཤཱ་ས་ནའི་ལས་སྔགས་སྦྲེལ་ལ་བྲབ་བོ།། །།མངྒ་ལཾ།། 