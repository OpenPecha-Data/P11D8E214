༄༅། །མངའ་རིས་སུ་གུ་གེ་མི་དབང་ཆེན་པོ་དང་རུ་ཐོག་རྒྱལ་པོ་ལ་གནང་བའི་ཆབ་ཤོག་བཞུགས་སོ།། 

ཚོགས་གཉིས་ཆུ་མཚོ་ཆེ་ལས་རབ་སོན་པའི། །མངོན་མཐོ་ཤར་རིའི་ཕྲག་པ་ལས་འོངས་ཤིང༌། །བཅུ་ཕྲག་རིག་པའི་རི་དྭགས་གཟུགས་འཆང་བ། །སྨྲ་བའི་ཟླ་བ་ཆོས་ཀྱི་གྲགས་པའི་གཏམ། །ཛམྦུས་མཚན་པའི་ནོར་འཛིན་གོ་འབྱེད་ངོགས། །ཕྱག་ན་པདྨོའི་སྒྱུ་འཕྲུལ་ལས་སོན་པའི༑ ༑སྲོང་བཙན་ཆུ་ཤེལ་དབང་པོའི་འཇོ་སྒེག་གིས། །འོད་དཀར་རིགས་ཀྱིས་བསྐྱངས་པའི་གེ་སར་ཅན། །མི་དབང་ཆོས་ཀྱི་རྒྱལ་པོ་གང་དེ་ལ། །ཉེ་བའི་ཆར་ཡང་ཡན་ལག་ཅན་གང་ཞིག །རྩེ་ཡི་དབང་པོར་བཞུ་བའི་ལང་ཚོ་ལ། །སྦྱིན་སྐྱེས་ལག་པའི་སྒྲིབ་གཡོགས་མི་མངའ་བར། །ལུགས་བཟང་རི་དྭགས་མཚན་མ་རབ་བཀྲ་ཞིང༌། །སྐྱེ་དགུ་ལེགས་པར་སྐྱོང་བའི་པྲ་བྷ་ཝ། །མུ་ཁྱུད་ཁོངས་སུ་འཕྱེ་བའི་ཐིགས་ཕྲེང་གིས། །ཆབ་འབངས་ཀུ་མུད་བཞད་པའི་དགའ་སྟོན་དང༌། །ཕན་བདེའི་འབྱུང་གནས་ས་འཚོའི་བདག་པོ་དེའི། །རིང་ལུགས་ཁམས་པར་བགྱི་བའི་རིམ་གྲོ་ལ། །སྐྱར་འབྱིན་སྤངས་པ་ཉིད་དུ་འཕྲིན་འདི་སྤྲོ། །འདིར་གནས་འབྲི་གུང་འགྲུ་རྒྱལ་སྐྱུ་ར་ཞེས། །རིགས་རུས་མངོན་མཐོར་སོན་པའི་ཀློག་པ་བ། །གསུང་རབ་སཱ་ལའི་སྐྱེད་ཚལ་ཉམས་དགའ་བར། །བསླབ་གསུམ་འཁར་བའི་གྲོགས་ལ་རབ་བརྟེན་ཅིང༌། །རིམ་གཉིས་མཆོད་ཕྱིར་ཐོགས་ཀྱི་རྒྱན་ཕྲེང་དང༌། །གནས་ལྔ་རིག་ལམ་ཨེ་བྱའི་པགས་པ་འཆང༌། །ལེགས་བཤད་དབེན་པའི་དཀོར་གྱིས་རབ་སྤྱོམ་པའི། །ཐོས་པ་འཛིན་པའི་གཉིས་སྐྱེས་བྲཧྨཿ །ཤཱཀྱའི་དགེ་སློང་ཆོས་ཀྱི་གྲགས་པ་ཡང༌། །བཅུ་གཉིས་སྤེའུ་ལྡན་མཱ་ཡཱའི་རྒྱས་འགྲེམས་པར། །ནང་གི་བྱེད་པོ་ལྔ་སྐྱེས་དཔེན་པ་ཡང༌། །ལྔ་པའི་འདུས་བྱས་ལམ་དུ་མ་འཕྱེ་ཞིང༌། །རིགས་འཕེལ་བགྱི་བ་སྤངས་ནས་དེར་ཟློག་པའི། །རྡུལ་མེད་སྒྲུབ་པའི་ཞི་བ་སྐལ་བའི་ཕུལ། །ལེགས་བཤད་ཆོས་བཅུར་ཡིད་གཞུངས་རྗེས་དཔག་པའི། །དོན་རབ་གྱི་ན་སྤངས་ལ་བདག་ཡིད་རྩེན། །སླད་མའང་དཀོན་པས་བསྒྲུབས་པའི་གལ་བཟུང་དང༌། །སྐྱོ་སྔོགས་གཅམ་བུར་བཏགས་པའི་ཅོ་འདྲི་བ། །རྣམ་གཡེང་སྤངས་པའི་སྲིང་འོས་རབ་སྤ་བ། །མ་ཐན་བསྐྱོད་ལྡན་མེ་ལྟར་རབ་ཕྱེད་པར། །ལེགས་བྱས་འཕྲིན་ཡིག་ཡིད་དབང་ཚིམ་བྱེད་སྩོལ། །ཅེས་པའི་མཚོན་བྱེད་ས་གསུམ་སྐྱེ་དགུའི་གཉེན། །ཐུབ་པའི་དབང་པོའི་སྐུ་ཡི་སྣང་བརྙན་མཆོག

།འཕགས་པའི་ཡུལ་གྱི་ལམ་དཀར་རྩོལ་བྲལ་ལ། །རྣམ་ཀུན་མཆོག་ལྡན་ཨེ་ཝཾ་ཕྱག་རྒྱས་སྤྲས། །ཁྲོ་མོའི་ཟླ་ཕུང་ག་བུར་འཛག་ལྡན་དང༌། །ས་གའི་དགའ་མ་རྩེ་དགའི་དུས་བབ་ཚེ། །ཕྱི་མའི་ཕྱོགས་ཀྱི་རྫོགས་པ་གཉིས་པའི་ཆར། །སྒྲོག་ལྡན་ནཱ་གརྫུ་ནའི་སྒྲ་འབྱིན་ངོགས། །གཞུ་སྨད་སྤྲོ་ལུང་ཀུན་དགའ་ར་བ་ནས། །དགེ་བར་སྤེལ་གྱིས་འགྲོ་འདི་བདེ་གྱུར་ཅིག །ཅེས་པ་འདི་ཡང་གུ་གེ་མི་དབང་ཆེན་པོ་ལ་གནང་བའོ།། །། ༈ །ཐོས་པས་རིག་ལམ་སྟོང་ཕྲག་མངོན་མཐོང་ཞིང༌། །བསམ་དང་སྒོམ་པས་འཁོར་འདས་རོ་གཅིག་རྟོགས། །ཤཱཀྱའི་དགེ་སློང་རྡོ་རྗེ་འཛིན་བྱེད་པ། །རིག་པ་འཛིན་པ་ཆོས་ཀྱི་གྲགས་པའི་གཏམ། །གསེར་གྱི་སྙིང་པོའི་དུམ་བུ་ཉམས་དགའ་བར། །བ་དན་ཅན་ལ་འགོད་པའི་བླ་གབ་ནང༌། །དཔལ་ཡོན་དུ་མའི་དཀོར་གྱི་ཕུན་ཚོགས་དབུས། །ཧ་རིའི་རྟ་ཅན་སྡང་བའི་མི་བདག་ཀོ། །ནཱ་རཱ་ཡ་ནའི་རྣམ་གནོན་དཔལ་མངའ་བ། །སྣང་བ་ཀ་ཙ་ལིནྡའི་མ་ལི་ཀ །ཀ་དམྦ་ཅན་ཟེགས་མས་མ་སྦགས་པར། །དབང་པོའི་གཞུ་ལྟར་བརྗིད་པའི་ངང་ཚུལ་གྱིས། །ལུས་ཅན་བདེ་ལ་བཀྲི་བར་མ་ངལ་ལམ། །འདིར་འཁོད་ཐོས་པར་སེམས་པའི་དགེ་སྦྱོང་ཡང༌། །སྒྱུ་འཕྲུལ་སྲས་ཀྱི་རིང་ལུགས་ཕན་བདེའི་གཏེར། །གང་གི་རྗེས་ཞུགས་འདུལ་མངོན་མདོ་སྔགས་དང༌། །ངེས་གསང་ཐོས་འཛིན་སྒོམ་པའི་བྱ་བ་ཡིས། །ཡང་སྲིད་ཐ་མར་བྱེད་ལ་གོར་མ་ཆག །སླད་མའང་ཡིད་རྩེན་ལེགས་བཤད་ནིཥྛཱ་ན། །དོན་ཟབ་ཏི་མིའི་གྲོང་གི་མཆིང་དབང་ལྷགས། །ལམ་པའི་ལག་ལྟར་ཡུན་དུ་བགྱི་བར་སྤྲོ། །མཚོན་བྱེད་ལྷ་རྫས་དུས་ཀྱི་བྱེད་པོ་ལ། །ག་ཡའི་མདུད་པ་གཉིས་སྐྱེས་རཱུ་པ་ཅན། །ནུས་པའི་སྐེམ་བྱེད་སྟོང་གི་ཐིག་ཕྲེང་གིས། །མི་མཐུན་ཞིར་འཇུག་དཔུང་ཚོགས་རབ་གཞོལ་ཞིང༌། །ཕན་ཐོབ་རྩེན་དུས་བརྟས་བྱེད་མཆོག་ག་ལ། །ཨེ་ཝཾ་མུ་དྲས་སྤྲས་པའི་ཨཀྵ་ར༑ ༑ཕྱོ་ཅན་ས་གའི་རོལ་རྩེད་ཡང་དག་འགྲོའི། །དམར་ཆའི་རྫོགས་པ་གཉིས་པའི་དགེ་མཚན་ཆར། །གཡོ་ལྡན་ནཱ་གརྫུ་ནའི་སྐད་འབྱིན་ངོགས། །གཞུ་སྨད་སྤྲོ་ལུང་ཀུན་དགའ་ར་བ་ནས༑ ༑མགྱོགས་པར་སྤེལ་འདིས་སྐྱེ་དགུ་ཚིམ་གྱུར་ཅིག

།ཅེས་པ་འདི་ཡང་མངའ་རིས་སུ་རུ་ཐོག་རྒྱལ་པོ་ལ་གནང་བའོ།། །།མངྒ་ལཾ།། 