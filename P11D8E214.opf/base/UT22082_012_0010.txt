༄༅། །ལས་གཤིན་གྱི་རྒྱུན་གཏོར་ཤིན་ཏུ་བསྡུས་པ་གནམ་ལྕགས་ཀྱི་གཟི་འོད་འབར་བ་ཞེས་བྱ་

བ་བཞུགས་སོ།། ཡ་མཱ་རི་ན་མོ། །ལས་གཤིན་གྱི་གཏོར་ཆོག་ཤིན་ཏུ་བསྡུས་པར་བྱེད་ན། སྨན་རཀ་གཏོར་མཆོད་བཤམས། རང་ཡ་མཱ་རིའི་ང་རྒྱལ་ལ་གནས་པས། རང་ཉིད་གཤིན་རྗེའི་གཤེད་པོའི་མདུན། །ཐོད་པ་ལྕགས་ཀྱི་ཕོ་བྲང་ནི། །ཟུར་དགུ་སྲིད་པའི་རྩེ་དང་མཉམ། །ལོགས་ཆེན་བཅོ་བརྒྱད་ནམ་མཁའི་ཁྱོན། །རྩེ་མོར་ཐོད་རློན་ཁྲག་ཞག་འཛག །མི་རོ་རྟ་རོ་འབུམ་དུ་བརྩེགས། །མི་ཁྲག་རྟ་ཁྲག་མཚོ་རུ་བསྐྱིལ། །ཕྱོགས་སྐྱོང་དྲེགས་པ་གཤིན་རྗེ་འཁྲུག །མ་ཧེ་གླང་རྒོད་སྒྲ་ཆེན་སྒྲོག །དུ་ནག་མེ་འཚུབ་སྤྲིན་ལྟར་འཐིབས། །ཀེང་རུས་ཧ་བགད་ཕྱོགས་བཅུར་རྒྱུག །མི་མིན་ལྷ་སྲིན་དམག་ཏུ་འཁྲུག །རབ་འཇིགས་གཤིན་རྗེའི་ཞིང་དུ་གྱུར། །ཅེས་ཕོ་བྲང་བསྐྱེད་ནས་སྤྱན་དྲང་བ་ནི། ཧཱུྂ་༌། བདག་ཉིད་ཕྱག་རྒྱ་ཟིལ་གནོན་གྱི། །ཐུགས་སྲོག་དང་མའི་འཕྲོ་འདུ་ཡིས། །ལྷོ་ཕྱོགས་གཤིན་ཐང་ནག་པོ་ནས། །ཡ་མ་རཱ་ཛ་སྤྱན་འདྲེན་གཤེགས། །མདོག་ནག་སྐྲ་སེར་མཆེ་བ་ཅན། །བེ་ཅོན་ཐོད་དབྱུག་ཞགས་པ་འཛིན།་་་༌།རི་རབ་ངོས་དང་མཉམ་པའི་སྐུ། །གླང་ཆེན་ལྤགས་པ་གོས་སུ་གྱོན། །ཐོད་སྦྲུལ་རྒྱན་ཅན་གནས་འདིར་བཞུགས། །ཞེས་སྤྱན་དྲངས་པས་སྐད་ཅིག་ལ་བྱོན་ནས་ཕོ་བྲང་དུ་བཞུགས་པར་བསམ། རང་ཉིད་ཐོད་མཁར་གྱི་སྟེང་དུ་ཕྱིན་ནས་འཆི་བདག་གི་སྤྱི་བོར་ཐོད་དབྱུག་བཞག །བདུད་རྩི་ཁར་བྱིན་ནས་དམ་ལ་བཞག་པར་བསམ། དངོས་སུ་ཐོད་རློན་རྩེ་གསུམ་མམ་བཾ་ཆེན་གྱི་ཕྱག་རྒྱ་བསྟན་ལ། ཧཱུྂ་༌། ཡ་མཱནྟ་ཀའི་བཀའ་འཁོར་ན། །དམ་ཚིག་ཚུལ་བཞིན་སྲུང་མཛད་པའི། །ལས་ཀྱི་གཤིན་རྗེ་མ་མོའི་ཚོགས། །ཁྱབ་བདག་འཇམ་དཔལ་ཟིལ་གནོན་གྱིས། །ཇི་ལྟར་བཀའ་བསྩལ་དྲན་གྱིས་ལ། །རྡོ་རྗེའི་དམ་སྲུངས་ལས་སྒྲུབས་ཤིག །ཡ་མ་རཱ་ཛ་ས་མ་ཡ་ན་རཀྐན། ཞེས་དམ་ལ་བཞག །ཧཱུྂ་༌། ལས་ཀྱི་གཤིན་རྗེ་ཡབ་དང་ཡུམ། །གཤེད་བཞི་ཁྲམ་བདག་བཅུ་གཉིས་དང༌། །ཤ་ཟ་ཁྲག་འཐུང་རྩིས་བརྐོས་མཁན། །བེ་ཅོན་འཆང་བ་མ་མོ་སོགས། །འབུམ་ཕྲག་མང་པོ་འཁོར་དང་བཅས། །ཁྱེད་ལ་མཆོད་པ་འབུལ་བ་ནི། །དམ་ཉམས་བརྐོས་ལ་བཏབ་པ་ཡི། །དབང་པོའི་མེ་ཏོག་ཚིལ་ཆེན་སྤོས། །ཞུན་ཆེན་མར་མེ་རཀྟའི་དྲི། །ཤ་ཆེན་ཞལ་ཟས་རྐང་གླིང་མཆོད། །ཐོད་ཆེན་ཡངས་པའི་སྣོད་ནང་དུ། །ཤ་ལྔ་བདུད་རྩི་རྣམ་པ་ལྔས། །ཡོངས་སུ་གང་བའི་དམ་ཚིག་རྫས། །མ་གཤིན་འཁོར་དང་བཅས་ལ་འབུལ། །མེ་ཏོག་བདུག་སྤོས་སྣང་གསལ་དྲི། །གཟུགས་སོགས་འདོད་པའི་ཡོན་ཏན་ལྔ། །ཐོད་མཁར་འཁོར་ལོ་རྟེན་རྫས་ཀྱི། །ཡ་མ་འཁོར་བཅས་ཐུགས་དམ་བསྐང༌། །ཨོཾ་མ་ཡ་རཱ་ཛ་ས་པ་རི་ཝཱ་ར་ཨརྒྷཾ།

པཱ་དྱཾ། པུཥྤཾ། དྷཱུ་པཾ། དཱི་པཾ། གནྡྷཾ། ནཻ་ཝི་དྱཾ། ཤཔད། རཱུ་པ། ཤཔད། གནྡྷེ། ར་ས། སྤརྴེ་པྲ་ཏཱིཙྪ་ཧཱུྂ། ཞེས་མཆོད་གཏོར་སྨན་རཀ་བྲན། དྲག་པོའི་གཏོར་མ་བྱིན་རླབས་ཀྱི་སྔགས་རྒྱས་བྱིན་བརླབས་ནས། ཨོཾ་ཡ་མ་རཱ་ཛ་ས་པ་རི་ཝཱ་ར་པཉྩ་ཨ་མྲྀ་ཏ། བ་ལིཾ། རུ་དྷཱི་ར། མཾ་ས། རཀྟ། ཙིཏྟ། གོ་རོ་ཙ་ན། ཀེཾ་ནི་རི་ཏི། བ་སུ་ཏ་ཁ་ཁ་ཁཱ་ཧི་ཁཱ་ཧི། ཞེས་བདུན་གྱིས་གཏོར་མ་འབུལ། ཧཱུྂ་༌། ལས་ཀྱི་གཤིན་རྗེ་ཡབ་དང་ཡུམ། །གཤེད་བཞི་ཁྲམ་བདག་ཆུང་མར་བཅས། །ཤ་ཟ་ཡི་དྭགས་དྲེགས་པའི་ཚོགས། །འཁོར་དང་བཅས་ལ་བདག་བསྟོད་དོ། །ཞེས་བསྟོད། ཨོཾ་ཀཱ་ལ་རཱུ་པ་་་་་་འདི་གཏེར་གཞུང་དུ་མི་འདུག །ཡ་མ་རཱ་ཛ་ཧཱུྂ་ཕཊ། ཡ་མ་སརྦ་་་་་་སྔགས་འོག་མ་འདི་འདོགས་མི་འདོགས་གང་བདེ་ཡིན་གཏེར་གཞུང་དུ་འདུག །ས་མ་ཡ་ཧཱུྂ་ཕཊ། ཅེས་ཅི་ནུས་བཟླས་སོ། །དེ་ནས་གཏོར་མ་ཕྱིར་སྤགས་ཞུན་ཆེན་གྱི་མེ་མར་བཙུགས་སྨན་རཀ་སྒྲོན། དགྲ་བགེགས་དགུུག་གཞུག་བྱ། དྲག་པོའི་གཏོར་མ་བྱིན་རླབས་ཀྱིས་བྱིན་གྱིས་བརླབས་ནས་ཕུལ་ལ། ཧཱུྂ་༌། འཆི་བདག་ནག་པོ་ཡུམ་དང་བཅས། །གཤེད་བཞི་ཁྲམ་བདག་བཅུ་གཉིས་ཚོགས། །མ་གཤིན་དྲེགས་པའི་འཁོར་ཚོགས་རྣམས། །སྨན་རཀ་གཏོར་མཆོད་འདི་བཞེས་ལ། །སངས་རྒྱས་བསྟན་སྲུང་དཀོན་མཆོག་བསྟོད། །བསྟན་དགྲ་དམ་ཉམས་བཟུང་ལ་སོད། །ཤ་ཟ་ཁྲག་འཐུང་གྲོང་ཁྱེར་ཐོབ། །ཚོས་སྲེགས་བསྣུན་ཅིག་འབར་བར་གྱིས། །ཁོས་ཤིག་སྒྲོལ་ཞིག་ཕྱེ་མར་མཛོད། །ཡུན་གྱི་དམ་ཚིག་གཉན་པོ་སྲུངས། །ཞེས་གཏོར་མ་གཙང་སར་འབུལ་ལམ་དགྲ་ཕྱོགས་སུ་བརྒྱབ། རྡོ་རྗེ་རྒྱ་གྲམ་གྱིས་ཕྱི་ལམ་བཅད་དོ། །འདི་ནི་བསམ་ཡས་དབུ་རྩེའི་སྟེང་ཁང་རྣམ་སྣང་བཞི་སྒྲོམ་སྙིང་མཛོད་སྨུག་པོ་ནས་མངའ་རིས་པཎ་ཆེན་པདྨ་དབང་རྒྱལ་གྱིས་གཏེར་དུ་བཞེས་པ། འཇམ་དཔལ་སྙན་རྒྱུད་ཡང་ཏིག་གསང་བའི་མན་ངག་གི་སྲུང་མར་གསུངས་འདུག་པ་ལས། གོང་འོག་ཅུང་ཟད་བསྒྲིགས་ཤིང་སྐབས་བབ་ཅུང་ཟད་ཀྱིས་ཁ་བསྐངས་ནས་གཞན་པའི་བསྲེ་ལྷད་མེད་པར་འབྲི་གུང་ཆོས་ཀྱི་གྲགས་པས་བྲིས་པའོ།།

།།ས་མ་ཡ། རྒྱ་རྒྱ་རྒྱ༔ 