༄༅། །དཔལ་ཡེ་ཤེས་ཀྱི་མགོན་པོ་བརྒྱད་ཀྱི་ཞལ་ཉེ་བར་མཐོང་ཚུལ་གྱི་ལོ་རྒྱུས་ངེས་པ་རྣམ་རོལ་ཞེས་བྱ་བ་བཞུགས་སོ།།

བླ་མ་དང་ལྷག་པའི་ལྷ་ལ་ཕྱག་འཚལ་ལོ། །ལུགས་གཉིས་སྤངས་རྟོགས་ཀྱི་དཔལ་འབྱོར་ཐམས་ཅད་ཀྱིས་རྣམ་པར་དབེན་པའི་ཉམ་ཆུང་བདག་ལ་མགོན་པོ་མཆེད་བརྒྱད་ཀྱི་ཉམས་སྣང་འཁྲུལ་ངོར་བྱུང་བ་བདེན་འཛིན་ཨ་འཐས་ཀྱིས་རང་མགོ་རང་གིས་བསྐོར་ཏེ་རྗེས་འཇུག་བླུན་དད་ཅན་ཡང་འཁྲུལ་པའི་ལམ་དུ་འཇུག་ཕྱིར་བྲིས་པ་ནི། ངོ་ཅག་ཡང་རི་སྒར་པའི་ཚོགས་དཔོན་བགྱིས་ཏེ། ཆུ་ཁྱི་ལོར་འཕན་ཡུལ་དུ་རྙེད་ཚོལ་གྱི་ཕྱིར་ལག་སྐྱོང་གི་བརྟུལ་ཞུགས་ཀྱིས་སྒར་བཏེག་པའི་ཚེ། ཟླ་བ་བདུན་པའི་ཚེས་གསུམ་གྱི་ཉིན། ཟ་གདམས་ཆོས་སྡེ་མཇལ་དུ་ཕྱིན་ནས་གཙུག་ལག་ཁང་གི་རྩེ་མོ་ནས་ཡུལ་ལྟད་བགྱིས་པའི་ཚེ། རིང་པོ་ཞིག་གི་སྟེང་གི་ནམ་མཁའ་ལ་ཆུ་འཛིན་མིག་སྨན་གྱི་མདོག་ཅན་རབ་ཏུ་འཁྲིགས་པའི་དབུས་སུ་འབྲུག་གི་ཚོགས་ཆེས་མང་བ་ལང་ལོང་དུ་འཁྲུགས་ཤིང་སྐད་ཀྱི་སྒྲ་དྲག་པོ་སྒྲོག་པ། གློག་གི་ཕྲེང་བ་འཁྱུག་ཅིང་ཐོག་སེར་འབབ་པ་གཟི་བརྗིད་དང་བཅས་པ་ཞིག་མཐོང་བས། ཕ་གའི་ཐད་དུ་གང་ཡོད་དྲིས་པས་དཔལ་ལྡན་རྩེ་ཟེར་བའི་དགོན་ཆུང་མགོན་པོ་གུར་ཞལ་དང་བཅས་པའི་མགོན་ཁང་དང་བཅས་པ་ཞིག་ཡོད་ཟེར་བས། མཚན་མ་དེ་དག་ལ་ཡིད་ཆེས་ནས་མཇལ་དུ་འགྲོ་བར་བརྩམ་པའི་ཚེ། འགའ་ཞིག་གིས་སྔར་ས་འབྲི་ལྷ་འཁོན་ཆེ་བས་མི་འགྲོ་ཟེར་ཡང༌། རང་གི་སྐྱེ་བ་སྔོན་མ་འགའ་ཞིག་དཔལ་མགོན་ཞལ་གྱིས་རྗེས་སུ་ཉེ་བར་བཟུང་བའི་དྲན་སྣང་ལ་བརྟེན། གཞན་ཕྱོགས་ཀྱི་མགོན་པོའི་ཕྲག་དོག་མི་ཡོང་བའི་གདེང་རྙེད་དེ་ཕྱིན་པས་དཔལ་ལྡན་རྩེར་བསླེབས། མགོན་ཁང་དུ་ཕྱིན་ནས་སྒོའི་སྟེང་ནས་ནང་དུ་བལྟས་མ་ཐག །མགོན་ཁང་གི་རྣམ་པ་མེད་པར་དུར་ཁྲོད་ཀྱི་བཀོད་པ་འཇིགས་སུ་རུང་བ། སྟེང་ན་སྤྲིན་ནག་འཁྲིག་ཅིང་འབྲུག་སྒྲ་སྒྲོག་པ་ཐོག་དང་སེར་བ་དང་མཚོན་ཆའི་ཆར་འབབ་པ། འོག་གཞི་རཀྟའི་རྒྱ་མཚོ་རབ་ཏུ་འཁྱིལ་ཞིང་ཁོལ་བའི་ནང་དུ་མི་རོ་དང་རྟ་རོ་མང་པོ་ལང་ལོང་དུ་འཕྱོ་བ། ཕྱོགས་ཐམས་ཅད་དུ་ས་རླུང་གིས་སྐྱོད་པའི་ཚེ་མཚོ་དེ་ལ་འུར་སྒྲ་དང་ཐུག་ཆོམ་འབྲུག་སྟོང་ལྡིར་བ་ལྟ་བུར་སྒྲོག་པ།

མཚོ་དེ་དག་གི་བར་བར་དུ་རྡོ་རྗེའི་བྲག་སྟེང་དུ་དུར་ཁྲོད་ཤིན་ཏུ་མང་པོར་རོ་ལངས་དང་ཀེང་རུས་མང་པོས་གར་བྱེད་ཅིང་ཤ་ཟ་དང་འབྱུང་པོ་མ་རུངས་པས་གང་བ། རོ་མང་པོ་སྲེག་པ་དང༌། འཐོར་བ་དུར་བྱ་དང་བྱ་རྒོད་དང་གཅན་གཟན་གདུག་པ་ཅན་དཔག་ཏུ་མེད་པས་ཟ་ཞིང་གང་བ། མཚོ་དེའི་དབུས་སུ་རྡོ་རྗེའི་བྲག་རི་ནག་ཅིང་འཇིགས་པའི་སྟེང་དུ་དུར་ཁྲོད་འབར་བའི་གཞལ་ཡས་ཁང་ཆེན་པོ་འཇིགས་སུ་རུང་ཞིང་བརྗིད་པ། ཕྱོགས་ཐམས་ཅད་དུ་མེ་རླུང་དྲག་པོ་བསྐལ་མེ་ལྟར་འབར་བའི་དབུས་སུ་ཁྲག་ཞག་གི་རྒྱ་མཚོའི་ནང་དུ། གནམ་ལྕགས་ཀྱི་འཁོར་ལོ་འབར་བའི་རྩིབས་བརྒྱད་ཀྱི་དབུས་སུ་དཔལ་མགོན་པོ་ཆེན་པོ་བརྒྱད་སོ་སོའི་ཡུམ་དང་འཁོར་གྱི་ཚོགས་མང་པོས་བསྐོར་ཏེ་བཞུགས་པ། མཐོང་མ་ཁད་འཇིགས་པའི་ཡིད་སྣང་མེད་པར་དེ་དག་ཐམས་ཅད་རང་སྣང་དུ་ཤེས་སྟབས་མཆོད་ཅིང་བསྟོད་དེ་དམ་བསྲེས་ནས། འདོད་པའི་དོན་ལ་གསོལ་བ་བཏབ་པས་གར་གྱི་ཉམས་དགུས་ས་གསུམ་གཡོ་བ་ལྟར་མཛད་ཅིང་གང་བཅོལ་ཀྱི་ལས་བསྒྲུབ་པར་ཞལ་གྱིས་བཞེས་ཤིང༌། ཁྱད་པར་དུ་མཐོང་སྣང་དེ་འདྲ་བའི་སྒྲུབ་ཐབས་ཀྱི་སྨིན་གྲོལ་ལས་ཚོགས་དང་བཅས་པ་བགྱིས་ན་རུང་བའི་རྗེས་སུ་གནང་བ་ཐོབ་པས་དགའ་སྤྲོ་དང་བཅས་ཐོག་སྟེང་དུ་ཕྱིན། དར་ཅིག་བསྡད་ནས་སླར་ནང་དུ་ཕྱིན་པའི་ཚེ། མཐོང་སྣང་སྔ་མ་མེད་པར་མགོན་ཁང་རན་ཙམ་ཞིག་ཏུ་མཐོང་ནས་སླར་རྟེན་རྣམས་མཇལ་ནས། སྒར་དུ་སླེབས་མ་ཐག་ཕྱག་རྗེ་སྤྲུལ་སྐུ་བས་མཐོང་སྣང་དང་མཐུན་པའི་བྲིས་སྐུ་དང༌། བདག་རང་གིས་སྒྲུབ་ཐབས་ཞལ་ཉེ་བར་བལྟ་བ་འཕྲལ་རྩོམ་བགྱིས་ནས། དུར་ཁྲོད་བློ་མོས་རྒྱལ་གྱི་གྲུབ་ཐོབ་ཆེན་པོ་དབུས་པ་སྨྱོན་པའི་གཟིམ་དཀྱིལ་དུ་མཚམས་མལ་བགྱིས་ནས་མགོན་པོ་བརྒྱད་ཀྱི་བསྙེན་སྒྲུབ་ལ་འབད་པའི་ཚེ། ནུབ་ཅིག་ཉམས་སྣང་དུ་ཨ་ཙ་ར་སྔོ་སངས་རུས་པ་དང་དུར་ཁྲོད་ཀྱི་ཆས་གྱོན་པ་བརྒྱད་བདག་གི་མདུན་དུ་གར་བྱེད་ཀྱིན་འདུག་པ།

ལྷ་འདྲེའི་ཆོ་འཕྲུལ་ཡིན་སྲིད་སྙམ་བསྐྱེད་རྫོགས་ཀྱི་ངང་ནས་བལྟས་པས་བདག་ལ་དགྱེས་པའི་རྣམ་འགྱུར་མང་དུ་བྱེད་ཅིང༌། སིདྡྷི་སིདྡྷི་བྷ་ཝ་ཀརྻནྟུ་ཨསྨིན་བྷ་བ་ཀ་རིཥྱ་ཏི། ཞེས་ཟེར་བ་ལ་ཁྱེད་རྣམས་གང་ནས་འོངས་སུ་ཡིན་ཅི་བྱེད་སོགས་དྲིས་པས་དེ་རྣམས་ན་རེ། ངེད་ཅག་རྣམས་གནས་ངེས་པ་མེད། ཐུབ་པའི་བསྟན་པ་སྲུང༌། ཀ་ལ་ཕཻ་རོ་ཡིན། ཁྱོད་ཀྱི་སར་འོངས༑ དོ་ནུབ་དོན་ཆེན་པོ་བསྒྲུབ་ཀྱི། འདི་དང་ཉེ་བར་ཨརྨོ་ནིག་གི་རྡོ་ཡོད་པར་དོངས་ཤིག །བདག་ཅག་རྣམས་ཀྱང་དེར་འོང་གི་ཟེར་ནས་མི་སྣང་བར་གྱུར་པས། བདག་ཀྱང་ལངས་ཏེ་ཟླ་བོ་གཉིས་གསུམ་དང་བཅས་ནས་དེ་དང་ཉེ་བར་ཨརྨོ་ནིག་གི་རྡོ་ཡིན་ཟེར་ཐམས་ཅད་མཇལ་བ་ཞིག་འདུག་པའི་སར་ཕྱིན་པས། མཚན་མོ་མུན་པའི་སྨག་དང་ཆར་སྤྲིན་འཁྲིགས་པས་ཤིན་ཏུ་བསྒྲོད་དཀའ་བར་གྱུར་ཀྱང་ཕྱིན་ནས་རྡོ་དེའི་ཁར་བསྡད་ནས་སྒོམ་སྒྲུབ་ལ་འབད་པའི་ཚེ། ད་ཅིའི་ཨ་ཙ་ར་དེ་རྣམས་འཁོར་དྲེགས་པའི་ཚོགས་དང་བཅས་བར་སྣང་གང་བས་བསྐོར་ཏེ་བྱུང་བའི་ཚེ་ཨ་ཙ་ར་དེ་རྣམས་ཀྱིས། ཡོ་ག་མནྟྲ་པ་ཏི་སྱཾ། མ་ཧཱ་སིདྡྷི་ཀཱ་ལ་པྲཔྟ། ཀཱ་མ་ཨརྠ་ཏདྱཐཱ། ཞེས་སོགས་ལེགས་པར་སྦྱར་བའི་སྐད་ཀྱི་རྣམ་པས་བསླབ་བྱ་ལུང་བསྟན་མང་དུ་མཛད་ཅིང་འདོད་པའི་དོན་རྣམས་འབད་མེད་དུ་བསྒྲུབ་པའི་ཁས་ལེན་མང་དུ་བགྱིས་ནས་གར་སོང་ཆ་མེད་དུ་སོང་བའི་དེ་མ་ཁད། བདག་གི་མདུན་དུ་རྣལ་འབྱོར་པ་སྨུག་ནག་རུས་པའི་རྒྱན་ཅན་མི་ལྤགས་རློན་པ་གྱོན་ཞིང་མིག་གསུམ་ཡོད་པ། གཡས་གྲི་གུག་དང་གཡོན་ཐོད་རློན་ཐོགས་པ། ཤིན་ཏུ་འཇིགས་རྔམ་ཆེ་བ་ཞིག་བྱུང་ནས་བདག་ལ་དགྱེས་པའི་རྣམ་འགྱུར་དཔག་ཏུ་མེད་པ་མཛད་ཅིང་འདི་སྐད་ཅེས། ཀྱེ་མ། གསོན་དང་གསང་སྔགས་འཛིན། །བདག་ཅག་རྣམས་ནི་སངས་རྒྱས་ཀྱི། །བསྟན་པ་བསྲུང་ཕྱིར་ཡེ་ཤེས་དང༌། །ལས་ལ་གྲུབ་པའི་ཚུལ་བསྟན་གྱི། །ཁྱོད་ཀྱང་སྔོན་དུ་སྒྲ་གཅན་འཛིན། །བྲམ་ཟེའི་རིགས་ཅན་དེ་ལས་གཞན། །ཤནྟ་པྲ་བྷ་ལ་སོགས་པ། །སྐྱེ་བ་མང་བརྒྱུད་བདག་ཅག་ཀྱང༌། །འབྲེལ་བ་ཅན་ཡིན་དེ་ཡི་ཕྱིར། །དོ་ནུབ་ཁྱོད་དོན་བསྒྲུབ་ཕྱིར་འོངས། །མང་པོ་སྨྲ་བའི་ལོང་མེད་པས། །ཧྲིལ་གྱིས་དྲིལ་ན་འཁོར་འདས་ཆོས། །ཡེ་ཤེས་འཇིག་རྟེན་ལ་སོགས་པ། །མ་རྟོགས་ངོར་སྣང་སོ་སོར་དབྱེ། །དོན་གྱི་དབྱིངས་སུ་རོ་གཅིག་པ། །ཐུབ་པའི་ཆོས་ཀུན་སྙིང་པོར་གསུངས། །དེ་ཕྱིར་གཉིས་སུ་འཛིན་པའི་བློ། །ཤིགས་ཀྱིས་ཤིག་ལ་རྦད་ཀྱིས་ཆོད། །ཆོས་ཀུན་དུ་མ་རོ་གཅིག་པར། །མྱོང་བ་ངེས་ཤེས་སྐྱེ་བཞིན་སྒོམས། །དེ་ཚེ་སྲིད་པ་ཟད་པའི་མཐར། །སྡུག་བསྔལ་ཆུ་བོ་རྣམས་ལས་བརྒལ། །རང་དོན་ཆོས་སྐུ་མངོན་མཐོང་ནས། །གཞན་སྣང་འགྲོ་ལ་ཕན་པའི་ཕྱིར། །ཟླ་བ་འདི་ཡི་ཉ་ཚེས་ལ། །ར་སར་ཤཱཀྱ་མུ་ནིའི་དྲུང༌། །སྨོན་ལམ་བཟང་པོའི་འབྲེལ་བ་གྱིས། །སྣ་ཚོགས་འགྲོ་ལ་གང་འཚམ་པའི། །དམ་ཆོས་ཕྱོགས་མེད་རྒྱས་པར་སྤེལ། །གང་འབྲེལ་བཟང་པོའི་སར་ཕྱིན་ཏོ། །ངེས་དོན་རྟོགས་པའི་རྣལ་འབྱོར་ལ། །སྐྱེ་དང་འཆི་བ་ཞེས་བྱ་བ། །རྣམ་རྟོག་ཡིན་ཕྱིར་འདིར་མེད་ཀྱང༌། །སྣང་ཚུལ་རྟེན་ཅིང་འབྲེལ་འབྱུང་གི

།སྒྲོ་བཏགས་འཁྲུལ་ངོར་དམ་མེད་ཀྱི། །སློབ་མའི་རྐྱེན་གྱིས་འཕོ་སྲིད་པས། །གང་གིས་མི་རིགས་བྱས་ན་ཡང༌། །བཟོད་པའི་གོ་གྱོན་སྙིང་རྗེ་ཡི། །མཚོན་ཆས་བསྒྲལ་འདྲེན་ལས་ལ་སྦྱོར། །གནག་པས་ཁྲོ་དང་ངན་ལན་དུ། །ངན་གྱིས་གཞལ་ན་དམ་ཚིག་ཉམས། །དེས་རྐྱེན་ཚེ་ལ་བར་ཆད་འབྱུང༌། །ཉེར་གསུམ་སོ་ལྔ་ཞེ་གཅིག་དང༌། །ང་དྲུག་རེ་གཉིས་དོན་ལྔ་སོགས། །འཕྲང་ལས་སྒྲོལ་བའི་གཉེན་པོ་ཡང༌། །ཉམས་དང་བསྟུན་པས་གྲོལ་བར་འགྱུར། །སོ་ལྔའི་འཕྲང་ལས་ཐར་གྱུར་ན། །བླ་མ་ལྷ་དང་མཁའ་འགྲོ་དང༌། །སྲུང་མས་དངོས་ཉམས་རྨི་ལམ་དུ། །གང་དགོས་སྐབས་སྟོན་གསལ་སྟོན་གྱི། །སོམ་ཉི་སྤོང་ལ་དང་དུ་ལོངས། །སྔོན་ནས་སྨོན་ལམ་ལས་འབྲེལ་གྱིས། །མཐུན་བྱེད་འགའ་ཞིག་བླ་མ་དང༌། །སློབ་དཔོན་གྲྭ་འབངས་ཚུལ་བཟུང་བ། །སྐྱ་སེར་མ་ངེས་འགའ་འགའ་ཡིས། །གནས་སྐབས་རྐྱེན་སེལ་ཕན་པ་སྒྲུབ། །གནོད་བྱེད་དག་ཀྱང་ཚུལ་དེ་འདྲས། །ཚེ་སྲོག་དཔལ་ལ་བར་གཅོད་བྱེད། །དེ་དག་གནས་སྐབས་འགའ་འགའ་རུ། །ནོར་ར་རེ་ཡང་ལེགས་བརྟགས་ནས། །ཕན་གནོད་མི་འཁྲུལ་ཤེས་པར་འགྱུར། །གཞན་ཡང་གནས་སྐབས་མཐར་ཐུག་གི། །བྱ་བ་བཟང་ངན་དེ་དང་དེའི། །ལྷ་དང་སྲུང་མའི་ལུང་བཞིན་སྲུངས༑ ༑ཆོས་སྐྱོང་བརྒྱད་ཀྱི་བསྙེན་སྒྲུབ་ཀྱང༌། །རྟགས་ལྡན་སྨིན་ནས་དེ་ཡི་རྗེས། །གཞན་ལ་ཕན་སླད་སྨིན་གྲོལ་དང༌། །བསྐྱེད་རྫོགས་རབ་འབྱམས་ལས་ཀྱི་ཚོགས། །གང་འོས་ཡི་གེར་སྤེལ་བགྱིས་པ། །དམ་ལྡན་བུ་ལ་འཕང་མེད་སྦྱིན། །དམ་མེད་རྣམས་ལ་རླུང་ཕྱོགས་ཙམ། །བསྒྲགས་ཀྱང་སྲུང་མའི་ཆད་པ་འོང༌། །དེ་ཕྱིར་དེ་ལ་ནན་ཏན་གྱིས༑ ༑ཞེས་སོགས་དང༌། གཞན་ཡང་དུས་བསྐལ་དང་མཐུན་པའི་གནས་སྐབས་དང་མཐར་ཐུག་གི་བྱེད་ལས་བཟང་ངན་ལ་སོགས་པ་ཞིབ་ཅིང་རྒྱས་པ་དཔག་ཏུ་མེད་པ་ཞིག་བྱུང་ཡང་ཀུན་ལ་བསྒྲག་ན་མི་འགབ་པ་འགའ་ཞིག་འདུག་པས་མ་བྲིས། དེ་བསྟུན་ཐོ་རངས་ཚུར་ལོག་ནས་མཚམས་མལ་གྱི་མུ་མཐུད་ནས་བསྙེན་སྒྲུབ་ལ་འབད་པས་རྟགས་ཚད་འགྲིག་པ་བྱུང༌།

མཚམས་གྲོལ་ནས་ཇོ་ཤཱཀ་ལ་སྨོན་ལམ་སོགས་ཇི་བཞིན་བཏབ། སླར་ཟླ་དགོན་གྱི་མགོན་ཁང་དུ་མགོན་པོ་མཆེད་བརྒྱད་ཀྱི་བསྙེན་སྒྲུབ་ལ་འབད་པའི་ཚེ་གོང་གི་འཕྲོས་ཀྱི་བསླབ་བྱ་ལུང་བསྟན་སོགས་མཐའ་ཡས་ཤིག་བྱུང་ཡང་དུས་དབང་གིས་སྦ་བར་བྱ་བ་ཁོ་ན་སྐབས་སུ་བབ་འདུག་པས་ཡི་གེར་མ་བྲིས་སོ། །ཞེས་པའང་སྔོན་ཆད་མགོན་བརྒྱད་ལ་ལོ་རྒྱུས་ཇི་ཙམ་ལས་མེད་པས་ཅུང་ཟད་རྒྱས་པར་བྱས་ཤིང་གསང་བའི་གནད་རྣམས་ཞིབ་ཏུ་གབ་པར་བྱས་པ་སྟེ། འདིའང་ཤིང་ཕག་ཟླ་ཚེས་བཟང་པོར་བྱེ་རི་སྟག་རྩེའི་ཀུན་གསལ་གསང་སྔགས་ཕོ་བྲང་དུ་མགྱོགས་པར་བྲིས་པ་ཟོག་པོ་དབུར་སྨྱོན་དུ་པདྨ་སཾ་བྷ་ཝས་བཏགས་པ་གང་དེས་སོ།། །།མངྒ་ལཾ།།