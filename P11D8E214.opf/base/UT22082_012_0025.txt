༄༅། །ལྕགས་སྡིག་གི་ཕྲིན་ལས་སྙིང་པོ་བསྡུས་པ་ལས། མངོན་རྟོགས་རྒྱུན་འཁྱེར་དུ་བྱ་བ་མདོར་བསྡུས་པ་ས་བཅད་ཙམ་ཞིག་བཞུགས་སོ།།

ཡང་ཡུལ་དང་སྐབས་ཀྱི་མངོན་རྟོགས་མདོར་བསྡུས་རྐང་གྲངས་ཙམ་མི་བྱེད་ཀ་མེད་བྱུང་ན། ཕྱེ་བས་རང་རིག་ཨེ་རུ་ཤར། བྷྲཱུཾ་བཛྲ་ཙིཏྟ་ཧཱུྂ། ཞེས་པ་ནས། དྲག་པོ་སྒྲོལ་བྱེད་ཚོགས་སུ་གྱུར། །ཅེས་པའི་བར་དོར་ནས། ཨྱེ་ལས་ཨེ་ཡཾ་བཾ་སུཾ་རཾ། །ཀེཾ་ཆད་མཁའ་རླུང་ཆུ་ས་མེ། །རི་རབ་སྟེང་དུ་རང་རིག་ཨེ། །ཨེ་ཀ་ཙ་ཏིའི་ཐུགས་ཀར་བྷྱོ། ཨེ་ཨ་ཀྲོ་ཏེ་ཀ་ཡ་མཱནྟ་ཀ་ཀཱ་ལ་རཱུ་པ་ཧྲཱིཿཥྚཱི་ཨ་པ་ཡེ་ཧཱུྂ། ས་བོན་སྔགས་ལས་འོད་འཕྲོས་པས། །སྣོད་བཅུད་འོད་ཞུ་དོན་གཉིས་བྱས། །ཡོངས་གྱུར་དུར་ཁྲོད་འབར་བའི་དབུས། །མེ་རི་དུར་ཁྲོད་པད་རྡོར་ནང༌། །འོབས་ཆེན་བཅུ་དྲུག་དབུས་སུ་བྷྲཱུཾ། །དེ་ལས་སྣ་ཚོགས་རྡོ་རྗེའི་ལྟེར། །དུར་ཁྲོད་འབར་བའི་གཞལ་མེད་ཁང༌། །འཇིགས་རྔམ་རབ་འབར་དབུས་གྲུ་གསུམ། །ཟླ་གམ་གསུམ་དང་རྩིབས་བཞི་བརྒྱད། །ལྕགས་དང་ཐོད་མཁར་འབར་བ་རྫོགས། །དབུས་སུ་ཀླུ་གཉན་ས་བདག་དང༌། །ཕྱོགས་སྐྱོང་མ་ཧེ་གླང་པདྨ། །ཉི་ཟླའི་གདན་ལ་རང་རིག་རྩལ། །རང་ཤར་ཟིལ་གནོན་ཧ་ལའི་མདོག །ནག་དཀར་དམར་བའི་ཞལ་རྔམ་ཞིང༌། །ཕྱག་དྲུག་འཁོར་ལོ་གྲི་རྡོ་རྗེ༑ ༑བེ་ཅོན་གཏུན་ཤིང་སྡིགས་མཛུབ་མེ། །ཞབས་བཞི་བརྐྱང་བསྐུམ་གར་དགུའི་ཉམས། །དུར་ཁྲོད་ཆས་སོགས་ཁྱུང་སེང་སྟག །སྦྲུལ་གྱིས་བརྒྱན་པའི་ཐུགས་ཀ་རུ། །ཡ་མ་སྨུག་ནག་གཡས་འཁོར་ལོ། །དྲེགས་པ་ལྗང་ནག་རྡོ་རྗེ་གཡས། །གཡོན་གཉིས་ཙིཏྟའི་ཕྲེང་བ་འཛིན། །ཁྱམས་ཁོང་རྣམས་དང་སྤྱི་བོར་ཁྱུང༌། །པང་ངམ་གཡོན་དུ་བེ་ཏཱ་ནག །ཁྲོ་ཆས་ཙིཏྟ་བྷནྡྷ་ཐོགས། །གཡོན་དང་གཡས་སུ་དབྱིངས་སྒྲོལ་ཡུམ། །ཟླ་གམ་གསུམ་ལ་སྤྲུལ་པ་གསུམ། །རྩིབས་བཞིར་གཤེད་ཆེན་རྣམ་པ་བཞི། །རྩིབས་བརྒྱད་ཕྱི་ནང་གཤེད་པོ་བརྒྱད། །གྲུ་ཆད་འཆི་བདག་བཅུ་གཉིས་ཚོགས། །ཁྱམས་ལ་གཤིན་རྗེ་སུམ་ཅུ་གཉིས། །སྒོ་བཞིར་ཐུན་གྱི་བདག་པོ་བཞི། །ཕྱི་ཁྱམས་གཤིན་རྗེ་བདུན་ཅུ་དང༌། །རྡོ་རྗེ་རིགས་ཀྱི་སྲུང་མའི་ཚོགས། །མུ་ཁྱུད་འོབས་སྲུང་བཅུ་དྲུག་བཅས། །མཁའ་ལ་གློག་ལྟར་སྐད་ཅིག་གསལ། །ཞེས་མོས།

སྤྱན་འདྲེན་བྱིན་འབེབས་དཀྱུས་བཞིན་ནོ། །ཡང་བསྟོད་པ་བསྡུས་པ་སྤྲོ་ན། ཨྱེ། ཆོས་དབྱིངས་ངང་ལས་རང་མདངས་སྙིང་རྗེའི་རྩལ། །གང་འདུལ་དེར་སྟོན་ཕྱག་རྒྱ་ཟིལ་གྱིས་གནོན། །རྩ་བའི་ལྷ་དྲུག་རྒྱན་གྱི་ལྷ་བརྒྱད་དང༌། །དབྱིངས་སྒྲོལ་ཡུམ་དང་སྤྲུལ་པ་རྣམ་པ་གསུམ། །གཤེད་ཆེན་མོན་པ་བདུད་རྣམ་བཞི་བཞིར་བཅས། །འཆི་བདག་བཅུ་གཉིས་གཤིན་རྗེ་སུམ་ཅུ་གཉིས། །སྒོ་སྐྱོང་རྣམ་བཞི་གཤིན་རྗེ་བདུན་བརྒྱ་དང༌། །ཉི་ཤུ་འོབས་སྲུང་བཅུ་དྲུག་ཡང་སྤྲུལ་བཅས། །རང་རིག་རང་མདངས་གཅིག་ཉིད་དུ་མར་སྣང༌། །སྒྱུ་འཕྲུལ་རྡོ་རྗེའི་གར་གྱི་རྣམ་རོལ་བ། །ལྷ་ཚོགས་སྤྲུལ་པ་ཡང་སྤྲུལ་བཅས་ལ་བསྟོད། །ཅེས་པ་ཙམ་དང༌། ཤིན་ཏུ་བསྡུས་པར་སྤྲོ་ན་མཆོད་པ་རྣམས་ཀྱང་སྔགས་ཙམ་གྱིས་རུང་ལ། དེ་ལྟར་རྒྱུན་འཁྱེར་རྒྱས་བསྡུས་གང་བྱེད་ཀྱང་སྐྱབས་སེམས་རྗེས་སུ་ཏིང་འཛིན་རྣམ་གསུམ་མན་ཆད་བྱའོ། །ཞེས་པའང་རྩོམ་པ་པོ་སྔགས་འཆང་ཐུགས་ཀྱི་རྡོ་རྗེས་སྨྲས་སོ།། །།སརྦ་མངྒ་ལཾ།། 