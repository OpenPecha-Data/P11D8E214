༄༅། །འཇམ་དཔལ་གཤིན་རྗེ་ཚེ་བདག་ལྕགས་སྡིག་གནམ་ཐོག་མེའི་སྐོར་གྱི་ཕྲིན་ལས་སྙིང་པོ་བསྡུས་པ་ཞེས་བྱ་བ་ཟབ་པའི་མཐར་ཐུག་བཞུགས་སོ།།

འཇམ་དཔལ་གཤིན་རྗེ་ཚེ་བདག་ལྕགས་སྡིག་གནམ་ཐོག་མེའི་སྐོར་གྱི་ཕྲིན་ལས་སྙིང་པོ་ཞེས་བྱ་བ། བླ་མ་དང་འཇམ་དཔལ་གཤིན་རྗེའི་གཤེད་པོ་ལ་ཕྱག་འཚལ་ལོ། །གང་གི་སྙིང་རྗེས་ཁྲོས་པའི་དཔའ་བོ་དེས། །ལོག་རྟོག་དཔུང་ཚོགས་བསད་པའི་ཁྲག་འཐུང་བས། །རབ་མྱོས་སྒྱུ་འཕྲུལ་གར་གྱི་འགྲོ་འདི་ཀོ། །རྡུལ་བྲལ་ཞིང་དུ་འདྲེན་མཛད་དེར་བཏུད་ནས། །ཟླ་གསང་སྤྲིན་སྔོན་རོལ་བའི་ལྷ་ལམ་དུ། །དྲག་སྔགས་དབྱར་རྔའི་ང་རོ་སྒྲོག་བཞིན་པར། །ཕྲིན་ལས་གནམ་ལྕགས་ལྕེ་འབབ་མི་བཟོད་པས། །གདུག་བྱེད་མགོ་སྙིང་འགེམས་འདི་ཡི་གེར་བརྩམ། །སྡོམ་ནི། ལེགས་བཤམས་སྐྱབས་སེམས་སྔོན་གཏོར་སྦྱིན། །བཀའ་བསྒོ་མཚམས་བཅད་སྲུང་འཁོར་བསྒོམ། །བརྡ་སྒོ་བརྡ་ཕྱག་བཤགས་བྱིན་དབབ། །མཆོད་པ་བྱིན་རླབས་ཏིང་འཛིན་གསུམ། །རྟེན་དང་བརྟེན་བསྐྱེད་སྤྱན་དྲངས་བཞུགས། །དབང་བསྐུར་ཕྱག་མཆོད་འདོད་གསོལ་བསྟོད། །འཛབ་བཟླ་འཛབ་བསྟོད་རྫོགས་རིམ་བསྒོམ། །ཚོགས་བསྐུལ་ཟོར་འཕང་ཆད་མདོ་དང༌། །བརྟན་སྐྱོང་རྟ་བྲོ་དངོས་གྲུབ་བླང༌། །བཤགས་པ་ཉེར་བསྡུ་སྨོན་ལམ་བསྡུ། །ཤིས་བརྗོད་ཀྱིས་ནི་དོན་རྣམས་བསྡུ། །དབང་ཐོབ་ཅིང་དམ་ཚིག་ལ་གནས་པའི་སྔགས་པས་དུར་ཁྲོད་ལ་སོགས་པ་ལས་དང་མཐུན་པར། རབ་གནས་དང་ལྡན་པ་བཀྲམ་པའི་མདུན་དུ་བྷནྡྷའམ་མཆོག་གི་ཁོག་པར་འབྲུ་ནག་གི་དཔལ་བཤོས་ནང་ཁོང་གསེང་གྲུ་གསུམ་སུམ་བརྩེགས་སུ་ཡོད་པ་ལྷ་གྲངས་དང་མཉམ་པའི་བཤོས་བུས་བསྐོར། དཀར་དམར་དང༌། ཤ་སྣ་དང༌། ཁྲག་སྣ་དང༌། སྙིང་སྣས་བརྒྱན། ཐོད་པ་མཚན་ལྡན་ལྕང་ལོ་ཅན་དུ་སྨན། བྷནྡྷ་སྐྱ་གཡེལ་དུ་རཀྟ། ཡི་དྭགས་ཀྱི་ལྷུང་བཟེད་དུ་རབས་ཆད་ནག་པོ།་་་རྟ་ནག་་༌།གཡག་ནག་གསུམ་གྱི་ཙིཏྟ་རྒྱུད་དོན་མན་ངག་ལྟར་ཆས་སུ་བཅུག་པ་དར་ནག་གིས་བཀབ། ཕྱི་ནང་གསང་མཆོད་རོལ་མོ་ལ་སོགས་པ་མཁོ་བའི་ཡོ་བྱད་ཐམས་ཅད་ཚོགས་པར་བྱས། སྟན་བདེ་བར། ཁ་ལྷོར་ཕྱོགས་པས། སྐྱབས་སེམས་ནི།

ཧཱུྂ་༌། དུས་འདི་ནས་ནི་བྱང་ཆུབ་བར༑ ༑བླ་མ་ཟིལ་གནོན་མཆོག་གསུམ་སོགས། །བསླུ་མེད་སྐྱབས་གནས་མཆོག་རྣམས་ལ། །ཀུན་ནས་དང་བས་སྐྱབས་སུ་མཆི། །གསུམ། ཧཱུྂ་༌། མ་རིག་འཁྲུལ་བའི་སེམས་ཅན་རྣམས། །བདེ་ཆེན་ས་ལ་འགོད་པའི་ཕྱིར། །ཕྱག་རྒྱ་ཟིལ་གནོན་རབ་བསྙེན་ནས། །ཕྲིན་ལས་རྣམ་བཞིས་དོན་བྱའོ། །གསུམ། སྔོན་འགྲོའི་གཏོར་མ་ནི། ཧཱུྂ་ཧཱུྂ་༌། ཨྱེ་ཉིད་སྟོང་པ་ཆོས་འབྱུང་སྟེང༌། །མ་སྐྱེས་སྐྱེ་འགག་མེད་པ་ལས། །རྒྱུ་རྐྱེན་སྔགས་ལས་མ་བསྐྱེད་པར། །རོལ་པ་ཆེན་པོའི་སྐུ་རུ་གསལ། །རང་རིག་ཕྱག་རྒྱ་ཆེན་པོར་བརྗིད། །ཨེ་ཀ་ཧེ་དུན་ཡ་མ་སྙིང་ཁྲག་ར་མ་ཙ་ཡ། ཞེས་སྐད་ཅིག་གིས་ཟིལ་གནོན་གྱི་ང་རྒྱལ་བསྐྱེད། གཏོར་མ་གསུམ་སྔགས་དྲུག་ཕྱག་རྒྱ་དྲུག་གིས་བྱིན་གྱིས་བརླབས་ལ། མཆོད་སྦྱིན་གྱི་གཏོར་མ་འདོད་ཡོན་དང་ལྡན་པ་འདི་ཕྱོགས་སྐྱོང༌། ལྷ་ཀླུ། གཟའ་སྐར། རྒྱལ་ཆེན་འཇིགས་བྱེད་དང་བཅས་པ། དཔལ་མགོན་བདུན་ཅུ་རྩ་ལྔ་རྣམས་ལ་འབུལ་ལོ། །ཟིལ་གནོན་བསྙེན་ཞིང་སྒྲུབ་པའི་བར་ཆད་སོལ། མཐུན་རྐྱེན་སྒྲུབས་ཤིག །ས་བདག་སའི་ལྷ་མོ་བརྟན་མ། སྲིད་པ་ཆགས་པའི་ལྷ་དགུ། རྗེའི་མགུར་ལྷ་བཅུ་གསུམ། མཐའི་དགེ་བསྙེན་ཉེར་གཅིག །བོད་ཁམས་སྐྱོང་བའི་བརྟན་མ་བཅུ་གཉིས། གནས་འདིའི་ཡུལ་ལྷ་གཞི་བདག་ལ་སོགས་པ་རྣམས་ལ་འབུལ་ལོ། །སྒྲུབ་པ་ཆེན་པོ་ལ་འབད་པར་རུ་ང་དང་ཕྲག་དོག་མ་བགྱིད་པར་ཕན་པའི་སྡོང་གྲོགས་གྱིས་ཤིག །བགེགས་ཚོགས་ལོག་འདྲེན་ནམ་མཁའ་ལ་འཕྱོ་བ། བར་སྣང་ལ་རྒྱུ་བ། ས་གཞི་ལ་འགྲིམ་པ། འབྱུང་བ་ལ་བརྟེན་པ། སྐྱབས་གྲིབ་ལ་གབ་པ། བསྙེན་སྒྲུབ་ལས་གསུམ་གྱི་སྒྲུབ་པ་ཆེན་པོ་མཐོང་ཐོས་མི་བཟོད་པ་ཐམས་ཅད་གཏོར་མས་ཚིམ་པར་གྱིས་ལ། རང་རང་གི་གནས་སུ་དེངས་ཤིག །ཅེས་དང༌། བཀའ་བསྒོ་བ་ནི། ཧཱུྂ་༌། ཨྱེ་ང་ནི་ཁྲོ་རྒྱལ་ཟིལ་གནོན་སྐུ། །ནག་པོའི་ཆ་ལུགས་གཏུམ་ཁྲོ་རྔམ། །ཐམས་ཅད་ཇི་ལྟར་ཞི་གྱུར་ཀྱང༌། །ཞི་བ་ཐམས་ཅད་ང་ཡི་སྐུ། །ཐམས་ཅད་ཇི་ལྟར་ཁྲོས་གྱུར་ཀྱང༌། །ཁྲོ་བོ་ཐམས་ཅད་ང་ཡི་སྐུ། །བགེགས་དང་ལོག་འདྲེན་འབྱུང་པོའི་ཚོགས། །རྔན་སྦྱིན་གཏོར་མ་འདི་ཁྱེར་ལ། །ད་ལྟ་ཉིད་དུ་ཕྱིར་དེངས་ཤིག

།གལ་ཏེ་མི་འགྲོ་ཉམས་པར་བགྱི། ཨྱེ་དུན་ཀ་ཡཾ་སརྦ་བྷཱུ་ཏ་གཙྪ། ཧཱུྂ་བཞིའི་སྔགས་བརྗོད། མཚམ་གཅོད་སྲུང་འཁོར་ནི། ཧཱུྂ་༌། ང་ནི་གཤེད་པོ་ལས་ཀྱི་རྒྱལ། །འཁོར་ལོས་སྒྱུར་བའི་རང་བཞིན་མཆོག །ཐུགས་སྲོག་ཨྱེ་ཡི་འཕྲོ་འདུ་ལས། །སྟེང་འོག་ཕྱོགས་མཚམས་རྩིབས་བཅུ་འབར། །སྟེང་དུ་ཧཱུྂ་དཀར་ཕྱོགས་མཚམས་རིམ། །རྣམ་རྒྱལ་་་་་་ཤར་དབྱུག་སྔོན་་་་་་ཤར་ལྷོ་གཤིན་རྗེའི་གཤེད་་་་་་ལྷོ། །མི་གཡོ་་་་་་ལྷོ་ནུབ་རྟ་མགྲིན་་་་་་ནུབ་འདོད་རྒྱལ་་་་་་ནུབ་བྱང་དང༌། །བདུད་རྩི་་་་་་བྱང་ཁམས་གསུམ་རྣམ་པར་རྒྱལ་་་་་་བྱང་ཤར། །འོག་ཏུ་སྟོབས་ཆེན་ཀུན་ཀྱང་མཐིང༌། །གཡས་གཡོན་ཐོ་བ་སྡིགས་མཛུབ་བསྒྲེངས། །དུར་ཁྲོད་ཆས་གསོལ་སྨད་ཕུར་བུ། །སྟེང་གི་ཚངས་པ་ཕྱོགས་མཚམས་རིམ། །དབང་པོ་་་་་་ཤར་འཆི་བདག་་་་་་ལྷོ་ཀླུ་་་་་་ནུབ་གནོད་སྦྱིན་་་་་བྱང༌། །མེ་ལྷ་་་་་་ཤར་ལྷོ་སྲིན་པོ་་་་་་ལྷོ་ནུབ་རླུང་་་་་་ནུབ་བྱང་དབང་ལྡན་་་་་བྱང་ཤར། །འོག་ཏུ་ས་བདག་སྙིང་ཁར་གཟིར། །འཁོར་ལོ་འཁོར་བས་བགེགས་ཚོགས་སྒྲོལ། །སླར་ཡང་ཐུགས་ཀའི་ཨྱེ་ལས་ནི༑ ༑སྣ་ཚོགས་མཚོན་ཆ་རྣོ་དབལ་ལྡན། །ཁྲོ་བོ་ཁྲོ་མོ་ཁྲོ་ཆུང་ཚོགས། །དུག་ལྔ་འཇོམས་བྱེད་ཡེ་ཤེས་མེ། །སྤྲོས་པས་་་་་་འཁོར་ལོའི་ཕྱི་རོལ་གྱི་ཕྱོགས་བཅུར་གཏམས་ཤིང་འཁྲིགས། །སྲ་བརྟན་མི་འགྱུར་གུར་ཁང་གྱུར། །རང་རིག་སྤྲོས་བྲལ་ཕྱག་རྒྱ་ཆེ། །གཉིས་འཛིན་མེད་པ་མཚམས་ཀྱི་མཆོག །ཨྱེ་མྱག་ཡ་རྔུབ་མུག་ཤག་ཀ་དུན་ཀྲོ་དྷ་རཱ་ཛ་ཤསྟྲ་ཨགྣེ་རཀྵ་བི་ཏཱ་ན་པཉྫི་ར་རེ་ཁ་ཛྭ་ལ་ཧཱུྂ་ཕཊ༑ བརྡ་སྒོ་དབྱེ་བ་ནི། ཧཱུྂ་༌། དཀྱིལ་འཁོར་རང་བཞིན་རྣམ་པར་དག །སྒོ་ཕྱོགས་ལྷུན་གྲུབ་ཡེ་ནས་གནས། །མ་རིག་གིས་བསྒྲིབས་རང་བྱུང་རིག །ཡེ་ཤེས་གསལ་བའི་སྒོ་དབྱེའོ། །བཛྲོངྒྷཱ་ཊ་པྲ་ཝེ་ཤ་ཡཱ་མི། བརྡ་ཕྱག་ནི། ཧཱུྂ་༌། དོན་དམ་དམིགས་མེད་བདེ་ཆེན་དབྱིངས། །གཉིས་མེད་མཉམ་ཡངས་སྤྲོས་བྲལ་ཡང༌། །ཀུན་རྫོབ་རྟེན་འབྱུང་འབྲེལ་བའི་ངོར། །བརྡ་ཡི་མཚོན་ནས་ཕྱག་བགྱིའོ༑ ༑མཎྜལ་ན་མཿར་རོ་མི།

བཤགས་པ་ནི། ཧཱུྂ་༌། རྩ་བརྒྱུད་བླ་མ་ཟིལ་གནོན་ལྷ། །མཁའ་འགྲོ་དམ་ཅན་རྒྱ་མཚོ་དགོངས། །བདག་ཅག་མ་རིག་འཁྲུལ་བའི་བློས། །ནོངས་གྱུར་སྐུ་གསུང་ཐུགས་ཡོན་ཏན། །རྩ་བ་ཡན་ལག་དམ་ཚིག་ལས། །འགལ་འཁྲུལ་བགྱིས་ཀུན་གནོང་འགྱོད་ཀྱིས། །བཤགས་སོ་ཚངས་པའི་དངོས་གྲུབ་སྩོལ། །ཨོཾ་ཡ་མ་རཱ་ཛ་ས་མ་ཡ། མ་ནུ་པཱ་ལ་ཡ། སོགས་ཡིག་བརྒྱ་བརྗོད། བྱིན་དབབ་པ་ནི། ཧཱུྂ་༌། ཆོས་ཉིད་མཉམ་པའི་ངང་ཉིད་ལས། །ཟིལ་གནོན་སྒྱུ་འཕྲུལ་རྡོ་རྗེའི་གར། །ཡེ་ཤེས་རྣམ་རོལ་འཁོར་བཅས་ཀྱི། །བྱིན་རླབས་ཀུན་འབྱུང་རྟགས་མཚན་སྟོན༑ ༑དབང་དང་དངོས་གྲུབ་དེང་སྩོལ་ཅིག །ཨོཾ་ཡ་མཱནྟ་ཀ་ས་པ་རི་ཝཱ་ར་ས་མ་ཡ་སྟྭཾ། ས་མ་ཡ་ཧོཿ ས་མ་ཡ་ཨཱ་ཝེ་ཤ་ཡ་ཕེཾ་ཕེཾ། མཆོད་པ་བྱིན་བརླབ་ནི། བདུད་རྩི་ལ། ཧཱུྂ་༌། མཚན་ལྡན་བྷནྡྷ་པད་འདབ་བརྒྱད་་་་་་ཀྱི་སྟེང་དུ། །ཤ་ལྔ་བདུད་རྩི་རྣམ་ལྔ་ལས། །རིགས་ལྔ་ཡབ་་་་་་ཡུམ་བཅས་ས་བོན་ལས། །ལྷར་གསལ་་་་་་བའི་ཐུགས་ཀར་རང་་་་་་རང་གི་སྔགས་་་་་་འོད་གསལ་འབར༑ ༑ཨོཾ་ཧཱུྂ་ཏྲཱཾ་ཧྲཱིཿཨཱཿ མཱཾ་ལཱཾ་པཱཾ་བཱཾ་ཏཱཾ། འཛབ་བཟླས་ལྷ་ཞུ་བདུད་རྩིར་གྱུར། །ཁ་ཆོད་ཉི་་་་་་མའི་སྟེང་་་་་་དུ་རྟ་མགྲིན་་་་་་དམར་པོ་གྱི། །ཐུགས་ཀར་ཉི་་་་་་མའི་དབུས་་་་་་སུ་ཧྲཱིཿཡིག་་་་་་དམར་པོ་གསལ༑ ༑རང་གི་་་་་་མཐེབ་མཛུབ་ཉི་ཟླ་སྔགས་་་་་་ཨ་ཨཱཿཧཱུྂ་བཅས་ལས། །འོད་འཕྲོས་ལྷ་་་་་་རིགས་ལྔ་ཡབ་ཡུམ་བསྐུལ་སྦྱོར་མཚམས་ནས། །བཅུད་བབ་་་་་་བྱང་སེམས་དཀར་དམར་བདུད་རྩི་ལ་ཐིམ་ཞིང༌། ། མཐར་་་་་་ལྷ་སྔགས་་་་་་ཐམས་ཅད་འོད་ཞུ་བདུད་རྩིར་ཞུ། །ཨོཾ་ཨཱཿཧཱུྂ་སརྦ་པཉྩ་ཨ་མྲྀ་ཏ་ཧཱུྂ་ཧྲཱིཿཋཱཿ ལན་གསུམ། རཀྟ་ལ། ཧཱུྂ་༌། ཐོད་རློན་ཟླ་གམ་དམར་པོའི་ནང༌། །པད་་་་་་མ་དམར་་་་་་པོ་འདབ་་་་་་མ་བརྒྱད་་་་་་པའི་དབུས་སུ་་་་་་འོག་གི་སྔགས། །དང་་་་་་འཁོར་ཞིང་བཟླས་པས་རཀྟ་བབ། །རྒྱུ་རྐྱེན་ཀུན་ལྡན་རྦ་ཀློང་འཕྱོ། །རཀྟའི་སྟེང་དུ་་་་་་དམར་མོ་གཱི་ཏི་གར་བསྒྱུར་ཞིང༌། །དེ་ཐིམ་ཡེ་ཤེས་རཀྟ་འབར༑ ༑ཨོཾ་ཨཱཿཧཱུྂ་མ་ཧཱ་རཀྟ་ཛྭ་ལ་མཎྜལ་ཧཱུྂ་ཧྲཱིཿཋཱཿ

ལན་གསུམ། གཏོར་མ། ཧཱུྂ་༌། རླུང་མེ་ཐོད་སྒྱེད་ལ་གནས་པའི། །གཏོར་སྣོད་མཚན་ལྡན་ཀཱ་པ་ལར། །པད་འདབ་བརྒྱད་སྟེང་བདུད་རྩི་ལྔ། །ལྕགས་ཀྱུ་ལྔ་དང་བཅས་པ་ལ། །རིགས་ལྔ་ཡབ་ཡུམ་ས་བོན་སྤྲས། །དེ་སྟེང་་་་་་ཨ་ལས་ཟླ་བའི་ཁ་ཆོད་བཀབ་་་་་་པའི་སྟེང་དུ། །ཧཱུྂ་་་་་་མཐིང་ཨཱཿ་་་་་དམར་ཨོཾ་་་་་་དཀར་བརྩེགས་མར་གསལ་རླུང་་་་་་གཡོས་རང་གི་སྣ་བུག་གི་རླུང་བུས་པས་བདུད་རྩིའི་འོག་གི་མེ་སྦར། །རྫས་ཞུ་སྐྱོན་སྦྱངས་ནུས་ལྡན་བསམ། །སླར་་་་་་ཟླ་བ་སྔགས་་་་་་དང་བཅས་་་་་་པ་བདུད་རྩིར་ཐིམ། །དེ་སྟེང་ཟིལ་གནོན་་་་་་གྱི་སྐུར་གསལ་བའི།་་༌།ཐུགས་སྲོག་་་་་་ཧཱུྂ་གི་འོད་ཀྱིས་སངས་རྒྱས་དང༌། །བྱང་སེམས་ཐུགས་རྗེ་བྱིན་རླབས་བསྡུས། །བདུད་རྩིར་བསྟིམས་ཤིང་ལྷ་་་་་་ཟིལ་གནོན་ཞུ་བས། །ཡེ་ཤེས་བདུད་རྩིའི་རྒྱ་མཚོ་ཆེ། །འདོད་དགུའི་ཡོན་ཏན་ལྔ་ལྡན་གྱུར༑ ༑ཨོཾ་ཨཱཿཧཱུྂ་མ་ཧཱ་བ་ལིངྟ་ཏེ་ཛྭ་བ་ལིངྟ་བ་ལ་བ་ཏེ་གུ་ཧྱ་ས་མ་ཡ་ཧཱུྂ་ཧྲཱིཿཋཱཿ ལན་གསུམ། མཆོད་པ་གཞན་རྣམས། ཧཱུྂ་༌། རང་ཉིད་ཟིལ་གནོན་ཐུགས་སྲོག་་་་་་ཧཱུྂ་ལས། །རཾ་ཡཾ་ཁཾ་སྤྲོས་མཆོད་ཚོགས་ཀྱི༑ ༑ཉེས་པ་བསྲེགས་གཏོར་བཀྲུས་སྦྱངས་ཏེ། །སླར་ཡང་ཨོཾ་ཨཱཿཧཱུྂ་ཧ་ཧོཿ ཧྲཱིཿསྤྲོས་ཐིམ་པས་མཆོད་ཡོན་དང༌། །མེ་ཏོག་སྤོས་དང་མར་མེ་དྲི། །ཞལ་ཟས་རོལ་མོ་གཟུགས་སྒྲ་དང༌། །དྲི་རོ་རེག་ཆོས་མཆོད་པ་རྣམས། །ཟག་མེད་བདེ་ཆེན་རྫས་སུ་གྱུར། །ཨོཾ་ཨཱཿཧཱུྂ་བཛྲ་ཨརྒྷཾ། པཱ་དྱཾ། པུཥྤེ། དྷཱུ་པེ། ཨཱ་ལོ་ཀེ། གནྡྷེ། ནཻ་ཝི་དྱེ། ཤཔད། རཱུ་པ། ཤཔད། གནྡྷེ། ར་ས། སྤརྴེ། དྷརྨ་དྷཱ་ཏུ། གཱི་ཏི། ནྲྀ་ཏྱཻ། ཏ་ན་ག་ཎ་པཉྩ་ཧ་ལ་མ་ཧཱ་པཱུ་ཛ་ཧཱུྂ་ཧྲཱིཿཋཱཿ ཏིང་འཛིན་གསུམ། ཧཱུྂ་༌། ཆོས་སྐུ་གདོད་ནས་སྤྲོས་དང་བྲལ། །གཟུང་འཛིན་གཉིས་སྟོང་འདུས་མ་བྱས། །བསམ་བརྗོད་བྲལ་བ་འོད་གསལ་ངང༌། །དངོས་པོའི་མཚན་མ་རྡུལ་ཙམ་མེད། །ཨོཾ་མ་ཧཱ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ།

གང་ལའང་མི་རྟོག་མི་དམིགས་པ། །རྟོག་བྲལ་དེ་ཡི་རང་མདངས་ལས། །དམིགས་མེད་སྙིང་རྗེ་ངང་གིས་ཤར། །ཡོན་ཏན་ཡེ་ཤེས་སྒྱུ་མའི་རྩལ། །ཨ་དྷརྨ་དྷཱ་ཏུ་སྭ་བྷཱ་ཝ་བི་ཤུདྡྷོ྅ཧཾ། ཧཱུྂ་༌། སྐུ་ཡི་སྒྱུ་མའི་ཕྱག་རྒྱ་ཆེ། །ཆུ་ཟླ་མེ་ལོང་གཟུགས་བརྙན་བཞིན། །ཅིར་ཡང་སྣང་མོད་ལས་སྐབས་ཀྱིས། །ཕྱེ་བས་རང་རིག་་་་་་འཁོར་འདས་ཐམས་ཅད་ཀྱི་སྲོག་གི་ཡི་གེ་ཨེ་རུ་ཤར། །ཧཱུྂ་བཛྲ་ཙིཏྟ་ཧཱུྂ། རྟེན་བསྐྱེད་པ་ནི། ཨྱེ། དེ་ལས་ཨེ་ཡཾ་བཾ་སུཾ་རཾ༑ ༑ཀེཾ་ཆད་འོག་ནས་རིམ་བཞིན་དུ། །མཁའ་མཐིང་གྲུ་གསུམ་རླུང་ལྗང་གཞུ། །ཁྲག་མཚོ་དམར་ཟླུམ་ས་དཀྱིལ་སེར། །གྲུ་བཞི་མེ་འབར་ཟུར་གསུམ་འབར། །རུས་པའི་རི་རབ་བརྗིད་པའི་སྟེང༌༑ ༑ཨྱེ་ལས་རང་ཉིད་སྐད་ཅིག་ནི། །ཨེ་ཀ་ཙ་ཏི་སྐུ་མདོག་མཐིང༌། །མི་ལྤགས་གསོལ་ཞིང་དུར་ཁྲོད་ཀྱི། །ཆས་ལྡན་ཐུགས་ཀར་བྷྱོ་ཡི་མཐར། །ཨྱེ་ཨ་ཀྲོ་ཏེ་ཀ་ཡ་མཱནྟ་ཀ་ཀཱ་ལ་རཱུ་པ་ཧྲཱིཿཥྚཱི་ཨ་པ་ཡེ་ཧཱུྂ། བསྐོར་བ་དེ་ལས་འོད་འཕྲོས་པས། །སྣོད་བཅུད་འོད་ཞུ་འགྲོ་དོན་བྱས། །རྒྱལ་བ་སྲས་བཅས་རྩ་བ་གསུམ། །དམ་ཅན་ཀུན་གྱི་བྱིན་རླབས་བསྡུས་་་་་ཨེ་ཀ་ཙ་ཏི་ལ་ཐིམ། །ཆོས་ཉིད་ཨྱེ་ཡི་རང་བཞིན་ལ། །ཀ་ལས་ཉོན་མོངས་སྣ་ཚོགས་བཅོམ། །དུར་ཁྲོད་་་་་་རུས་པའི་རི་རབ་ཀྱི་སྟེང་དུ་མཐིང་ནག་འབར་བའི་དབུས། །པད་་་་་་མ་རྡོར་དུར་ཁྲོད་མེ་རིའི་ནང༌། །པད་རའི་ནང་དུ་་་་་་འོབས་ཆེན་བཅུ་དྲུག་ཀུན་ནས་འཇིགས་་་་་་པ་དེའི་དབུས་སུ། །བྷྲཱུཾ་ལས་སྣ་ཚོགས་རྡོ་རྗེའི་ལྟེར། །མཐའ་དབུས་མེད་པའི་གཞལ་ཡས་ཁང༌། །ཕྱི་ནི་རིན་ཆེན་སྣ་ཚོགས་འབར། །ནང་ནི་དུར་ཁྲོད་རྫས་ལྡན་རྔམ། །གྲུ་བཞི་སྒོ་བཞི་མཚན་ཉིད་་་་་་སྣང་སྟོང་ལ་སོགས་པའི་རྫོགས། །ཐོད་་་་་་སྐམ་རློན་ནེམ་གསུམ་པའི་རྩིག་པ་ཁྲག་་་་་་དང་ཞག་་་་་་གིས་སྦྱར་་་་་་བ། །ཡས་་་་་་སྒོའི་མས་ཐེམ་པ་གླང་ཆེན་འབྲུག །འགྲམ་གཉིས་སེང་གེ་སྒོ་སྟག་གཟིག

།རུས་སྦལ་ཀ་གདན་ལྷའི་ཀ་བ། །གཟའ་ཀླུ་ཀ་གཞུ་གདུང་མ་དྲལ། །ཚངས་པའི་ལྕམ་ལ་ཞིང་གི་ཏོག །ཆུ་སྲིན་ཁ་བད་སྒྱུ་སྐར་གྱི། །དྲ་མིག་ཉ་སྦྲུལ་ཟ་ར་ཚགས། །སྒྱུ་མ་མི་སྙིང་ཀེང་རུས་བརྒྱན། །ཞིང་གི་འཕན་གདུགས་རྒྱལ་མཚན་བསྒྲེངས། །སྟེང་དུ་མཆོད་རྟེན་ཉི་ཟླའི་ཏོག །འོད་སྟོང་འབར་བ་ལྷུན་སྡུག་བརྗིད། །རྟ་བབས་མཆོད་རྟེན་ཏོག་དང་བཅས། །བྱ་ཁྱུང་འབར་བའི་ཆར་ཁེབས་ཅན། །ཕྱི་ནང་ཕྱོགས་མདོག་འོད་ཟེར་འབར། །དེ་དབུས་མཐིང་ནག་གྲུ་གསུམ་་་་་་ལོགས་གཅིག་མདུན་དུ་བསྟན་པ་ཨེ། །ཟླ་གམ་དམར་པོ་གསུམ་གྱིས་བསྐོར༑ ༑གནམ་ལྕགས་་་་་་ཀྱི་འཁོར་ལོ་རྩིབས་བཞི་་་་་་དེའི་ཕྱེད་བརྒྱད་་་་་་དེའི་ཕྱེད། །གྲུ་ཆད་མརྒད་བརྗིད་ལྡན་དབུས། །ཕོ་བྲང་་་་་་དབུས་ཀྱི་ཨེ་ཡི་གཞལ་ཡས་སུ།་་་་་དེའི་དབུས་སུ། །ཀླུ་་་་་་སྦྲུལ་ནག་གི་རྣམ་པ་འབུམ་གཉན་་་་་་ལྕོང་མོ་ཁྲི་ས་བདག་་་་་་སྦལ་ནག་གི་རྣམ་པ་སྟོང༌། །ཕྱོགས་སྐྱོང་བཅུ་པོ་་་་་་གན་རྐྱལ་བསྣོལ་བའི་སྟེང༌། །མ་ཧེ་སྔོན་པོ་་་་་་རཏྣས་བརྒྱན་པ་བརྒྱད་བསྣོལ་བའི་ཁྲིར། །རིན་པོ་ཆེའི་་་་་་པད་སྡོང་་་་་་གི་སྟེང་དུ་འཁོར་ལོ་་་་་་སྔོན་པོ་ནི། །རྩིབས་སྟོང་ལྟེ་བར་ཟླ་ཉིའི་དབུས། །བརྟེན་བསྐྱེད་པ་ནི། རང་རིག་ཨེ་ལས་རྫོགས་པའི་ལྷ། །དཔལ་ཆེན་ཁྲོ་རྒྱལ་གཤིན་རྗེའི་གཤེད། །ཟིལ་གནོན་དུག་ཆེན་ཧ་ལའི་མདོག །གཡས་ཞལ་དཀར་བཞད་་་་་་ཉི་ཟླའི་འོད་ཟེར་ལྟར་འཕྲོ་བ་ཀླུ་འབུམ་གསོལ། །གཡོན་ཞལ་དམར་་་་་་རཀྟའི་རྦ་ཀློང་འཁྲུགས་པ་གཤེ་གཉན་ཁྲི་ཟ། །དབུས་མཐིང་་་་་་རབ་ཏུ་རྔམ་པ་ས་བདག་སྟོང་སྡེ་འཆའ། །དབུ་སྐྲ་ཁམ་ནག་མཁའ་ལ་འཕྱོ། །དབུ་ལ་ཐོད་སྐམ་་་་་་ལྔ་ལྔ་སྦྲུལ་ཆུན་འཕྱངས་པ་རྩེར་རིན་ཆེན། །སྤྱན་དགུ་དམར་ཟླུམ་སྡང་མིག་བསྒྲད། །སྨིན་མ་ཨག་ཚོམ་མེ་ལྟར་འབར། །ཤངས་གཉེར་ཞལ་གདངས་ལྗགས་འདྲིལ་ཞིང༌། །མཆེ་བ་བཅུ་གཉིས་རྣོ་དབལ་གཙིགས། །ཧ་ཧེ་ཕཊ་དང་བྷྱོ་ལ་སོགས། །ཞལ་ནི་རྔམ་སྒྲ་དགུ་དང་ལྡན། །འཁོར་ལོ་་་་་་རྩིབས་སྟོང་རལ་གྲི་རྡོ་རྗེ་གཡས། །བེ་ཅོན་གཏུན་ཤིང་སྡིགས་མཛུབ་་་་་་རྩེ་ནས་མེ་འབར་བ་ཞགས་པ་དང་བཅས་པ་མངོན་རྟོགས་དང་བསྟོད་བསྐུལ་གཉིས་ཀར་གཡས་གཉིས་པར་རྡོ་རྗེ།

གསུམ་པར་རལ་གྲི་དང༌། གྱང་འགྱེལ་དུ་དེ་ཉིད་གོ་ལོག་དང༌། མངོན་རྟོགས་སུ་གཡོན་གཉིས་པ་སྡིགས་མཛུབ་ཞགས་པ་བཅས༑ ༑གྱང་འགྱེལ་དང་བསྟོད་བསྐུལ་དུ་གཡོན་པར་གཏུན་ཤིང་བྱས་འདུག །གྱང་འགྱེལ་དུ་ཞགས་པ་མི་འདུག །གསང་སྒྲུབ་གཡུ་སྤྱང་དུ་སྡིགས་མཛུབ་མེ་འབར་བ་དང་རྩ་རྒྱུད་དུ་སྡིགས་མཛུབ་ཁོ་ནར་གསུངས་སོ། །གཡོན། །ཞབས་བཞི་གཡས་བསྐུམ་གཡོན་བརྐྱང་གར། །བདུད་སྲིན་མུ་སྟེགས་རྒྱལ་བཙན་སོགས། །གདུག་པའི་མགོ་ཕྲེང་ལྔ་བཅུ་གཅིག །ཙིཏྟར་བཅས་པའི་སེ་རལ་ཁ། །སྐུ་སྟོད་གཉིས་འཐུང་བླ་གོས་འཆང༌། སྐེད་པར་ཞིང་ཆེན་སྐེ་རགས་ལ། །སྐུ་སྨད་སྟག་གི་མཐང་གོས་་་་་་སྦྲུལ་ནག་གིས་བཅིངས་ཏེ་མནབས། །དཔྲལ་མདོར་ཐལ་ཆེན་ཚོམ་བུ་ལ། །ཨོག་ལྐོག་ཞག་གི་ཟོ་རིས་ཅན། །མཁུར་ཚོས་རཀྟའི་ཐིག་ལེས་བརྒྱན༑ ༑ཡན་ལག་དང་ནི་ལྷུ་ཚིགས་རྣམས། །ཀླུ་གདུག་རིགས་བཞིས་་་་་་རྒྱལ་རིགས་སྦྲུལ་དཀར་པོའི་རྣ་རྒྱན་བྲམ་ཟེ་དམར་པོའི་ཕྱག་གདུབ་དང་དཔུང་རྒྱན་དང་དམངས་གདོལ་ནག་པོའི་ཞབས་གདུབ་ཀུན་ནས་བརྒྱན། །རྗེ་རིགས་སེར་པོ་མཆོད་ཕྱིར་ཐོགས། །རིན་ཆེན་རུས་པ་དར་གྱིས་བརྒྱན། །རྡོ་རྗེའི་གཤོག་་་་་་རྒོད་གཤོག་ནི་ཨུར་མོ་གྱང་འགྱེལ་དང་མངོན་རྟོགས་གཞན་རྣམས་ལ་ནི་མི་འདུག །བསྟོད་བསྐུལ་ཆེན་པོ་དང་མངོན་རྟོགས་ཆེན་མོ་གཉིས་སུ་འདུག་པས་དོན་ལ་ཡོད་མེད་གང་འདོད་བྱས་པས་ཆོག་འདྲ། ལྡན་དེའི་ཐུགས་ཀར། །ཡ་མ་རཱ་ཛ་སྨུག་་་་་་ཙིཏྟའི་གུར་ཁང་དུ་ནག་མཐིང༌། །གཡས་གཡོན་འཁོར་ལོ་་་་་་རྩིབས་བཅུ་པ་སྙིང་ཕྲེང་འཛིན༑ ༑སྦྲུལ་དང་ཐོད་སྐམ་་་་་་སྐུ་སྟོད་ལ་གླང་ཆེན་སྐུ་སྨད་ལ་སྟག་ཤམ་ཅན། །ཕོ་གདོན་འགུགས་སྒྲོལ་དེའི་ཐུགས་ཀར་་་་་་ཙིཏྟའི་གུར་ནང་ན། །དྲེགས་པ་ཕྱག་རྡོར་ལྗང་ནག་རྔམ། །གཡས་པ་རྡོ་རྗེ་རྩེ་ལྔ་འཛིན༑ ༑གཡོན་པས་་་་་་གྱང་འགྱེལ་སྒོམ་ཡིག་ཏུ་རིན་པོ་ཆེའི་ཙིཏྟ་ཞེས་གསུངས། སྙིང་ཕྲེང་ལྔའང་ཟེར་བ་འདུག་སྙིང་འབྱིན་ཞལ་དུ་གསོལ། །དུར་ཁྲོད་ཆས་བརྒྱད་གཙོ་དང་མཐུན། །མོ་གདོན་དབང་སྡུད་དེའི་ཐུགས་ཀར་་་་་་ཙིཏྟའི་གུར་ཁང་གི་དབུས། །སྲིད་གསུམ་ཁྱམས་ཁང་རུས་སྦལ་སེར་་་་་་སྐབས་ལ་ལར་དམར་པོའང་སྣང༌། །འཇིགས་བྱེད་ཆེན་པོ་ཐུར་ཏུ་བལྟ། །མཚོན་ཆའི་སྤུ་ལ་ཉི་ཟླའི་སྤྱན། །ཡན་ལག་ལྔ་ལ་་་་་་རང་བྱུང་གི་མཆོད་རྟེན་ལྔ་་་་་་གྱང་འགྱེལ་དུ་ཡན་ལག་དྲུག་ལ་མཆོད་རྟེན་དྲུག་འབྱུང༌། །གདུག་པའི་མཆེ་སྡེར་ལྕགས་ལས་གྲུབ། །ཡན་ལག་དྲུག་ལ་མཚན་རྟགས་ནི། །རཀྟའི་ཐིག་ལེ་སྨེ་དྲུག་ལྡན། །ཐུགས་ཀྱི་གསང་མཛོད་ཆེན་པོ་ན། །འཁོར་ལོ་འབར་བའི་ཐེམ་བར་དུ། །བསྒྲུབ་བྱའི་རྣམ་ཤེས་སྲོག་དང་གཟུགས། །མཚོན་ཆའི་ལྟེམ་ལ་བསྐྱོན་ཏེ་གསོད། །བདག་གི་སྤྱི་བོར་བྱ་ཁྱུང་དཀར། །འཁོར་ལོ་སྤུ་གྲི་གཅོད་བྱེད་ཀྱི། །འདབ་གཤོག་གནམ་ལྕགས་མཆུ་སྡེར་་་་་་ཟངས་ཀྱི་རྭ་དང་སྡེར་མོ་གཟིའི་མིག་ལ་དུང་གི་སོ་ཞེས་མངོན་རྟོགས་ཆེན་མོར་གསུངས་སོ།

ཅན། །ཕྱག་གཉིས་གདུག་པ་ཀླུ་ཞལ་འདྲེན། །སྤྱན་མིག་ཉི་ཟླའི་ཟེར་དང་ལྡན། །སྤྱི་བོར་ནོར་བུ་རིན་ཆེན་འབར། །ཀླུ་གདོན་དུག་རྣམས་འཇོམས་པར་བྱེད་་་་་་ཁྱུང་དང་མ་མོ་ཕྱག་རྡོར་རུས་སྦལ་རྣམས་མངོན་རྟོགས་ཆེན་པོར་གསུངས་པ་དང་བསྟོད་བསྐུལ་ཆེན་མོར་གླིང་དགུའི་ཕྱོགས་བཞིར་བསྐྱེད་པར་གསུངས་ཀྱང་འདིར་སྤྱི་གཙུག་ཏུ་ཁྱུང་དང་ཡ་མ་ཕྱག་རྡོར་རུས་སྦལ་གསུམ་གཙོ་བོའི་ཐུགས་ཀར་བསྐྱེད་པ་ནི་རྩ་རྒྱུད་སྡིག་པ་སྙིང་འཛིང་གི་ལེའུ་བཅུ་པ་དང་ཨུར་མོ་གྱང་འགྱེལ་དུ་གསུངས་པ་ལྟར་གཙོ་བོར་བྱས་པའོ། །ཕྲག་གོང་་་་་་གཉིས་སུ་ཁྱུང་མོ་སྨུག་ནག་གཉིས་དང༌། །ནུ་འཇིངས་་་་་་གཉིས་སུ་སེང་གེ་རལ་པ་སྤྲུག་་་་་་པ་གཉིས། །སོག་ཕྲག་་་་་་གཉིས་སུ་སྟག་མོ་མི་རོ་ཟ་་་་་་བ་གཉིས། །སྟ་ཟུར་དུག་སྦྲུལ་་་་་་ཁ་ན་མེ་འབར་བ་ཀླུ་གདུག་འཇོམས། །ཟུང་རེ་གྱད་གནོན་རྒྱན་གྱི་ལྷ། །བདག་གི་བ་སྤུའི་བུ་ག་ནས། །རྡོ་རྗེ་ནས་ཙམ་མང་པོ་དང༌། །ཁྲོ་ཆུང་མཐིང་ནག་བེ་ཅོན་དང༌། །ཙིཏྟ་ཐོགས་པ་མང་པོ་ཡིས། །སྤྱི་བོ་ཞབས་མཐིལ་ཡན་ཆད་དུ། །དྲ་གུར་བཞིན་དུ་རབ་ཏུ་གཏམས། །གཙོ་བོའི་པང་ངམ་གྲུ་གསུམ་གཡོན། །སྦྱོར་ཡུམ་བེ་ཏཱ་་་་་་གྱང་འགྱེལ་དུ་རྡོ་རྗེ་ཁྲོ་མོ་གསུངས་པ་དང་དོན་གཅིག་ནག་མོ་ནི། །ཕྱག་གཉིས་ཙིཏྟ་་་་་་གསང་སྒྲུབ་ཏུ་གྲི་གུག་གསུངས་བྷནྡྷ་སྟོབ། །རལ་པའི་ཟུར་ཕུད་་་་་་གསེར་གཡུ་མུ་ཏིག་གིས་བརྒྱན་པ་མུན་ལྟར་གཏིབས། །གཟིག་ཤམ་དར་དཔྱངས་་་་་་གྱང་འགྱེལ་དུ་ཡུམ་ལའང་དུར་ཁྲོད་ཀྱི་ཆས་ཡབ་དང་འདྲ་བར་གསུངས་ཐོད་སྦྲུལ་བརྒྱན། །ཞབས་གཉིས་འཁྱུད་དམ་དོར་སྟབས་ཅན། །མ་སྲིན་ཐམས་ཅད་དབང་དུ་སྡུད། །གྲུ་གཡོན་སྒྲོལ་ཡུམ་རལ་གཅིག་་་་་་ཨེ་ཀ་ཙ་ཏི་སྔོ། །དུག་སྦྲུལ་རྒྱན་འཆང་རོ་གདན་འགྱིང༌། །མི་ལྤགས་རེ་ལྡེའི་སྟོད་སྨད་གཡོགས༑ ༑རལ་པ་ཉི་ཟླ་ནོར་བུས་མཛེས། །ཕྱག་གཡས་རལ་གྲི་འབར་བ་དང༌། །གཡོན་པས་གཡུ་སྤྱང་མགོ་དགུ་འགྱེད། །གྲུ་གཡས་དབྱིངས་ཡུམ་སྲིད་པའི་རྒྱལ་་་་་་མུ་ཁ་ལེ། །མཐིང་ནག་མི་ལྤགས་གཡང་གཞིས་བརྒྱན། །བྱུ་རུའི་ཕྲེང་རྒྱན་སྟག་ཤམ་ཅན། །ཐོད་སྦྲུལ་དར་བརྒྱན་རལ་པ་ནི། །སྤྱི་གཙུག་འཁྱིལ་པ་རྨ་བྱས་བརྒྱན། །གཡས་གཡོན་ཁྲམ་ཤིང་ནད་རྐྱལ་འཛིན། །བཾ་ཆེན་གདན་ལ་བརྐྱང་བསྐུམ་ཚུལ། །ཟླ་གམ་གསུམ་ལ་ཐོད་མཁར་ནང༌། །མདུན་དུ་སྐུ་སྤྲུལ་ཚེ་བདག་ནག

།དབུ་དགུ་ཞབས་བརྒྱད་ཕྱག་བཅོ་བརྒྱད། །སྟེང་གི་དབུ་གསུམ་མཁའ་ལྡིང་ཁྱུང༌། །བར་མ་གསུམ་ནི་སྟག་་་་་་དབུས་གཟིག་་་་་་གཡས་དོམ་་་་་་གཡོན། །རྩ་ཞལ་་་་་་དབུས་མཐིང་་་་་་གཡས་དཀར་་་་་་གཡོན་དམར་བ་ལ། །གཡས་དགུ་་་་་་སྟེང་ནས་རིམ་བཞིན་འཁོར་ལོ་རལ་གྲི་དང༌། །རྡོ་རྗེ་ཁ་ཊྭཱཾ་མདུང་་་་་་ཐུང་དུག་མདའ། །དབྱིག་པ་རྒྱ་གྲམ་ལྕགས་ཀྱུ་འཛིན། །གཡོན་དགུ་་་་་་སྟེང་ནས་རིམ་བཞིན་བེ་ཅོན་གཏུན་ཤིང་དང༌། །སྦྲུལ་ཞགས་ཁ་ཊྭཱཾ་སྡིགས་མཛུབ་གྲི། །དགྲ་སྟ་གཡང་གཞི་ཙིཏྟའི་ཕྲེང༌། །གླང་ལྤགས་གྱོན་ཞིང་ཧ་ཧཱ་སྒྲོག །ཡུམ་ནི་དབྱིངས་ཕྱུག་་་་་་རཀྴ་ཀྲོ་དྷཱིའང་ཟེར་རྒྱལ་མོར་བཅས། །གཉན་ཁམས་ཕོ་མོའི་ཁྲི་ལ་འགྱིངས། །འཁོར་དུ་ཚེ་བདག་འབུམ་གྱིས་བསྐོར། །གཡོན་དུ་གསུང་སྤྲུལ་སྲོག་བདག་དམར། །ཁྲོ་གདོང་དགུ་ལ་སྟེང་བྱ་རོག །གཡས་པ་གནམ་ལྕགས་བེ་ཅོན་ལ། །གཡོན་པ་རྒྱུ་ཞགས་དགྲ་ལ་འཕེན། །མི་ལྤགས་གྱོན་ནས་ས་བདག་བརྫིས། །ཡུམ་ནི་དུག་ཧྲུལ་མ་་་་་་རེ་མ་ཏིའང་ཟེར་དང་བཅས། །འཁོར་དུ་སྲོག་བདག་འབུམ་གྱིས་བསྐོར། །གཡས་སུ་ཐུགས་སྤྲུལ་འཆི་བདག་ནག །ཆུ་སྲིན་རྒྱལ་མཚན་སྦྲུལ་གདེངས་དགུ། །དགྲ་སྟ་གཡས་ལ་སྦྲུལ་ཞགས་གཡོན༑ ༑སྐུ་སྨད་དུག་སྦྲུལ་ཆུན་པོ་འཁྱིལ། །རུས་སྦལ་གཡང་གཞི་གོས་སུ་གྱོན། །ཡུམ་ནི་ཁྲག་འཇིབ་མ་་་་་་དུས་མཚན་མའང་ཟེར་དང་བཅས། །ཀླུ་སྟེང་ཀླུ་བདུད་འབུམ་གྱིས་བསྐོར། །ཡུམ་གསུམ་་་་་་དེ་གསུམ་གྱིས་དམར་མོ་སྤུ་་་་་་གྲི་ཐོད་་་་་་ཁྲག་འཛིན། །དེ་ཡི་ཕྱི་རོལ་རྩིབས་བཞི་ལ། །ཐོད་མཁར་འབར་བ་བཞི་ཡི་ནང་་་་་་ཕྱི་ནང་གསང་བའི་གཤེད་ཆེན་བཅུ་གཉིས་ལོ་གཤེད་བཅུ་གཉིས་ཀྱི་གཤེད་དུ་མངོན་རྟོགས་ཆེན་མོར་གསུངས། །གསང་བའི་གཤེད་ཆེན་རྣམ་བཞི་ནི། །ཤར་དུ་ཡ་མ་རཱ་ཛ་ནག །མ་ཏྲཾ་རོ་དབྱུག་འཁོར་ལོ་བསྐོར། །གཡོན་དུ་ཡུམ་མཆོག་ཐལ་མདོག་མ། །ལྷོ་རུ་མྱོས་བྱེད་འབར་བ་སེར། །གཡས་གཡོན་བེ་ཅོན་འཁོར་ལོ་འཛིན། །གཡོན་དུ་ཡུམ་མཆོག་གསོད་བྱེད་མ། །ནུབ་ཏུ་ཨཱརྻ་མེ་རུ་དམར། །བེ་ཅོན་གཡས་ལ་རྩེ་གསུམ་གཡོན། །གཡོན་དུ་ཡུམ་མཆོག་སྲོག་ལེན་མ། །བྱང་དུ་རལ་པ་ཚལ་དགུ་ལྗང༌། །བེ་ཅོན་འཁོར་ལོ་གཡས་དང་གཡོན། །གཡོན་དུ་ཡུམ་མཆོག་རལ་གཅིག་མ། །ཡུམ་རྣམས་ཁྲམ་ཤིང་ནད་རྐྱལ་ཐོགས། །དེའི་ཕྱིར་འཁོར་ལོ་རྩིབས་བརྒྱད་ཀྱི། །ཕྱོགས་བཞིར་ཐོད་མཁར་འབར་བ་བཞིར། །ནང་གི་གཤེད་ཆེན་རྣམ་བཞི་ནི། །ཤར་དུ་དུང་གི་མོན་པ་དཀར། །སེང་གདོང་ནག་མོ་བླ་རྐུན་ཡུམ། །ལྷོ་རུ་ལྕགས་ཀྱི་མོན་པ་སེར༑ ༑སྟག་གདོང་གཡུ་ཡི་རལ་ཅན་ཡུམ། །ནུབ་ཏུ་བསེ་ཡི་མོན་པ་དམར། །དྲེད་གདོང་ཁྲག་གི་རལ་ཅན་ཡུམ། །བྱང་དུ་གསེར་གྱི་མོན་པ་ལྗང༌། །ཁྱུང་གདོང་སྙིང་འབྱིན་གཟེར་འདེབས་ཡུམ༑ ༑ཡབ་རྣམས་བེ་ཅོན་ཙིཏྟ་དང༌། །ཡུམ་རྣམས་ལྕགས་ཀྱུ་ཞགས་པ་ཐོགས། །མཚམས་བཞི་ལྕགས་མཁར་འབར་བ་བཞིར། །ཕྱི་གཤེད་གཤིན་རྗེ་རྣམ་བཞི་ནི། །ཤར་ལྷོར་ཧེ་ལེ་ཁྱབ་པ་དཀར༑ ༑ཡུམ་ནི་མི་ཟན་སྙིང་རྐུན་མ། །ལྷོ་ནུབ་ནག་པོ་འཛུམ་མེད་སེར། །ཡུམ་ནི་སྙིང་ཁྲག་བཅུད་འཐུང་མ། །ནུབ་བྱང་སོ་བརྡར་འཁྲིགས་པ་དམར། །ཡུམ་ནི་ཤ་ཟ་གཟེར་འབེབས་མ། །བྱང་ཤར་རལ་པ་སྤྱི་བཅིངས་ལྗང༌། །ཡུམ་ནི་ནག་མོ་ཁྲག་རལ་མ། །ཡབ་རྣམས་ཁྲམ་ཤིང་ཞགས་པ་འཛིན། །ཡུམ་རྣམས་སྤུ་གྲི་མི་སྙིང་ཐོགས། །ཕྱི་ནང་གསང་བའི་གཤེད་བཅུ་གཉིས། །ཡབ་རྣམས་གླང་ཆེན་ཀོ་རློན་དང༌། །ཡུམ་རྣམས་མི་ལྤགས་གཡང་གཞི་གྱོན། །གྲུ་ཆད་ལྕགས་མཁར་བཅུ་གཉིས་ན། །ཟླ་བའི་འཆི་བདག་བཅུ་གཉིས་ནི། །ཤར་ལྷོར་བེ་ཝ་ས་ཏ་ནག

།ནོར་བུ་དགེ་འཕེལ་གསེར་གྱི་མདོག །འཇོམས་བྱེད་སེར་པོ་དེ་གསུམ་ཡུམ། །ཕུང་བྱེད་རེ་མ་ཏི་དང་བཅས། །ལྷོ་ནུབ་བྱེ་བ་དགུ་ཁྲི་ནག །དམར་པོ་རཀྴ་གློག་ཕྲེང་ཅན། །ཡཀྴ་གསོད་བྱེད་མཐིང་ནག་མདོག ༑དེ་གསུམ་ཡུམ་ནི་ཙ་མུཎྜི། །ནུབ་བྱང་གཏུམ་པོ་དུད་ཁ་དང༌། །དམར་པོ་་་་་དཀར་པོ་གང་བ་ཀུན་འཇོམས་ཏེ། །ཁམ་པ་རལ་གཅིག་མཐིང་ནག་མདོག །དེ་གསུམ་ཡུམ་ནི་རལ་གཅིག་མ། །བྱང་ཤར་སྦྲུལ་མགོ་ཀུན་འཛིན་སྔོ། །ངང་པ་སྟོབས་ལྡན་སེར་ནག་སྟེ། །གྱད་པ་སྟོབས་ལྡན་་་་་་ཧོང་ཕན་སྲོག་འཛིན་ཡང་ཟེར་མུན་ལྟར་ནག །དེ་གསུམ་ཡུམ་ནི་འབར་མ་སྟེ། །ཡབ་རྣམས་ཆུ་སྲིན་ལྤགས་པ་གྱོན། །གཡས་པ་བེ་ཅོན་གཡོན་འཁོར་ལོ། །ཕུང་བྱེད་སྦས་པའི་མ་མོ་བཞི། །ཐལ་མདོག་མི་ལྤགས་གཡང་གཞི་གྱོན། །ཁྲམ་ཤིང་གཡས་ལ་ནད་རྐྱལ་གཡོན༑་་་་་མངོན་རྟོགས་ཆེན་མོར་ལོ་གཤེད་བཅུ་གཉིས་པོ་རྩིབས་བཅུ་གཉིས་ལ་ཕུར་ཞབས་ཅན་དང་དེ་རྣམས་ཀྱི་ཡུམ་བཅུ་གཉིས་པོ་འཁོར་ལོའི་ཕྱིའི་མུ་ཁྱུད་ལ་ཐོད་མཁར་བཅུ་གཉིས་བྱས་ལ་བསྐྱེད་པར་གསུངས་སོ། །མངོན་རྟོགས་དང་བསྟོད་བསྐུལ་གཉིས་ཀར་འཆི་བདག་བཅུ་གཉིས་ལ་ཡུམ་མ་གསུངས་པར་སྒྲུབ་ཐབས་སྙིང་གཟེར་ནག་པོ་ལ་མ་མོ་བཞིའི་སྔགས་གསུངས་ཏེ་མངོན་རྟོགས་མ་གསུངས་པ་སྦས་པས་ཕུང་བྱེད་སྦས་པའི་མ་མོ་བཞི་ཞེས་ཟབ་ཁྱད་དུ་གསུངས་སོ། །ཁྱམས་ལ་ཞག་གཤེད་སོ་གཉིས་ནི། །ཤར་དུ་ཁྲམ་ཐོགས་བདུན་ནག་བརྒྱད། །གཡོན་པ་ཀུན་ན་འཁོར་ལོ་བསྐོར། །བདུད་རྟ་ནག་པོ་ཆིབས་སུ་བཅིབས། །ལྷོ་རུ་གཤིན་རྗེ་་་་་་ཆུ་གླང་ཞོན་བརྒྱད། །བེ་ཅོན་གཡས་ལ་འཁོར་ལོ་གཡོན། །ནུབ་ཏུ་མ་མོ་དྲེལ་ནག་ཞོན། །ཐུན་ཟོར་ནད་རྐྱལ་ཐོགས་པ་བརྒྱད། །བྱང་དུ་གནོད་སྦྱིན་བྱ་ནག་ཞོན། །རལ་གྲི་ཞགས་པ་ཐོགས་པ་བརྒྱད། །ཀུན་ཀྱང་རུས་སྦལ་གཡང་གཞི་གྱོན།་་་་་མངོན་རྟོགས་ཆེན་མོར་ཞག་གཤེད་སོ་གཉིས་ལ་གཡོན་རྣམས་འཁོར་ལོ་ཐོགས་པ་དང་ཕུར་ཞབས་ཅན་ཞོན་པ་མེད་པར་གསུངས།

ཡང་མངོན་རྟོགས་ཆེན་མོར་ནུབ་སྒོར་བདུད་པོ་མེ་རུ་བྱང་སྒོར་ཡབ་རྗེ་ནག་པོ་ཞེས་པ་དང་དེ་བཞི་གའང་གཡས་ཁྲམ་ཤིང་གཡོན་དུས་ཀྱི་འཁོར་ལོ་བསྐོར་བ་ཞེས་གསུངས་སོ། །སྒོ་བཞིར་དུས་བཞིའི་སྲིད་པའི་ལྷ། །སྒོ་སྐྱོང་ཐུན་གྱི་བདག་པོ་བཞི། །ཤར་སྒོར་དཀར་པོ་སྙིང་འབྱིན་དང༌། །ལྷོ་སྒོར་མགོན་པོ་ནག་པོ་སྟེ། །ནུབ་སྒོར་བདུད་པོ་ཡབ་རྗེ་ནག །བྱང་སྒོར་གནོད་སྦྱིན་སྐུ་མཆོག་དམར། །སྐུ་ལ་བེར་ནག་བརྩེགས་པ་གསོལ། །གཡས་གཡོན་འཁོར་ལོ་ཐུན་ཁྲག་བསྣམས། །གཡོན་དུ་་་་་་དེ་བཞི་གའི་ཡུམ་ཆེན་རོ་ལངས་བཞི། །གཡས་པ་རོ་དབྱུག་གཡོན་རིམ་བཞིན། །ལྕགས་ཀྱུ་ཞགས་པ་ལྕགས་སྒྲོག་དྲིལ། །ཕྱི་ཁྱམས་ཆེན་པོར་ཟ་མའི་གཤེད། །གཤིན་རྗེ་བདུན་བརྒྱ་ཉི་ཤུ་ནི། །ཕོ་གཤེད་སུམ་བརྒྱ་དྲུག་ཅུ་དང༌། །མོ་གཤེད་སུམ་བརྒྱ་དྲུག་ཅུར་བཅས། །ཕྱག་ན་འཁོར་ལོ་ཐུན་ཁྲག་བསྣམས། །གོས་སུ་མི་ལྤགས་གཡང་གཞི་གྱོན། །མི་སོགས་སྣ་ཚོགས་ཞོན་པ་ཅན། །གཞན་ཡང་སྒྲོལ་གིང་ཕྱོགས་སྐྱོང་དང༌། །མཁའ་འགྲོ་རྒྱལ་ཆེན་སྡེ་བརྒྱད་དང༌། །དྲེགས་པ་མ་ཡམས་བརྟན་མའི་ཚོགས། །དབང་ཕྱུག་འབྱུང་པོ་མ་རུངས་པ། །སྣང་སྲིད་དྲེགས་པའི་ཚོགས་ཀུན་དཀྲིགས། །དེའི་ཕྱིར་འོབས་ཆེན་བཅུ་དྲུག་ལ། །འོབས་སྲུང་དྲེགས་པ་བཅུ་དྲུག་ནི། །སྐུ་མདོག་གོས་རྒྱན་སྣ་ཚོགས་ལ། །ཕྱག་མཚན་མ་རུངས་མཚོན་ཆ་ཐོགས། །དྲག་པོ་སྒྲོལ་བྱེད་ཚོགས་སུ་གྱུར། །སྤྱན་དྲང་བ་ནི། ཤ་ཆེན་གྱི་སྤོས་བསྲེགས༑ རྫ་རྔ་དང་དུར་ཁྲོད་ཀྱི་རོལ་མོ་དང་བཤུག་པའི་སྒྲས་མཚོན་ཏེ། ཧཱུྂ་༌། ཆོས་ཉིད་ལྷུན་འབྱམས་འོད་གསལ་ཆོས་ཀྱི་སྐུ། །རང་མདངས་འགག་མེད་སྣ་ཚོགས་ལོངས་སྤྱོད་རྫོགས། །རང་གསལ་སྙིང་རྗེའི་ཁྲོས་སྤྲུལ་གཤིན་རྗེའི་གཤེད། །གང་འདུལ་དེར་སྟོན་གནས་འདིར་གཤེགས་སུ་གསོལ། །དེ་ལས་ཆུ་ཟླའི་གར་བཞིན་སྐུར་སྣང་བ། །ཡ་མ་དྲེགས་པ་མཆོག་དང་འདབ་ཆགས་རྒྱལ། །ཁྱུང་དང་སེང་སྟག་དུག་སྦྲུལ་གྱད་གནོན་ལྷ།

།གཙོ་ཆེན་སྐུ་ཡི་དཀྱིལ་འཁོར་འདིར་གཤེགས་ཤིག །ཡུམ་་་་་་གསུམ་སྤྲུལ་་་་་་པ་གསུམ་གཤེད་ཆེན་་་་་་གཤེད་མོན་བདུད་བཅུ་གཉིས་འཆི་བདག་་་་་་བཅུ་གཉིས་སྦས་པའི་མ་་་་་་བཞི། །ཞག་གཤེད་་་་་་པོ་སོ་གཉིས་སྒོ་སྐྱོང་་་་་་བའི་ཟ་མའི་གཤིན་རྗེའི་འཁོར་་་་་་བདུན་བརྒྱ་ཉི་ཤུ། །འོབས་སྲུང་་་་་་བཅུ་དྲུག་ལ་སོགས་སྤྲུལ་པའི་དཀྱིལ་འཁོར་ལྷ། །མ་ལུས་འཁོར་བཅས་གནས་འདིར་གཤེགས་སུ་གསོལ། །ཨེ་ཀ་ཧེ་དུན་ཡ་མ་རཱ་ཛ་ས་པ་རི་ཝཱ་ར་མཎྜལ་ས་མཱ་ཛཿ ཨེ་ཧྱེ་ཧི་ཨཱ་གཙྪཿ བཞུགས་སུ་གསོལ་བ་ནི། ཧཱུྂ་༌། ཕྱག་རྒྱ་ཟིལ་གནོན་ཡེ་ཤེས་རོལ་པའི་ལྷ། །འཁོར་བཅས་གང་འདུལ་དེར་སྟོན་ཆུ་ཟླ་ལྟར། །གཤེགས་ནས་དུར་ཁྲོད་རབ་འཇིགས་གཞལ་ཡས་འདིར། །རང་རང་གདན་ལ་མི་གཡོ་དགྱེས་པར་བཞུགས། །ཨེ་ཀ་ཧེ་དུན་ཡ་མ་རཱ་ཛ་ས་པ་རི་ཝཱ་ར་ཛཿཧཱུྂ་བཾ་ཧོཿ ཏིཥྛ་ལྷན། དབང་བསྐུར་རྒྱས་གདབ་པ་ནི། ཧཱུྂ་༌། རང་རིག་ཡེ་ནས་ཕྱག་རྒྱ་ཟིལ་གནོན་ལྷ། །དམིགས་བཅས་མཚན་མའི་དབང་བསྐུར་བགྱི་བྱ་སྟོང༌། །མ་རྟོགས་འགྲོ་ཀུན་ཐུགས་རྗེས་བསྒྲལ་བའི་ཕྱིར། །ཁྲོ་རྒྱལ་རོལ་པའི་ནུས་མཐུ་དེང་དབང་བསྐུར། །ཨོཾ་ཧཱུྂ་སྭཱ་ཨཱཿཧཱ་ཛྙཱ་ན་ལ་ལི་ཏ་མ་ཧཱ་མུ་དྲ་ཨ་བྷི་ཥིཉྩ་མི་ཧཱུྂ། སྤྱི་བོར་བུདྡྷ་ཧེ་རུ་ཀཿ །སྨུག་ནག་ཕྱག་གཡས་འཁོར་ལོ་འཛིན། །དཔྲལ་བར་བཛྲ་ཧེ་རུ་ཀཿ །མཐིང་ནག་གཡས་པས་རྡོ་རྗེ་འཛིན། །རྣ་ལྟག་གཡས་སུ་སེར་ནག་མདོག །རཏྣ་ཁྲག་འཐུང་རིན་ཆེན་འཆང༌། །ལྟག་པར་པདྨ་ཧེ་རུ་ཀཿ །དམར་ནག་ཕྱག་གཡས་པདྨ་ཐོགས། །རྣ་ལྟག་གཡོན་པར་མདོག་ལྗང་ནག །ཀརྨ་ཁྲག་འཐུང་གཡས་རལ་གྲི། །གཡོན་རྣམས་ཐོད་ཁྲག་གསུམ་རིམ་བཞིན། །བུདྡྷ་བཛྲ་རཏྣ་དང༌། །པདྨ་ཀརྨ་ཁྲོ་རྒྱལ་མོ། །ཁ་དོག་ཡབ་མཚུངས་གཡས་ཏྲི་ཤཱུལ། །གཡོན་པ་ཐོད་ཁྲག་ཡབ་ལ་འཁྱུད། །ཡབ་ཡུམ་དུར་ཁྲོད་ཆས་བརྒྱད་རྫོགས། །ཐོད་སྐམ་ལྔ་ཡི་ནང་ན་བཞུགས། །དབུ་གཙུག་ཆེ་མཆོག་མཐིང་ནག་ནི། །གཡས་པ་རྡོ་རྗེ་གཡོན་སྡིགས་མཛུབ། །གནམ་ཞལ་དབྱིངས་ཕྱུག་སྐུ་ལ་འཁྲིལ། །གཡས་གཡོན་རྩེ་གསུམ་ཐོད་ཁྲག་སྟོབ། །ཡབ་ཡུམ་རྒྱན་སྤངས་གཅེར་བུར་བསྒྱིངས། །དེའི་སྟེང་ཀུན་བཟང་ཡབ་ཡུམ་ལ། །རྩ་བརྒྱུད་བླ་མས་ཡོངས་སུ་བསྐོར། །ཧཱུྂ་སྒྲས་ཟིལ་གནོན་ས་གནོན་རྒྱ། །སྒོ་དགུར་རྡོ་རྗེ་རྒྱ་གྲམ་རེ། །ཙཀྲ་ཧཱུྂ་གི་སྔགས་སྒྲ་ཡིས། །སྒོ་དགུར་འཁོར་ལོ་རེ་རེ་གསལ། །གཙོ་བོའི་ཐུགས་ཀའི་ཆ་སྟོད་དུ། །རྡོར་སེམས་ཐུགས་ཀར་ཉི་ཟླ་ནི། །གའུ་ནང་དུ་འཁོར་རྩིབས་བཞི། །ཁ་སྦྱོར་ནང་དུ་ཧཱུྂ་འོད་འབར། །རང་སེམས་སྐར་མདའ་ལྟར་སོང་བ། །ཧཱུྂ་གི་ཐིག་ལེའི་ནང་དུ་གསལ། །གཙོ་འཁོར་ཀུན་གྱི་གནས་གསུམ་དུ། །ཨོཾ་དཀར་ཨཱཿདམར་ཧཱུྂ་མཐིང་གིས། །རྒྱས་བཏབ་གཉིས་མེད་བརྟན་པར་གྱུར། །ཕྱག་འཚལ་བ་ནི།

ཧཱུྂ་༌། ལྷ་ཡི་ལྷ་མཆོག་ཟིལ་གནོན་ཆེ༑ ༑གཙོ་བོར་བཅས་པ་རང་སྣང་ཙམ། །མོས་པ་བློར་བཟུང་ལྷ་ཚོགས་ལ། །རབ་གུས་དང་བས་ཕྱག་བགྱིའོ། །ཨེ་ཀ་ཧེ་དུན་ཡ་མ་རཱ་ཛ་ས་པ་རི་ཝཱ་ར་ན་མོ་ན་མཿ ཕྱི་མཆོད་ནི། ཧཱུྂ་༌། ཕྱག་རྒྱ་ཟིལ་གནོན་འཁོར་བཅས་ལ། །མཆོད་ཡོན་མེ་ཏོག་སྤོས་མར་མེ། །དྲི་ཆབ་ཞལ་ཟས་རོལ་མོ་དང༌། །གཟུགས་སྒྲ་དྲི་རོ་རེག་བྱ་ཆོས། །རྒྱལ་སྲིད་བདུན་དང་བཀྲ་ཤིས་ཀྱི། །རྟགས་རྫས་བརྒྱད་བརྒྱད་ལ་སོགས་པ། །སྟོང་གསུམ་སྟོང་ཆེན་འཇིག་རྟེན་དུ། །བདག་པོས་བཟུང་དང་མ་བཟུང་བའི། །འདོད་ཡོན་ཐམས་ཅད་འབུལ་གྱི་བཞེས། །ཨེ་ཀ་ཧེ་དུན་ཡ་མ་རཱ་ཛ་ས་པ་རི་ཝཱ་ར་ཨརྒྷཾ། པཱ་དྱཾ། པུཥྤེ། དྷཱུ་པེ། ཨཱ་ལོ་ཀེ། གནྡྷེ། ནཻ་ཝི་དྱེ། ཤཔད། རཱུ་པ། ཤཔད། གནྡྷེ། ར་ས། སྤརྴེ། དྷརྨ་དྷཱ་ཏུ། སཔྟ་རཏྣ། ཨཥྚ་མངྒ་ལཾ་སརྦ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྂ། ནང་མཆོད། ཕྱུགས་ཆེན་དམར་གྱི་ཨརྒྷཾ་མཚོ་ལྟར་བསྐྱིལ། །དབང་པོ་རྣམ་ལྔའི་མེ་ཏོག་ཚར་དུ་དངར། །ཤ་ཆེན་སྤོས་བསྲེགས་ནམ་མཁའ་བར་སྣང་བསྙེགས། །ཚིལ་ཆེན་མར་མེ་བསྐལ་པའི་མེ་ལྟར་འབར། །མཁྲིས་ཆེན་དྲི་ཆབ་ལྦུ་ཕྲེང་རྦ་ཀློང་གཡོ། །ཤ་རུས་ཞལ་ཟས་ལྷུན་པོ་ཇི་བཞིན་སྤུངས། །ཐོད་རྔ་རྐང་གླིང་འབྲུག་སྟོང་སྒྲ་ལྟར་སྒྲོག །དུར་ཁྲོད་ནང་གི་མཆོད་པ་རྔམ་བརྗིད་ཚོགས༑ ༑གཤིན་རྗེའི་གཤེད་པོ་འཁོར་དང་བཅས་ལ་འབུལ། །ཨེ་ཀ་ཧེ་དུན་ཡ་མ་རཱ་ཛ་ས་པ་རི་ཝཱ་ར་ཨརྒྷཾ། པཱ་དྱཾ། པུཥྤེ། དྷཱུ་པེ། ཨཱ་ལོ་ཀེ། གནྡྷེ། ནཻ་ཝི་དྱེ། ཤཔད་པྲ་ཏཱིཙྪ་པཱུ་ཛ་ཧོཿ གསང་མཆོད་ནི། ཧཱུྂ་༌། ཐབས་ཤེས་ཕོ་མོ་སྙོམས་ཞུགས་པའི། །ཟླ་ཟེར་ག་པུར་ཀུནྡ་དང༌། །ཉིན་པར་གྱི་ནི་མཚན་ཆེན་བཅས། །འབུལ་གྱི་བཞེས་ཤིག་དགྱེས་པར་རོལ། །ཨེ་ཀ་ཧེ་དུན་ཡ་མ་རཱ་ཛ་ས་པ་རི་ཝཱ་ར་ཤུ་ཀྲ་རཀྵ་པཱུ་ཛ་ཧོཿ སྨན་མཆོད་ནི། ཧཱུྂ་༌། རང་བྱུང་གདོད་ནས་རྣམ་པར་དག་པའི་རྫས། །རྩ་བརྒྱད་ཡན་ལག་སྟོང་ལ་སྦྱར་བའི་སྨན། །རིགས་ལྔ་ཡེ་ཤེས་རྣམ་པ་ལྔ་ཡི་དངོས། །ཉོན་མོངས་དུག་ལྔ་སེལ་བའི་བདུད་རྩི་མཆོག

།ཡེ་ཤེས་ལྔ་ནི་རབ་ཏུ་བསྒྲུབས་པའི་རྫས། །འཆི་མེད་དམ་རྫས་བདུད་རྩིའི་མཆོད་པ་འདི། །ཕྱོགས་བཅུ་དུས་བཞི་རྒྱལ་བ་སྲས་བཅས་དང༌། །དཀྱིལ་འཁོར་ཀུན་གཙོ་རྡོ་རྗེ་སློབ་དཔོན་ལ། །རྣམ་དག་བདུད་རྩི་དམ་རྫས་མཉེས་མཆོད་འབུལ། །ཐུགས་རྗེས་བརྩེར་དགོངས་དབང་དང་དངོས་གྲུབ་སྩོལ། །ཨོཾ་ཨཱཿཧཱུྂ་སརྦ་པཉྩ་ཨ་མྲྀ་ཏ་ལ་ཁ་རཾ་ཁཱ་ཧི། རྡོ་རྗེ་འཆང་དང་འཇམ་དཔལ་བཤེས་གཉེན་དང༌། །ཤནྟིཾ་གརྦཧ་ཁྲག་འཐུང་ནག་པོའི་ཞབས། །གཙུག་ལག་དཔལ་དགེ་རོཾ་བུ་གུ་ཧྱ་དང༌། བ་སུ་དྷ་ར་སངས་རྒྱས་ཡེ་ཤེས་ཞབས། །གཏེར་སྟོན་ཆེན་པོ་ཞང་ཁྲོམ་ཡེ་ཤེས་འབར། །ལྕགས་ཐུན་ནག་པོ་གནུབས་སྟོན་ཆོས་གྲགས་ཞབས། །གནུབས་ཆེན་བྱ་བྲལ་རྡོ་རྗེ་རྒྱལ་པོ་དང༌། །དྷརྨ་ཀེ་ཏུ་ཆོས་ཀྱི་བློ་གྲོས་པ༑ ༑ནམ་མཁའ་དཔལ་རྒྱམ་བདུད་འཇོམས་རྡོ་རྗེའི་ཞབས། །གནམ་ལྕགས་མེ་འབར་ཡོངས་འཛིན་རཏྣ་ཤྲཱི། །བཀའ་དྲིན་ཟླ་བྲལ་སངས་རྒྱས་རིན་ཆེན་སོགས། །རྩ་བརྒྱུད་བླ་མ་དམ་པ་ཐམས་ཅད་ལ། །རྣམ་དག་བདུད་རྩི་དམ་རྫས་མཉེས་མཆོད་འབུལ། །ཐུགས་རྗེས་བརྩེར་དགོངས་དབང་དང་དངོས་གྲུབ་སྩོལ། །ཨོཾ་ཨཱཿཧཱུྂ་སརྦ་པཉྩ་ཨ་མྲྀ་ཏ་ལ་ཁ་རཾ་ཁཱ་ཧི། ཕྱག་རྒྱ་ཟིལ་གནོན་རྩ་བའི་གྱད་གནོན་ལྷ། །སྤྲུལ་པ་རྣམ་གསུམ་གཤེད་བཞི་མོན་བདུད་བཅས། །ཁྲམ་བདག་བཅུ་གཉིས་ཞག་གཤེད་སུམ་ཅུ་བཅས། །སྒོ་སྐྱོང་བཞི་དང་ཟ་མའི་གཤེད་ཆེན་ཚོགས། །འོབས་སྲུང་བཅུ་དྲུག་སྣང་སྲིད་དྲེགས་པར་བཅས། །གཤིན་རྗེ་གཤེད་པོའི་ལྷ་ཚོགས་འཁོར་བཅས་ལ། །རྣམ་དག་བདུད་རྩི་དམ་རྫས་མཉེས་མཆོད་འབུལ། །ཐུགས་རྗེས་བརྩེར་དགོངས་དབང་དང་དངོས་གྲུབ་སྩོལ། །ཨོཾ་ཨཱཿཧཱུྂ་སརྦ་པཉྩ་ཨ་མྲྀ་ཏ་ལ་ཁ་རཾ་ཁཱ་ཧི། ཧོཿ སྨན་ཞལ་བདུད་རྩིའི་རྒྱ་མཚོ་ཆེ། །མཐེབ་སྲིན་ཉི་ཟླའི་འོད་ཀྱིས་དྲངས། །ལྷ་ལ་ཕུལ་བས་དགྱེས་པ་བསྐྱེད། །རང་གིས་མྱངས་པས་དངོས་གྲུབ་ཐོབ། །ཨོཾ་ཨཱཿཧཱུྂ་སྭཱ་ཧཱ། སརྦ་སིདྡྷི་ཕ་ལ་ཧོཿ

ཞེས་མྱང༌། རཀྟའི་མཆོད་པ། ཧཱུྂ་༌། ཉོན་མོངས་འཁོར་བ་བསྒྲལ་བའི་ཁྲག །རྟེན་འབྲེལ་རྩ་བའི་རཀྟ་དང༌། །མཁའ་དབྱིངས་པདྨ་རཀྟ་སོགས། །བཾ་ཆེན་སྙིང་ཁྲག་དང་སྦྱར་ཞིང༌། །རཀྟ་སྟོང་གི་བཅུད་བསྡུས་པས། །འབེན་ཆེན་གསང་བའི་དམར་ཆེན་པོ། །ཟིལ་གནོན་འཁོར་དང་བཅས་ལ་འབུལ། །དགྱེས་རོལ་ཆགས་མེད་དངོས་གྲུབ་སྩོལ། །ཨེ་ཀ་ཧེ་དུན་ཡ་མ་རཱ་ཛ་ས་པ་རི་ཝཱ་ར་མ་ཧཱ་རཀྟ་ཁ་རཾ་ཁཱ་ཧི། གཏོར་མའི་མཆོད་པ་ནི། ཧཱུྂ་༌། གཞོང་པ་རྣམ་དག་སྟོང་གསུམ་ཞིང༌། །གཏོར་མའི་ཡོ་བྱད་འགྲོ་དྲུག་རྒྱུ༑ ༑མཛེས་པའི་དཀར་དམར་རྒྱན་དང་ལྡན། །ཕྱི་ནང་གསང་བའི་གཏོར་ཆེན་པོ། །ཁྲོ་རྒྱལ་འཁོར་དང་བཅས་ལ་འབུལ། །བཞེས་ནས་དངོས་གྲུབ་རྣམ་གཉིས་སྩོལ། །ཨེ་ཀ་ཧེ་དུན་ཡ་མ་རཱ་ཛ་ས་པ་རི་ཝཱ་ར་མ་ཧཱ་བ་ལིངྟ་ཁ་རཾ་ཁཱ་ཧི། ཞེས་དང༌། འོག་ནས་འབྱུང་བའི་སྔགས་རྣམས་ཀྱི་མཐར། ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། བཏགས་པ་ལན་གསུམ་གྱིས་གཏོར་མ་འབུལ། སྦྱོར་མཆོད། ཧཱུྂ་༌། སྣང་བ་ཡབ་ལ་སྟོང་པ་ཡུམ༑ ༑ཐབས་ཤེས་རྡོ་རྗེ་པདྨའི་གར། །འདུ་ཤེས་གསུམ་གྱི་སྙོམས་འཇུག་ཚེ། །དཀར་དམར་ཉི་ཟླའི་རྒྱུ་བ་བཅད། །ཟག་མེད་བདེ་སྟོང་ངང་གིས་འབར། །བདེ་ཆེན་དགའ་བཞིའི་མཆོད་པ་ཆེ༑ ༑ཟིལ་གནོན་འཁོར་དང་བཅས་ལ་འབུལ། །བཞེས་ལ་ལྷན་སྐྱེས་དངོས་གྲུབ་སྩོལ། །ཨེ་ཀ་ཧེ་དུན་ཡ་མ་རཱ་ཛ་ས་པ་རི་ཝཱ་ར་ཨ་ནུ་རཱ་ག་ཎ་མ་ཧཱ་པཱུ་ཛ་ཧོཿ བསྒྲལ་མཆོད་ནི། ཧཱུྂ་༌། ཕྱི་ནི་ལས་ཀྱི་རླུང་བཅུ་ཕྲག །ནང་དུ་མ་རིག་རྣམ་རྟོག་བཅུ། །གཞན་དུ་ཞིང་བཅུ་གྱུར་པའི་དགྲ། །རྫས་སྔགས་ཏིང་འཛིན་སྦྱོར་བས་བསྒྲལ། །རླུང་བཅུ་དབུ་མར་ཞུགས་ཤིང་ཐིམ། །རྣམ་རྟོག་ཆོས་དབྱིངས་ངང་དུ་ཞི། །ཞིང་བཅུ་བསྒྲལ་ནས་ཐར་པར་ཕྱིན། །བསྒྲལ་བ་ལས་ཀྱི་མཆོད་པ་འདི། །ཁྲོ་རྒྱལ་འཁོར་དང་བཅས་ལ་འབུལ། །ཨེ་ཀ་ཧེ་དུན་ཡ་མ་རཱ་ཛ་ས་པ་རི་ཝཱ་ར་ཨུ་གྲ་མ་ར་ཎ་མ་ཧཱ་པཱུ་ཛ་ཧོཿ དེ་ཁོ་ནའི་མཆོད་པ་ནི། ཧཱུྂ་༌།

རང་ཉིད་གདོད་ནས་ལྷ་རུ་དག །མཆོད་བྱ་མཆོད་བྱེད་མཆོད་པའི་དངོས། །འཁོར་གསུམ་དམིགས་མེད་སྤྲོས་དང་བྲལ། །དོན་དམ་མཆོད་པའི་མཆོག་འདི་དག །ཕྱག་རྒྱ་ཆེན་པོའི་ཚོགས་ལ་འབུལ། །ཨེ་ཀ་ཧེ་དུན་ཡ་མ་རཱ་ཛ་ས་པ་རི་ཝཱ་ར་མ་ཧཱ་མུ་དྲ་མ་ཧཱ་པཱུ་ཛ་ཨ་ལ་ལ་ཧོཿ འདོད་དོན་གསོལ་བ་ནི། ཧོཿ དུས་གསུམ་གྱི་རྒྱལ་བ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་མ་ལུས་པའི་བདག་ཉིད་ཁྲོ་བོ་ཐམས་ཅད་ཀྱི་རྗེ་བཙུན་བཅོམ་ལྡན་འདས་ཁྲོ་རྒྱལ་གཤིན་རྗེའི་གཤེད་ཕྱག་རྒྱ་ཟིལ་གནོན་ཡ་མ་རཱ་ཛ། དྲེགས་པ་ཕྱག་རྡོར། རུས་སྦལ་རྔམ་པ། མཁའ་ལྡིང་རྒྱལ་པོ། གྱད་གནོན་རྒྱན་གྱི་ལྷ་བརྒྱད། དབྱིངས་སྒྲོལ་སྦྱོར་བའི་ཡུམ་གསུམ། སྐུ་གསུང་ཐུགས་ཀྱི་སྤྲུལ་པ་རྣམ་གསུམ། གཤེད་ཆེན་སྡེ་བཞི། མོན་པ་བཞི། བདུད་པོ་བཞི། ཟླ་བའི་འཆི་བདག་བཅུ་གཉིས། ཕུང་བྱེད་སྦས་པའི་མ་བཞི། ཞག་གི་གཤིན་རྗེ་སོ་གཉིས། དུས་བཞི་སྲིད་པའི་ཐུན་བདག་སྒོ་བ་བཞི། ཟ་མའི་གཤིན་རྗེ་བདུན་བརྒྱ་ཉི་ཤུ། འོབས་སྲུང་བཅུ་དྲུག །སྤྲུལ་པ་ཡང་སྤྲུལ། བཀའ་ཉན་ལས་བྱེད་མ་གཤིན་ཤ་ཟ་ཡི་དྭགས་འཇིག་རྟེན་དྲེགས་པའི་ཚོགས་བསམ་གྱིས་མི་ཁྱབ་པའི་འཁོར་དང་བཅས་པ་བདག་ལ་གསན་ཅིང་དགོངས་སུ་གསོལ༑ སྔགས་འཆང་སྒྲུབ་པ་པོ་བདག་གིས་ལྷ་མཆོག་ཁྱོད་ཉིད་སྒྲུབ་པར་དམ་བཅས་ནས། ཕྱི་ནང་གསང་བ་དེ་ཁོ་ན་ཁྱད་པར་གྱི་པཱུ་ཛ་མཆོད་པས་མཉེས་པར་གྱུར་ཅིག །ཁས་འཆེས་ཀྱང་ལག་ལེན་དམན་པ་ཐུགས་དང་འགལ་བ་ཐམས་ཅད་བཟོད་པར་མཛོད་ཅིག །བདག་གིས་སེམས་ཅན་ཐམས་ཅད་ཀྱི་དོན་དུ་འཇམ་དཔལ་ཡེ་ཤེས་སེམས་དཔའི་གོ་འཕང་ཐོབ་པར་འདོད་པས་ལྷ་ཁྱོད་བསྙེན་ཞིང་མཐར་ཐུག་དོན་དམ་མཆོག་གི་དངོས་གྲུབ་ད་ལྟ་ཉིད་དུ་བསྩལ་དུ་གསོལ། གནས་སྐབས་ཀྱི་འདོད་དོན་ཕྲིན་ལས་སུ་གསོལ་བ་ནི། འཇིག་རྟེན་མཐོང་བའི་ཆོས་འདི་ལ། ཞི་བས་དུག་དང་མཚོན༑ ནད་སྣ་ཚོགས། གདོན་དང་བགེགས་བྱད་དང་རྦོད་གཏོང༌། གཅན་གཟན་བཙོན་ར་དམག་སོགས་རྒྱལ་པོའི་འཇིགས་པ་སྟེ།

འཇིགས་པ་ཆེན་པོ་བརྒྱད་ཉེ་བར་ཞི་ཞིང་སྐྱོབ་པ་དང༌། རྒྱས་པས་ཚེ་དང༌། སྟོབས། དབང་པོ་དང་མདངས། ནོར་དང་འབྲུ། རིགས་རྒྱུད། སྙན་གྲགས་རྒྱས་པ་སྟེ། ཡོན་ཏན་དྲུག་སོགས་འཕེལ་ཞིང་རྒྱས་པ་དང༌། ལུས་མཐོང་ན་དགའ་བ། ངག་ཐོས་ན་སྙན་པ། ཡིད་ཀྱིས་གང་བསམ་འགྲུབ་པ། རང་བཞིན་གྱིས་ཀུན་ཏུ་མོས་པ་སྟེ། མོས་པ་དེ་བཞིས་ཁམས་གསུམ་དབང་དུ་འདུ་བ་དང༌། དྲག་པོས་དབྱེ་བསད་འགུགས་བསྐྲད་རྨོངས་རེང་མནན་པ་སོགས་སྣ་ཚོགས་ཀྱིས་དགྲ་བགེགས་ཚར་གཅོད་པ་ལ་སོགས་པའི་དངོས་གྲུབ་ད་ལྟ་ཉིད་དུ་སྩོལ་ཅིག །ཁྱད་པར་ཞིང་བཅུར་གྱུར་པའི་དགྲ་བགེགས་གཟུགས་ལིངྒ་དང་མིང་བྱང་དམར་གྱི་དཀྱུས་ལ་བཏབ་པ་འདི་རྣམས་ལོ་དང་ཟླ་བར་མ་འགོར། ཞག་དང་ཟ་མར་མ་འགྱང་བར་མྱུར་བ་ཉིད་དུ་སོད་ལ་ཤ་ཁྲག་ཞལ་དུ་སྟོབས་ཤིག །ཁ་རཾ་ཁཱ་ཧི། ལས་ལ་མཐུ་མ་ཆུང་ཞིག །བསད་རྟགས་དོན་སྙིང་ཁྱེར་ལ་ཤོག་ཅིག །གཞན་ཡང་མི་དང་མི་མིན་རིགས་ཅན་དང་རིགས་མིན་ལྷ་སྲུང་དང་བཅས་པ་ཐམས་ཅད་གཟིར་ཞིང་རིགས་སྔགས་ཀྱི་སྟོབས་ཀྱིས་གཞིལ་བ་དང༌། དེ་རྣམས་ཀྱི་བསམ་ངན་སྦྱོར་རྩུབ་ཀྱིས་བྱས་པ་བཤིག་པ་དང༌། རྦོད་གཏོང་གི་དབལ་ཟུག་པ་དབྱུང་བ་དང༌། ངན་སྦྱོར་གྱི་གསང་ལམ་དགག་པ་དང༌། ཁོ་རང་གིས་བྱས་པ་ཁོ་རང་ལ་བཟློག་པ་དང༌། དགྲ་བགེགས་ཀྱི་དབང་པོ་དྲུག་མནན་པ་སོགས་ལས་རབ་འབྱམས་གང་དང་གང་དགོས་པ་ཐམས་ཅད་འབད་མེད་བསམ་པ་ཙམ་གྱིས་འགྲུབ་པར་མཛོད་ཅིག །མདོར་ན་ལྷ་མཆོག་ཁྱོད་ཀྱི་སྐུ་གསུང་ཐུགས་ཀྱི་བླ་མན་ཆོད་ནས་དངོས་གྲུབ་ཀྱི་རྒྱུ་དང་སྐལ་པ་གང་ལགས་པ་དེ་དང་དེ་ཐམས་ཅད་ཡིད་སྨོན་དང་རེ་ལྟོས་ཙམ་དང་འཇིག་རྟེན་གྱི་བདེ་བ་མ་ལུས་པ་ད་ལྟ་ཉིད་དུ་བསྩལ་དུ་གསོལ། ཡ་མཱ་རིའི་རྡོ་རྗེའི་དམ་ཚིག་གོ། །ཨུ་གྲ་ཨ་བྷི་ཙརྻའི་དགོངས་པའོ། །ས་མ་ཡ་ཧོཿ བསྟོད་པ་ནི། ཧཱུྂ་༌། ཆོས་ཉིད་རྣམ་དག་འོད་གསལ་མཁའ་ཀློང་ནས། །སྒྱུ་མའི་རྣམ་རོལ་གཟུགས་སྐུའི་ཆོ་འཕྲུལ་གར། །སྣ་ཚོགས་ཅིར་ཡང་བསྒྱུར་མཛད་དཀྱིལ་འཁོར་ལྷ། །རྟེན་དང་བརྟེན་པར་བཅས་ལ་བདག་བསྟོད་དོ། །ཆད་ལྟ་མེད་དགག་དུག་འདྲའི་དགྲ་གཤེད་ཆེ། །ཕྱག་རྒྱ་ཟིལ་གནོན་དུག་ཆེན་ཧ་ལའི་མདོག

།གར་གྱི་ཉམས་དགུ་མཚན་དཔེ་ཡོངས་སུ་རྫོགས། །བདེ་གཤེགས་ཁྲོ་ཚོགས་ཆེ་བཙན་རྗེ་ལ་བསྟོད། རྟག་ལྟ་དངོས་འཛིན་ཨ་འཐས་ཐེར་ཟུག་གཤེད། །སྟོང་ཉིད་ཤེས་རབ་མ་མོ་ཀུན་གྱི་དཔལ། །དབྱིངས་སྒྲོལ་སྦྱོར་བའི་ཡབ་ཡུམ་གཏུམ་སྦེག་རྔམ། །མཁའ་འགྲོའི་དབང་ཕྱུག་གཙོ་ལ་བདག་བསྟོད་དོ། །འབྱུང་བཞི་ཕུང་པོ་བཞི་སོགས་འཁྲུལ་བའི་གཤེད༑ ༑ཡ་མ་རཱ་ཛ་དྲེགས་པ་རུས་སྦལ་དང༌། །མཁའ་ལྡིང་དབང་པོ་འཇམ་དཔལ་རྩ་བའི་ལྷ། །ཡེ་ཤེས་རོལ་སྟོན་རྣམས་ལ་བདག་བསྟོད་དོ། །ཚོགས་བརྒྱད་སྡེ་བརྒྱད་མ་རུངས་འབྱུང་པོའི་གཤེད༑ ༑སྤྲུལ་པ་ཁྱུང་དང་སེངྒེ་སྟག་དུག་སྦྲུལ། །ཟུང་རེས་ཁྲོ་ཆེན་སྐུ་ཡི་དཀྱིལ་འཁོར་བརྒྱན། །གྱད་གནོན་འབར་བའི་ཚོགས་ལ་ཕྱག་འཚལ་བསྟོད། །འཁྲུལ་བའི་རྩ་བ་ཉོན་མོངས་དུག་གསུམ་གཤེད། །སྐུ་གསུང་ཐུགས་སྤྲུལ་ཚེ་སྲོག་འཆི་བདག་གསུམ། །རྡོ་རྗེ་གསུམ་མཆོག་གདོད་ནས་ཡོངས་སུ་གྲུབ། །སྐུ་གསུམ་ངོ་བོར་རྫོགས་ལ་ཕྱག་འཚལ་བསྟོད། །འཆི་བདག་ལ་སོགས་བདུད་ཆེན་བཞི་ཡི་གཤེད། །ཚད་མེད་བཞི་ལྡན་གསང་བའི་གཤེད་པོ་བཞི། །རང་རང་ཡུམ་དང་བདེ་སྟོང་གར་གྱིས་རོལ། །གཤེད་པོ་ལས་རྒྱལ་བཞི་ལ་ཕྱག་འཚལ་བསྟོད། །ཕྱི་ནང་གཞན་དངོས་གཉིས་འཛིན་ཞིང་བཅུའི་གཤེད། །རྫུ་འཕྲུལ་རྐང་བཞིའི་རང་བཞིན་མོན་པ་བཞི། །དམིགས་པའི་བླ་སྲོག་འགུགས་པའི་ཕོ་ཉ་ཆེ། །ནང་གི་གཤེད་ཆེན་བཞི་ལ་ཕྱག་འཚལ་བསྟོད། །མཐའ་བཞིའི་ཞེན་པ་འཁྲུལ་རྟོགས་དྲེགས་པའི་གཤེད། །བསྡུ་དངོས་བཞི་ཡི་རང་བཞིན་མཐའ་ལས་འདས། །བདུད་ཀྱི་བདུད་ཆེན་ཕྱི་ཡི་གཤེད་པོ་བཞི། །རང་རང་ཡུམ་དང་རོལ་ལ་ཕྱག་འཚལ་བསྟོད༑ ༑འཁོར་བའི་རྩ་བ་རྟེན་འབྲེལ་བཅུ་གཉིས་གཤེད། །བདེན་པའི་དོན་ཆེན་བཅུ་གཉིས་རང་བཞིན་དངོས། །ཟླ་བའི་འཆི་བདག་རང་བཞིན་དཔའ་གཏུམ་རྔམ། །ཁྲམ་བདག་དྲེགས་པའི་ཚོགས་ལ་ཕྱག་འཚལ་བསྟོད། །རྣམ་ཤེས་ཚོགས་བརྒྱད་དེར་སྣང་རྟོག་པའི་གཤེད། །དགའ་བ་བརྒྱད་བཞིའི་རང་བཞིན་ངང་རྫོགས་པ། །བདུད་དང་གཤིན་རྗེ་མ་མོ་གནོད་སྦྱིན་ཚོགས། །ཞག་གི་གཤེད་ཆེན་རྣམས་ལ་ཕྱག་འཚལ་བསྟོད། །ང་དང་ང་ཡིར་འཛིན་འཁྲུལ་ལོག་རྟོག་གཤེད། །འཕགས་པའི་བདེན་པ་རྣམ་བཞིའི་ངོ་བོ་གང༌། །དུས་བཞི་སྲིད་པའི་ལྷ་ཆེན་བཞི་བསྟན་པ། །སྒོ་སྐྱོང་རྣམ་པ་བཞི་ལ་ཕྱག་འཚལ་བསྟོད། །མ་རིག་ཉིང་མང་སྣ་ཚོགས་འཁྲུལ་བློའི་གཤེད། །ཡེ་ཤེས་རོལ་པའི་རང་རྩལ་དཔག་ཡས་སྤྲུལ། །གཅིག་ཉིད་དུ་མར་སྣང་བ་བགྲང་ཡས་འཁོར། །ཟ་མའི་གཤིན་རྗེའི་ཚོགས་ལ་ཕྱག་འཚལ་བསྟོད། །ཆོས་བརྒྱད་གདགས་གཞི་གྱིས་དབྱེ་བཅུ་དྲུག་གཤེད། །སྟོང་གཞི་དགའ་བས་དབྱེ་བ་བཅུ་དྲུག་དངོས། །འོབས་སྲུང་དྲེགས་པ་བཅུ་དྲུག་དམག་དཔོན་བཅས། །དམ་ཅན་སྲུང་མའི་ཚོགས་ལ་བདག་བསྟོད་དོ། །ཞེས་བསྟོད། །དམ་ཚིག་གསོལ་བ་ནི།

ཧོཿ ཤིན་ཏུ་མོས་པས་རྟག་ཏུ་ཕྱག་བཙལ་ནས། །འགྲོ་ལ་ཕན་ཕྱིར་ཁྲོ་རྒྱལ་ཁྱོད་བསྒྲུབ་ན། །མི་མཐུན་ཕྱོགས་རྣམས་རྡུལ་དུ་རློག་པ་དང༌། །ཡབ་ཡུམ་འབར་བའི་སྐུ་མཆོག་བསྟན་དུ་གསོལ། །ཡབ་ཡུམ་སྐུ་དང་མཉམ་སྦྱོར་ནས། །སངས་རྒྱས་ཞིང་དུ་བདག་བསྒྲུབས་པས། །ཁྲོ་རྒྱལ་འབར་བའི་དཀྱིལ་འཁོར་དུ། །ཕྲིན་ལས་རྫོགས་པར་མཛད་དུ་གསོལ། །ཡ་མ་བཛྲ་ཀྲོ་དྷ་ས་མ་ཡ་ཧཱུྂ་ཧོཿ བཟླས་པ་བྱ་བ་ནི། བདག་ཟིལ་གནོན་དུ་གསལ་བའི་ཐུགས་ཀར་ཉི་མའི་དཀྱིལ་འཁོར་ཕྱེད་བཤགས་ཙམ་གྱི་སྟེང་དུ་འཁོར་ལོ་རྩིབས་བཅུ་གཉིས་པའི་དབུས་སུ་ཧཱུྂ་མཐིང་ནག །ལྷ་གཞན་རྣམས་ཀྱི་ཐུགས་ཀར་ཉི་མའི་དཀྱིལ་འཁོར་གྱི་སྲན་མ་ཕྱེད་བཤགས་པ་རེ་རེ་ཙམ་གསལ་བའི་དབུས་རྣམས་སུ། ཡ་མ་རཱ་ཛར་ཡ་མཐིང་ནག །དྲེགས་པར་ཧཱུྂ་ལྗང་ནག །རུས་སྦལ་ལ་་་་་་སྲོག་གི་དྭངས་མ་ཀ་དང་་་་་་ལས་ཀྱི་དྭངས་མ་ཨྱཻ་་་་་་སྲིན་པོའི་དྭངས་མ་དམར་སེར། བྱ་ཁྱུང་ཁྲོཾ་དཀར་པོ༑ ཡུམ་གསུམ་ལ་མ་མཐིང་ནག་རེ་རེ། གཞན་ཕོ་ལྷ་ཐམས་ཅད་ལ་ཡ་དང༌། མོ་ལྷ་ཐམས་ཅད་ལ་མ་རེ་རེ་རང་མདོག་དང་མཚུངས་པ། མཐའ་སྐོར་དུ་རང་རང་གི་སྔགས་ཀྱི་ཕྲེང་བས་གཡས་སུ་བསྐོར་བ། གཙོ་བོའི་ཐུགས་ཀའི་སྔགས་ཕྲེང་ས་བོན་དང་བཅས་པ་ལས་འོད་ཟེར་ཁ་དོག་སྣ་ཚོགས་པ་ཕྱོགས་ཐམས་ཅད་དུ་སྤྲོས། དུས་གསུམ་གྱི་སངས་རྒྱས་་་་་་སྲས་དང་བླ་མ་ཡི་དམ་དཔའ་བོ་དང་དཔའ་མོ་ཆོས་སྐྱོང་སྲུང་མ་དང་བཅས་པ་ཐམས་ཅད་ལ་མཉེས་པའི་མཆོད་པ་ཕུལ། དེ་རྣམས་ཀྱི་མཁྱེན་བརྩེ་ནུས་མཐུ་བྱིན་རླབས་ཐམས་ཅད་བསྡུས་ཏེ་རང་ལ་ཐིམ་པས་ནུས་པ་ཐོབ། སླར་འོད་འཕྲོས། ཁམས་གསུམ་གྱི་སེམས་ཅན་ལ་ཕོག །སྡིག་སྒྲིབ་སྦྱངས། འཇམ་དཔལ་ཁྲོ་བོའི་གོ་འཕང་ལ་བཀོད། དགྲ་བགེགས་ཐམས་ཅད་ཚར་བཅད། བརྟན་གཡོ་སྣོད་བཅུད་ཀྱི་ཕུན་ཚོགས་ཐམས་ཅད་འོད་ཟེར་གྱི་རྣམ་པར་བསྡུས་པ་རང་ལ་ཐིམ་པར་བསམ་ཞིང༌། ཨྱེ་ཧེ་ཨ་ཀྲོ་ཏེ་ཀ་ཡ་མཱནྟ་ཀ་ཀཱ་ལ་རཱུ་པ་ཧྲཱིཿཥྚཱི་ཨ་པ་ཡེ་ཧཱུྂ།

ཞེས་པ་གཙོ་བོའི་སྙིང་པོ་སྟེ། ཨྱེ་ཐུང་ཟླ་བ་གཅིག་གིས་འགྲུབ་ཅེས་གསུངས་པས། ཟླ་བ་གཅིག་ཏུ་བཟླའོ། །དེ་རྗེས། ཨྱེ་དུན་ཀ་ཡཾ། ཉེ་སྙིང་འབྲུ་འབུམ་ཙམ་བཟླ། གཞན་རྣམས་ཀྱི་སྔགས་བཟླ་བའི་ཚེ། གང་བཟླས་དེའི་ཐུགས་ཀའི་ས་བོན་སྔགས་བཅས་ལས་འོད་འཕྲོས། དོན་གཉིས་བྱས་ཕྲིན་ལས་ཐམས་ཅད་བསྒྲུབས། ཚུར་ཐིམ་པར་བསམས་པས། ཨོཾ་ཨཱཿཧཱུྂ་་་་་་ཨ་ཨཱཿཧཱུྂ་ཛཿནི་བསྟོད་བསྐུལ་ཆེན་མོ་སོགས་སུ་མ་བཤད་ཀྱང་སྒྲུབ་ཐབས་སྙིང་གཟེར་ནག་པོར་བཤད་དོ། །ཛཿ ཨྱེ་བེ་ཏཱ་ལཱི་ཀྲོ་དྷཱི་ཤྭ་རཱི་ཧཱུྂ། སྦྱོར་ཡུམ་མོ། །ཨྱེ་མ་མོ་ཨེ་ཀ་ཙ་ཏི་ཧཱུྂ། སྒྲོལ་ཡུམ་མོ༑ ༑ཨྱེ་དྷེ་མ་ཀཱ་ལཱི་བཾ་རིལ་རུ་ལུ་རུ་ལུ་བྷྱོ་ཧཱུྂ། དབྱིངས་ཡུམ་མོ། །ཨྱེ་ཡ་མ་རཱ་ཙ་ཀྲོ་དྷ་ཧཱུྂ། ཡ་མའོ། །ཨྱེ་བཛྲ་ཀྲོ་དྷ་རོ་ཥ་ཎ་ཧཱུྂ། དྲེགས་པའོ། །ཨྱེ་མ་ཧཱ་བྷེ་རུ་ཏ་ཀ་ཡེ་ཧཱུྂ། མཆོག་གོ། །ཨྱེ་ཁྲོཾ་ག་རུ་ཌ་ཧཱུྂ། ཁྱུང་གིའོ། །ཨྱེ་ཀ་ཧེ་དུན་ཡ་མ་རཱ་ཛ་ཧཱུྂ། གྱད་གནོན་བརྒྱད་ཀྱིའོ། །ཨྱེ་ཡ་མ་དུ་ཤ་ཧཱུྂ། སྐུ་སྤྲུལ་ལོ། །ཨྱེ་ཡ་མ་རཀྴ་ཧཱུྂ། གསུང་སྤྲུལ་ལོ། །ཨྱེ་ཡ་མ་ཡཀྴ་ཧཱུྂ། ཐུགས་སྤྲུལ་ལོ། །ཨྱེ་ཡ་མ་རཱ་ཛ་ས་དོ་མེ་ཡ། སྲིན་པོའོ། །ཡ་མེ་དོ་རུ་ཎ་ཡོ་ད་ཡ། གཤིན་རྗེའོ། །ཡ་ད་ཡོ་ནི་ར་ཡ་ཀྵེ་ཡ། བདུད་དོ། །ཡ་ཀྵེ་ཡ་ཙ་ནི་ར་མ་ཡ། གནོད་སྦྱིན་ནོ། །ཙཎྜ་རུ་ཏྲ་མོནྟ་ཛཿ དུང་མོན་ནོ། །ཡ་མ་མོནྟ་ཛཿ ལྕགས་མོན་ནོ། །རཀྴ་མོནྟ་ཛཿ བསེ་མོན་ནོ། །ཡཀྴ་མོནྟ་ཛཿ གསེར་མོན་ནོ། །དུ་ཏྲི་རུ་ལུ་ཧ་ཧ་ཡ། ཧེ་ལེའོ། །དུ་རུ་ཡ་མ་སྙིང་དུ་ཡ། འཛུམ་མེད་དོ། །རུ་ཏྲ་བྷ་ཏི་རུ་ཤ་ཡ། སོ་བརྡར་རོ། །རུ་ཏྲ་ཡཀྴ་ཏིག་ན་ཡ། རལ་པའོ། །ཨེ་ཡ་མ་རཱ་ཛ། ཀྲོ་ནེ་ཀྲོ་ནེ། པ་ཏྲ་པ་ཏྲ། ཤཱུ་ལ་ཤཱུ་ལ། ད་ཤ་གྲཱི་བ། ཡཀྴ་གྲཱི་ཝ། རུ་ལུ་རུ་ལུ། ཧ་ཧ་ཡ་ཡ། ཟླ་བའིའོ། །མ་མོ་རེ་མ་ཏི། མ་བྷར་མ་ནི། མ་བྷི་སུ་ནི། མན་ཙ་མུཎྜི། མ་བཞིའོ། །བདུད་རུ་ཏྲ་ཧ་ལ་ནག་པོ། ཡ་མ་དུ་ན་རཀྴ་ཡ། རུ་རུ་ཙ་པ་ལ།

ཁ་ལ་རཀྨོ་ཐུན་བྷྱོ། ཡཀྵ་ཏིག་ནན་བཾ་བྷྱོ། ཞག་གིའོ། །ཏྲི་ཙ་པ་ལ་ཨ་ཤུ་མེ་ཡ། མ་ཧཱ་ཀཱ་ལཱ་ཡ། རུ་ཏྲ་དུ་རུ་ཡ། ཡཀྴ་རུ་ལུ་ཧ་ཡ། སྒོའོ༑ ༑ཡ་མ་ཡ་མ། དུ་ན་དུ་ན། ཤཾ་ཤཾ། གྷྲྀ་ཎ་གྷྲྀ་ཎ། པ་ཙ་པ་ཙ། ཧུ་ལ་ཧུ་ལ། བེ་ར་བེ་ར། ཧ་ལ་ཧ་ལ། ཧུ་ལ་ཡ་ཧུ་ལ་ཡ། མ་མ་རུ་རུ། ནག་པོ་ཧ་དྷེ་ཧྲྀ་ཏ་ཡ་ཧྲྀ་ཏ་ཡ། ནྲྀ་ལ་དུན་བྷྱོ་དུན་བྷྱོ་ཡ། ཟ་མིའོ། །དེའང༌། ཕྲིན་ལས་གང་འདོད་ཤམ་བུར་བཅས། །གཙོ་ལ་ཁྲི་ལ་ཡུམ་ལ་སྟོང༌། །འཁོར་ལ་བརྒྱ་འཛབ་བཟླས་པས་འགྲུབ། །ཅེས་དང༌། གཙོ་བོ་བརྒྱ་ལ་འཁོར་ལ་བདུན། །གང་འཕྲོད་རྣལ་འབྱོར་དོན་དང་སྦྱར། །ཞེས་དང༌། རྟགས་དང་བསྟུན་པའི་གྲངས་མང་ཉུང་ཡང་བསྙེན་པ་བརྒྱ་སྟོང་ཁྲི་འབུམ་བཟླ། ཞེས་རབ་བརྒྱ་འབྲིང་སྟོང་ཐ་མ་ཁྲི། ཐ་ཤལ་གྱིས་ཀྱང་འབུམ་གྱིས་འགྲུབ་པར་གསུངས་པ་རྣམས་ནི་རང་ཉམས་དང་བསྟུན་ནོ། །བསྙེན་རྟགས་མཐོང་ནས་དངོས་གྲུབ་ཀྱི་ལས་སྦྱོར་ནི། ཐོད་པ་མཚན་ལྡན་དུ་མྱོས་བྱེད་ལ་ཨ་མྲྀ་ཏ་སྦྱར་བ་དར་ནག་གིས་ཁ་བཀབ། ཕུར་ཐུན་སོགས་དྲག་པོའི་རྫས་བཤམས་ལ། རང་ཟིལ་གནོན་གྱི་དཔྲལ་བར་ཨོཾ་དཀར། མགྲིན་པར་ཨཱཿདམར། ཐུགས་ཀར་ཧཱུྂ་མཐིང༌། ལྟེ་བར་ཏྲཱཾ་སེར། གསང་བར་ཧྲཱིཿལྗང་རྣམས་གསལ། སྒྲོལ་ཡུམ་གྱི་ཐུགས་ཀའི་ཛཿལས་འོད་དཀར་འཕྲོས། ཨོཾ་ལ་ཕོག །ཨོཾ་ལས་འོད་ཟེར་དཀར་པོ་ཕྱོགས་བཅུར་འཕྲོས། སེམས་ཅན་ཐམས་ཅད་ཀྱི་སྒྲིབ་པ་སྦྱངས། སངས་རྒྱས་བྱང་སེམས་བླ་མ་ཡི་དམ་མཁའ་འགྲོ་ཆོས་སྐྱོང་ཁྲོ་བོ་ཁྲོ་མོ་དྲེགས་པ་གཤིན་རྗེའི་ལྷ་ཚོགས་ཐམས་ཅད་ཀྱི་སྐུ་ལ་འོད་ཕོག །སྐུའི་བྱིན་རླབས་ཐམས་ཅད་རང་ལ་ཐིམ་པས་བདག་གི་ལུས་གཟི་བརྗིད་དང་ལྡན་པར་བསམས་ལ། ཨྱེ་ཀ་ཡ་མ་ཧེ་དུན་རཀྴ་དུན་དུན་ཛ་ཡ་ཨ། ཞེས་སྐུའི་སྔགས་འབྲུ་བཅུ་གསུམ་པ་བཟླ། ཁྲིའམ་འབུམ་རྫོགས་ནས། དེ་བཞིན་དུ། རང་ཟིལ་གནོན་གྱི་དཔྲལ་བར་ཨོཾ་དཀར། མགྲིན་པར་ཨཱཿདམར། ཐུགས་ཀར་ཧཱུྂ་མཐིང༌། ལྟེ་བར་ཏྲཱཾ་སེར། གསང་བར་ཧྲཱིཿལྗང་རྣམས་གསལ། སྒྲོལ་ཡུམ་གྱི་ཐུགས་ཀའི་ཛཿལས་འོད་དམར་འཕྲོས༑

ཨཱཿལ་ཕོག །ཨཱཿལས་འོད་ཟེར་དམར་པོ་ཕྱོགས་བཅུར་འཕྲོས། སེམས་ཅན་ཐམས་ཅད་ཀྱི་སྒྲིབ་པ་སྦྱངས། སངས་རྒྱས་བྱང་སེམས་བླ་མ་ཡི་དམ་མཁའ་འགྲོ་ཆོས་སྐྱོང་ཁྲོ་བོ་ཁྲོ་མོ་དྲེགས་པ་གཤིན་རྗེའི་ལྷ་ཚོགས་ཐམས་ཅད་ཀྱི་གསུང་ལ་འོད་ཕོག །གསུང་གི་བྱིན་རླབས་ཐམས་ཅད་རང་ལ་ཐིམ་པས་བདག་གི་ངག་ནུས་པ་དང་ལྡན་པར་བསམས་ལ། ཨེ་ཀ་ཧེ་དུན་ཡ་མ་སྙིང་ཁྲག་ར་མ་ཙ་ཡ། ཞེས་གསུང་གི་སྔགས་འབྲུ་བཅུ་གཉིས་པའི་བཟླས་པ་རྫོགས་ནས། རང་ཟིལ་གནོན་གྱི་དཔྲལ་བར་ཨོཾ་དཀར། མགྲིན་པར་ཨཱཿདམར། ཐུགས་ཀར་ཧཱུྂ་མཐིང༌། ལྟེ་བར་ཏྲཱཾ་སེར། གསང་བར་ཧྲཱིཿལྗང་རྣམས་གསལ། སྒྲོལ་ཡུམ་གྱི་ཐུགས་ཀའི་ཛཿལས་འོད་མཐིང་ནག་འཕྲོས། ཧཱུྂ་ལ་ཕོག །ཧཱུྂ་ལས་འོད་ཟེར་མཐིང་ནག་ཕྱོགས་བཅུར་འཕྲོས། སེམས་ཅན་ཐམས་ཅད་ཀྱི་སྒྲིབ་པ་སྦྱངས། སངས་རྒྱས་བྱང་སེམས་བླ་མ་ཡི་དམ་མཁའ་འགྲོ་ཆོས་སྐྱོང་ཁྲོ་བོ་ཁྲོ་མོ་དྲེགས་པ་གཤིན་རྗེའི་ལྷ་ཚོགས་ཐམས་ཅད་ཀྱི་ཐུགས་ལ་འོད་ཕོག །ཐུགས་ཀྱི་བྱིན་རླབས་ཐམས་ཅད་རང་ལ་ཐིམ་པས་བདག་གི་ཡིད་ཆེན་པོའི་བདག་པོར་གྱུར་པར་བསམས་ལ། ཨྱེ་མྱག་ཡ་རྔུབ་མུག་ཤག་ཀ་དུན། ཞེས་ཐུགས་ཀྱི་སྔགས་འབྲུ་བརྒྱད་པ་རྫོགས་ནས། རང་ཟིལ་གནོན་གྱི་དཔྲལ་བར་ཨོཾ་དཀར། མགྲིན་པར་ཨཱཿདམར། ཐུགས་ཀར་ཧཱུྂ་མཐིང༌། ལྟེ་བར་ཏྲཱཾ་སེར། གསང་བར་ཧྲཱིཿལྗང་རྣམས་གསལ། སྒྲོལ་ཡུམ་གྱི་ཐུགས་ཀའི་ཛཿལས་འོད་སེར་འཕྲོས། ཏྲཱཾ་ལ་ཕོག །ཏྲཱཾ་ལས་འོད་ཟེར་སེར་པོ་ཕྱོགས་བཅུར་འཕྲོས། སེམས་ཅན་ཐམས་ཅད་ཀྱི་སྒྲིབ་པ་སྦྱངས། སངས་རྒྱས་བྱང་སེམས་བླ་མ་ཡི་དམ་མཁའ་འགྲོ་ཆོས་སྐྱོང་ཁྲོ་བོ་ཁྲོ་མོ་དྲེགས་པ་གཤིན་རྗེའི་ལྷ་ཚོགས་ཐམས་ཅད་ཀྱི་ཡོན་ཏན་ལ་འོད་ཕོག །ཡོན་ཏན་གྱི་བྱིན་རླབས་ཐམས་ཅད་རང་ལ་ཐིམ་པས་བདག་གི་ཐོད་པའི་རྫས་ཡིད་བཞིན་གྱི་ནོར་བུ་ལྟར་གྱུར་པར་བསམས་ལ། སྔགས་གསུམ་པོ་དྲིལ་བཟླས་རྫོགས་ནས། རང་ཟིལ་གནོན་གྱི་དཔྲལ་བར་ཨོཾ་དཀར། མགྲིན་པར་ཨཱཿདམར།

ཐུགས་ཀར་ཧཱུྂ་མཐིང༌། ལྟེ་བར་ཏྲཱཾ་སེར། གསང་བར་ཧྲཱིཿལྗང་རྣམས་གསལ། སྒྲོལ་ཡུམ་གྱི་ཐུགས་ཀའི་ཛཿལས་འོད་ལྗང་འཕྲོས། ཧྲཱིཿལ་ཕོག ༑ཧྲཱིཿལས་འོད་ཟེར་ལྗང་གུ་ཕྱོགས་བཅུར་འཕྲོས། སེམས་ཅན་ཐམས་ཅད་ཀྱི་སྒྲིབ་པ་སྦྱངས། སངས་རྒྱས་བྱང་སེམས་བླ་མ་ཡི་དམ་མཁའ་འགྲོ་ཆོས་སྐྱོང་ཁྲོ་བོ་ཁྲོ་མོ་དྲེགས་པ་གཤིན་རྗེའི་ལྷ་ཚོགས་ཐམས་ཅད་ཀྱི་ཕྲིན་ལས་ལ་འོད་ཕོག །ཕྲིན་ལས་ཀྱི་བྱིན་རླབས་ཐམས་ཅད་རང་ལ་ཐིམ་པས་བདག་གི་ཕུར་ཐུན་སོགས་དྲག་པོའི་རྫས་ནུས་མཐུ་དང་ལྡན་པར་བསམས་ལ། སྔགས་གསུམ་པོ་དྲིལ་ནས་བཟླ༑ ཕྲིན་ལས་བསྙེན་པའི་སྐབས་རང་གི་ཐུགས་ཀའི་འོད་ཀྱིས་འཇིག་རྟེན་ཁམས་ཀྱི་དྲེགས་པ་ཕོ་མོ་ཀླུ་གསུམ་གྱིས་བསྡུས་པ་ཐམས་ཅད་བཀུག །ཕུར་ཐུན་སོགས་དྲག་པོའི་རྫས་ལ་ཡང་ཡང་བསྟིམ་པ་གལ་ཆེ། རྫོགས་ནས་ཚོགས་དང་བསྐང་བཤགས་བྱ། རང་གི་གནས་ལྔའི་ཡི་གེ་ལྔ་དང་སྒྲོལ་ཡུམ་གྱི་ཐུགས་ཀའི་ཛཿརྣམས་ལྷ་ཡབ་ཡུམ་དུ་གྱུར་པ་དངོས་གྲུབ་ཀྱི་རྫས་ལ་བསྟིམ། སླར་དངོས་གྲུབ་ཀྱི་རྫས་དེ་ལས་ཡིག་འབྲུ་དྲུག་པོ་ཐོན་ཏེ་རང་གི་ལུས་ངག་ཡིད་གསུམ་ལ་ཐིམ། དངོས་གྲུབ་ཀྱི་རྫས་ཕུད་སྔར་སྨན་མཆོད་རྫས་དང་བཅས་ལ་ལྷ་ལ་འབུལ། བར་པ་རང་གིས་བཏུང༌། ལྷག་མ་སྒྲུབ་རྫས་གཞན་ལ་བསྲེའོ། །དེ་ནས། རང་ཟིལ་གནོན་དུ་གསལ་བའི་དཔྲལ་བར་ཨོཾ་དཀར། མགྲིན་པར་ཨཱཿདམར། ཐུགས་ཁར་ཧཱུྂ་མཐིང༌། བྱ་ཁྱུང་ཡ་མ་དྲེགས་པ་རུས་སྦལ་ཡུམ་གསུམ་གྱི་ཐུགས་ཀའི་ས་བོན་རྣམས་ལ་ཨྱཻ་རིང་ས་བོན་སོ་སོའི་མདོག་མཐུན་རེ་རེས་གཡས་སུ་བསྐོར་བ་རྣམས་ལས་འོད་ཟེར་དང༌། རྩ་བའི་ལྷ་དྲུག་གི་ཞལ་ནས་དྲག་སྔགས་མེའི་རང་བཞིན་ཐུགས་ཀ་ནས་ཁྲོ་ཆུང་མཚོན་ཆ་སྣ་ཚོགས་བསྣམས་པ་སྤྲོས། ཕྱོགས་བཅུའི་སངས་རྒྱས་ལ་ཕོག་པས་སྐུ་གསུང་ཐུགས་མཉེས་པའི་མཆོད་པ་ཕུལ། སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ནུས་པ་ཐམས་ཅད་བསྡུས་ནས་རང་ལ་བསྟིམ། སླར་སྤྲོས་ཁམས་གསུམ་གྱི་སེམས་ཅན་ཐམས་ཅད་ལ་ཕོག་སྒྲིབ་པ་སྦྱངས།

བྱད་མ་དགྲ་བགེགས་ལ་ཕོག་པས་འོད་ཟེར་སྤུ་གྲི་ངར་མ་ལྟ་བུས་བྱད་མ་ལྷ་སྲུང་དང་བཅས་པ་ཐམས་ཅད་བསྒྲལ་ནས་ནུས་པ་ཐམས་ཅད་རང་ལ་བསྟིམ། རང་ལུས་ཀྱི་ནང་ཁྲོ་ཆུང་གིས་ཁེངས་ཤིང་ཕྱི་ཁྲོ་བོའི་གུར་ཁང་དུ་གྱུར། ཡང་འཕྲོ་འདུ་གཅིག་གིས་གསེར་གྱི་ཙཀྲ། གཉིས་པས་ལྕགས་ཀྱི་ཙཀྲ། གསུམ་པས་རྡོ་རྗེའི་གུར། བཞི་པས་མཚོན་ཆ་སྣ་ཚོགས། ལྔ་པས་མེ་རིའི་གུར། དྲུག་པས་གཞལ་ཡས་ཁང་ཕྱི་མཆོད་རྟེན་རྣམ་པར་རྒྱལ་བའི་ཁང་བཟང་གི་རང་བཞིན་སྒོ་བཞི་མོན་པ་བཞིས་བསྲུངས་པ། ཐོད་སྐམ་ནང་གི་ཁྲག་འཐུང་ལྔའི་ཐུགས་ཀ་ནས་འོད་འཕྲོས་པས། ཐམས་ཅད་ཧེ་རུ་ཀའི་རང་བཞིན་ཁྲོ་བོ་མཐིང་ནག །གཡས་རྡོ་རྗེ། གཡོན་འཁོར་ལོ་བསྣམས་པ། ཞལ་ཕྱིར་ལྟ་བས་སྲུང་བར་བསམ། ཨྱཻ་ཨྱཻ་ཨྱཻ།་་་་་སྔགས་བྱང་སྙེ་མ་དཀར་པོར་ཨྱཻ་རིང་གི་མགོར་ཨོ་བཅུག་པ་ཡོད་པས་བྱས་པ་ལེགས་ཨ་ཀྲོ་དང་ཀ་པ་དང་ཧྲཱིཿཥྚཱི་གསུམ་གྱི་མཐར་ཡི་གེ་གསུམ་བཏགས་པ་ནི་ཨུར་མོ་གྱང་འགྱེལ་ལས་བཞི་དང་པོ་སྲུང་བའི་དུས་ནི་སྐུ་གསུང་ཐུགས་ཀྱི་ཡིག་འབྲུ་གསུམ་མན་ངག་ཏུ་བསྡེབས་ལ་བཟླ་ཞེས་གསུངས་པའི་དོན་ཡིན་པའོ། །ཨ་ཀྲོ་ཏེ་ཀ་ཡ་མཱནྟ་ཀ་ཡ་མ་ཡེ་ཨོཾ། ཀཱ་ལ་རཱུ་པ་ཀ་པ་ཡེ་ཨཱཿ ཧྲཱིཿཥྚཱི་ཨ་པ་ཡེ་ཧཱུྂ། ཨ་ཨཱ་ནི་ཨཱ་ནི། ཨུ་ཨཱུ་ནི་ཨཱུ་ནི། དུ་དཱུ་ནི་དཱུ་ནི། ཨ་ཨི་ཨུ་ཨེ། ཨོ་ཨཾ། ར་རཱི། ལ་ལཱི། དུ་རུ་ཡེ། བྱ་ཙ་ཡེ། སིངྷ་ཡེ། ཧྲི་ཏ་ཡེ། བྷེ་ཏ་ཡེ། ཙིཏྟ་ཡེ། ཧ་ལ་ཡེ། མུ་ཁ་ཡེ། ཨུ་ཨུ་ནི། ཨུ་ཨུུ་ནི། བི་ཀྲྀ་ཏཱ། ཨ་ཨ་ན་ན། ཡ་མ་རཱ་ཙ། ཡ་མ་རཀྵ། ཡ་མ་རཀྴ། ཡ་མ་རཀ་ཨ། བེ་ཏཱ་ལཱི། ཀྲོ་དྷཱི་ཤྭ་རཱི། མ་མ་ཨེ་ཀ་ཙ་ཏི། དྷེ་མ་ཀཱ་ལཱི་བཾ་རིལ་རུ་ལུ་རུ་ལུ། ཤྲཱི་བཛྲ་ཀྲོ་དྷ་ཡ་མ། ཀརྨ་རོ་ཥ་ཎ། ཀྲོ་དྷ་ཙཎྜ། རཀྴ་མོནྟ་ཨཱཿཧཱུྂ་ཛཿ ལྕགས་སྡིག་རྣམ་ཤེས་སྙིང་གའི་ཕོ་བྲང་ལས། སྔགས་བྱང་སྙེ་མ་དཀར་པོ་ལས། །བརྒྱ་དང་བཞི་བཅུ་ཚེག་བར་ཚང༌༑ ༑བསྙེན་པའི་སྔགས་སུ་རྒྱུད་ནས་གསུངས། །སྒྲུབ་ཐབས་ཀུན་ཏུ་བཅོལ་གྱུར་པ། །ངེས་པར་གནད་ཀྱི་དོན་འདིར་བསྟན། །སྤུ་གྲི་བཏགས་ནས་བསྙེན་བྱས་ན། །རང་གི་ཚེ་དང་འཁོར་ལ་ཉེས་པ་འོང༌། །དཔེར་ན།

གོ་མེད་རྣོ་མཚོན་ཐོགས་ནས་སུ། །གཡུལ་དུ་ཞུགས་ན་རང་ཉིད་ཕུང༌། །ལྷ་བསྙེན་རྫོགས་པར་གྱུར་པ་དང༌། །སྔགས་ཀྱི་དབྱེ་བ་ཤེས་པར་བྱ། །ཞེས་གསུངས་སོ། །ཞེས་མིའི་ཚིག་གིས་བར་མི་ཆོད་པར་བཟླས་པའང༌། ཇི་སྐད་དུ། བསྙེན་པ་འབུམ་ཕྲག་བདུན་གྱིས་འགྲུབ། །ཅེས་དང༌། ཡང༌། ཨྱཻ་རིང་སྒྲུབ་པ་གང་འགྲུབ་གྱིས། །འབུམ་ཕྲག་བདུན་གྱིས་འགྲུབ་པར་གསུངས། །ཨཱཿཧཱུྂ་བཏགས་ལ་བཟླ་བར་བྱ། །ཞེས་དང༌། ཡང༌། ཨཱཿཧཱུྂ་ཛཿགསུམ་བཏགས་བྱས་ལ། །བསྙེན་པ་འབུམ་ཕྲག་བདུན་གྱིས་འགྲུབ། ཅེས་དང༌། ཡང༌། སྒྲུབ་པ་དངོས་གྲུབ་མ་ཐོབ་ན། །ལས་རྣམས་ཐམས་ཅད་ཡེ་མི་འགྲུབ། །གཤིན་རྗེའི་མཁན་པོ་ལྟོག་པར་འགྱུར། །མཐུ་དང་ནུས་པ་འབྱུང་མི་འགྱུར། །ཞེས་དང༌། ཡང༌། ཨྱཻ་རིང་འབུམ་ཕྲག་གསུམ་དུ་བཟླ། །དེ་ཡིས་ལུས་སྦྱོང་ལུས་ལྷ་འགྲུབ། །ཅེས་མང་མཐར་འབུམ་ཕྲག་བདུན། ཉུང་མཐར་འབུམ་གསུམ་བཟླ་བར་དགོས་གསུངས་པ་ལྟར་བཟླ། སྟོང་སྲོག་འདི་རྒྱུན་བསྙེན་ཡང་བྱ་སྟེ། དེའི་ཚེ་དམིགས་པ་ནི། རང་ཟིལ་གནོན་དུ་གསལ་བའི་ཐུགས་ཀར་ཉི་སྟེང་ཧཱུྂ་མཐར། ཨྱཻ་རིང་གཡས་སུ་བསྐོར་བ་ལས་འོད་འཕྲོས། ཕྱི་ནང་སྣོད་བཅུད་ཡི་གེའི་རྣམ་པར་གྱུར། ཡར་འཕྲོས་སངས་རྒྱས་བྱང་སེམས་མཆོད། མར་འཕྲོས་རིགས་དྲུག་གི་སྒྲིབ་པ་སྦྱངས། ཕར་འཕྲོས་དྲེགས་པ་ཐམས་ཅད་ཟིལ་གྱིས་མནན། ལས་ཀྱི་གཤིན་རྗེ་ཐམས་ཅད་ལ་ཕོག །བདག་གི་བཀའ་དབང་དུ་བྱས་ནས་ཅི་བཅོལ་བའི་ལས་ཐམས་ཅད་བྱེད་པར་བསམས་ལ་བཟླའོ། །ཨྱཻ་རིང་བསྙེན་སྒྲུབ་ཀྱི་དམིགས་པ་ལྕགས་སྡིག་རང་གཞུང་དུ་མི་འདྲ་བ་མང་དུ་ཡོད་ཀྱང་འདིར་མདོར་བསྡུས་ཙམ་བྲིས་པ་ཡིན་ནོ། །ཨྱཻ་རིང་ཟློག་དཀྲུག་དམར་ལེན་འབྲུ་གཤག་སྤེལ་མ་་་་་་དང་གཞན་ཡང་འཁོར་ལོ་ལ་བརྟེན་པའི་ལས་སྦྱོར། མཆན། སོགས་ནི་གཞུང་ཉིད་ནས་རྟོགས་དགོས་ལ། ཁྱད་པར་གཟིར་ཞིང་སྟོབས་བཤིག་བྱས་པ་བཤིག །ཟུག་པ་དབྱུང་དང་གསང་ལམ་དགག །ཟློག་དང་མནན་པའི་སྤྱང་མོ་དྲུག

།ཅེས་གསུངས་པའི་སྔགས་ཀྱིས་སོ། །ཟློག་པ་དང༌། དགོངས་དོན་ཡང་ཟབ་ཕྱིར། གུད་དུ་སྦས་པ་ལས་རྟོགས་པར་བྱའོ། །ཛཱཔ་བསྟོད་བསྐུལ་ནི། ཧཱུྂ་༌། དབུས་ན་རང་བྱུང་གྲུབ་པའི་ལྷ། །བཅོམ་ལྡན་ཁྲོ་རྒྱལ་གཤིན་རྗེའི་གཤེད། །སྐུ་གསུང་ཐུགས་ཀྱི་རྡོ་རྗེ་གསུམ། །མ་གསལ་བར་དུ་འབད་དེ་བསྒོམ། །མ་གྲུབ་བར་དུ་མི་གཏང་ཞིང༌། །རྩེ་གཅིག་མོས་པས་བསྒྲུབ་པར་བྱ། །སྐུ་ལ་རང་བྱུང་གྲུབ་པའི་ལྷ། །རྩ་བའི་ལྷ་དྲུག་གྱད་གནོན་བཅས། །མ་གསལ་བར་དུ་འབད་དེ་བསྒོམ། །མ་གྲུབ་བར་དུ་མི་གཏང་ཞིང༌། །རྩེ་གཅིག་མོས་པས་བསྒྲུབ་པར་བྱ། །འཁོར་གྱི་རང་བྱུང་གྲུབ་པའི་ལྷ། །སྤྲུལ་པ་གསུམ་དང་གཤེད་བཅུ་གཉིས། །འཆི་བདག་བཅུ་གཉིས་མ་མོ་བཞི། །གཤིན་རྗེ་སོ་གཉིས་སྒོ་བ་བཞི། །གཤིན་རྗེ་བདུན་བརྒྱ་འོབས་བསྲུང་བཅས། །མ་གསལ་བར་དུ་འབད་དེ་བསྒོམ། །མ་གྲུབ་བར་དུ་མི་གཏང་ཞིང༌། །རྩེ་གཅིག་མོས་པས་བསྒྲུབ་པར་བྱ། །ཧཱུྂ་༌། ཡེ་ཤེས་ལྷ་ཡི་ཐུགས་དམ་གནད་ནས་བསྐུལ། །རྣལ་འབྱོར་དབང་ཕྱུག་ཉམས་ཆགས་ཞིག་རལ་གསོ། །ལྷ་དང་གཉིས་སུ་མེད་པར་མཉེས་སྦྱར་ནས། །བཟླས་བརྗོད་གྲངས་དང་དུས་ཀྱི་མཆོད་པ་འབུལ། །ཨོཾ་ཨཱཿཧཱུྂ་མ་ཧཱ་མནྟྲ་པཱུ་ཛ་ཨ་ལ་ལ་ཧོཿ ཞེས་དང༌། ཐུན་མཐར་བཤགས་པ་ནི། ཧཱུྂ་༌། ཟིལ་གནོན་ལྷ་ཚོགས་གསན་ཅིང་དགོངས་སུ་གསོལ། །དམ་ཅན་མཆོག་ཁྱོད་སྒྲུབ་པར་དམ་བཅས་ཀྱང༌། །སྐུ་ཡི་ཕྱག་རྒྱ་མ་གསལ་སྔགས་མ་དག །ཐུགས་ཀྱི་ཏིང་འཛིན་གཡེལ་ཞིང་ཀློང་མ་གྱུར། །ལྟ་སྤྱོད་དགོངས་པའི་གནད་རྣམས་ཉམས་པ་དང༌། །བསྙེན་སྒྲུབ་ལས་སྦྱོར་དོན་རྣམས་མ་རྟོགས་འཁྲུལ། །དམ་རྫས་མཆོད་གཏོར་དུས་ཀྱི་མཆོད་པ་ཉམས། །ཉམས་དང་འགྲོགས་སོགས་འགལ་འཁྲུལ་ཅི་བགྱིས་པ། །གནོང་འགྱོད་སེམས་ཀྱིས་རྩེ་གཅིག་བཤགས་བགྱི་ན། །བཟོད་པར་བཞེས་ལ་ཚངས་པ་དོན་འགྲུབ་པའི། །དངོས་གྲུབ་རྣམ་གཉིས་དུས་འདིར་བསྩལ་དུ་གསོལ། །ཨཱ་དི་ཀཱ་དི་དང་ཡ་མ་རཱ་ཛའི་ཡིག་བརྒྱ་བརྗོད།

རྫོགས་རིམ་ནི། རང་ལྷར་གསལ་བའི་གནས་གསུམ་དུ་ཨོཾ་ཨཱཿཧཱུྂ། དཀར་དམར་མཐིང་གར་ཨྱཻ་རིང་མདོག་མཐུན་གསུམ་གྱིས་བསྐོར་ཞིང་ངག་ཏུ་ཨྱཻ་རིང་ཚར་གསུམ་བརྗོད་པའི་སྔགས་སྒྲ་འོད་ཟེར་དང་བཅས་པ་ཁམས་གསུམ་པའི་སྣོད་བཅུད་ཐམས་ཅད་དང་བསྒོམས་པའི་རྟེན་དང་བརྟེན་པར་བཅས་པ། ནམ་མཁའ་ལ་འཇའ་ཡལ་བ་ལྟར་སྐད་ཅིག་གིས་འོད་གསལ་སྟོང་པ་ཆེན་པོར་བཅུག །རང་སེམས་ཟིལ་གནོན་ཞལ་ཕྱག་མཚན་འཛིན་སྤྲོས་པའི་མཐའ་ལས་འདས་པ་ཆོས་དབྱིངས་བསམ་སྒོམ་དང་བྲལ་བ། མ་བསམ་ལྷུག་པར་བཞག་པས་འཕྲོ་འདུ་ལས་འདས་པ། སོ་མ་ཡེ་ཤེས་ཆོས་ཀྱི་སྐུ་གསལ་བ་མཚན་མ་མེད་པ་ཐུན་ཚད་མེད་པ་ཆོས་ཉིད་རང་དང་མ་བྲལ་བ། ལོངས་སྤྱོད་རྫོགས་པའི་ངང་ལས་སྣ་ཚོགས་སྤྲུལ་སྐུས་འགྲོ་བ་འདྲེན་པ་དེའི་ངང་དུ་ཆམ་མེར་བཞག །ངག་རླུང་ལ་ཨོཾ་ལ་རྔུབ། ཨཱཿལ་གནས། ཧཱུྂ་ལ་སྤྲོ་བ་རྡོ་རྗེའི་བཟླས་པ་དང་མ་བྲལ་བར་ཡུན་བསྲིངས་ཤིང༌། སླར་ལྡང་བ་ན་འོད་གསལ་སྟོང་འབྱམས་དེའི་ངང་ལ་ནམ་ལངས་ཉི་མ་ཤར་བ་ལྟར་སྔར་བསྒོམས་པའི་རྟེན་དང་བརྟེན་པར་བཅས་པ་ཐམས་ཅད་ཚིག་བཤེར་མི་བྱ་བར་སྐད་ཅིག་སྒྱུ་མ་ལྟ་བུ་སྣང་ལ་རང་བཞིན་མེད་པར་ལམ་གྱིས་གསལ་བཏབ་ལ། ཨོཾ་ཨཱཿཧཱུྃ་ཧོཿ ཞེས་བརྗོད་པས་བརྟན་པར་བྱས་ཏེ་དེའི་གསལ་སྣང་དང་མ་བྲལ་བར་བྱའོ། །ཚོགས་མཆོད་ནི། ཞིང་ངམ་གཅན་གཟན་པགས་པའི་སྟེང་དུ་ཁ་ན་མ་ཐོ་བ་སྤངས་པའི་ཤ་ཟན་མ་ད་ན། གཞན་ཡང་བཟའ་བཏུང་གཡོས་སྦྱར་གྱི་ཟས་སྣ་ཚོགས་པ་བཤམས། ཐོད་ཚལ་དུ་དམིགས་བྱའི་མུརྡྷ་དུག་ཁྲག་གིས་སྦགས་པ་ཕུར་ཐུན་མཚོན་གཏུན་སོགས་བཤམས། ཉ་བོ་མ་གཏོགས་ཚོགས་རྫས་མེ་ཆུ་རླུང་གིས་སྦྱངས། ཧཱུྂ་༌། བདག་ཉིད་ཟིལ་གནོན་ཐུགས་སྲོག་ལས། །རཾ་ཡཾ་ཁཾ་སྤྲོས་ཚོགས་ལ་ཕོག །ཡེ་ཤེས་མེ་ཡིས་དངོས་འཛིན་བསྲེགས། །དབང་ཆེན་རླུང་གིས་ཉེས་ཚོགས་གཏོར། །དག་བྱེད་ཆུ་ཡིས་དྲི་མ་བཀྲུས། །ཡོངས་སུ་དག་པའི་རྫས་སུ་གྱུར། །རཾ་བཛྲ་ཛྭ་ལ་རཾ། ཡཾ་བཛྲ་སྥ་ར་ཎ་ཡཾ།

ཁཾ་བཛྲ་བི་ཤུདྡྷེ་ཁཾ། བདུད་རྩི་བྲན་ལ། ཧཱུྂ་༌། སླར་ཡང་རང་ལྷའི་ཐུགས་སྲོག་ལས། །བྷྲཱུཾ་སེར་ཨོཾ་དཀར་ཨཱཿདམར་པོ། །ཧཱུྂ་མཐིང་ཧོཿཡིག་ལྗང་གུ་སྤྲོས། །བྷྲཱུཾ་གྱིས་ཚོགས་སྣོད་དུང་ཆེན་པོ། །ཨོཾ་གྱིས་ཚོགས་རྫས་འདོད་ཡོན་བསྒྱུར། །ཨཱཿཡིས་དེ་ཉིད་དུ་མར་སྤེལ། །ཧཱུྂ་གིས་དྲི་རོ་གཟི་འོད་འབར། །ཧོཿཡིས་དམ་ཚིག་བདུད་རྩི་བྱས། །བྷྲཱུཾ་ཨོཾ་ཨཱཿཧཱུྂ་ཧོཿ ཆ་གསུམ་སྤེལ་ལ་དང་པོ་སྨན་རཀ་གཏོར་མར་བསྒྲོན་ལ། ཧཱུྂ་༌། ཆོས་དབྱིངས་དྲག་པོའི་ཞིང་ཁམས་ནས། །ཕྱག་རྒྱ་ཟིལ་གནོན་འཁོར་དང་བཅས། །ཡེ་ཤེས་ཚོགས་ལ་སྤྱན་འདྲེན་གཤེགས། །གསང་བའི་དཀྱིལ་འཁོར་གནས་འདིར་བཞུགས། །གཟུགས་སྒྲ་དྲི་རོ་རེག་བྱ་ཆོས། །ཕྱག་རྒྱ་གླུ་གར་འདོད་ཡོན་ལྔ། །སྨན་རཀ་གཏོར་མ་དམ་རྫས་སོགས༑ ༑འབུལ་གྱི་བཞེས་ལ་དངོས་གྲུབ་སྩོལ། །ཨེ་ཀ་ཧེ་དུན་ཡ་མ་རཱ་ཛ་ས་པ་རི་ཝཱ་ར་ག་ཎ་ཙཀྲ་པཱུ་ཛ་ཁཱ་ཧི། བར་པ་བསྒྲོན་ལ། ཧཱུྂ་༌། ཚོགས་ཀྱི་འཁོར་ལོ་སྨན་རཀྟ། །གཏོར་མ་ཕྱི་ནང་གསང་མཆོད་ཀྱི། །ཟིལ་གནོན་འཁོར་བཅས་ཐུགས་དམ་བསྐང༌། །བསྐངས་གྱུར་དངོས་གྲུབ་རྣམ་གཉིས་སྩོལ། །ཧཱུྂ་༌། བདག་ཅག་འཁྲུལ་བློས་དཀྲུགས་པ་ཡིས། །རྒྱུ་ཆུང་ཕུད་ཉམས་ལྷག་མ་འདྲེས༑ ༑དེ་སོགས་ནོངས་གྱུར་གང་བགྱིས་པ། །མཐོལ་བཤགས་བཟོད་བཞེས་ཚངས་པར་མཛོད། །ཡིག་བརྒྱ་བརྗོད། ཐ་མ་གསེར་སྐྱེམས་བཤམས་ལ། ཀྱེ། བླ་མ་ཡི་དམ་དཔང་དུ་བཞུགས། །དམ་ཅན་རྒྱ་མཚོས་ལེགས་ཉེས་ཕྱེས། །སྡེ་བརྒྱད་དྲེགས་པས་ཞལ་ལྕེ་ཆོད། །བདག་ནི་མ་ཉེས་མ་འགལ་ཡང༌། །དམ་ཉམས་དགྲ་བོ་ལས་ངན་འདིས། །བསླུ་མེད་རྒྱུ་འབྲས་ཁྱད་དུ་བསད། །ཞིང་བཅུ་ཚང་བའི་ལས་བསགས་ཀྱི། །དེ་བས་འགུགས་བསྒྲལ་དུས་ལ་བབ། །ཅེས་བརྗོད། ཨེ། ཐོད་ཚལ་བྲུབ་ཁུང་བསད་ཁང་ནང༌། །ནྲྀ་ལས་དམིགས་བྱ་ཕུང་ཁམས་སོགས། །སེམས་རིག་དངོས་འདྲ་སྐད་ཅིག་གསལ། །འགུགས་ཤིང་བསྒྲལ་བའི་དུས་ལ་བབ། །ཅེས་བརྗོད། འགུགས་འདྲེན་དྲག་པོ་ཅི་རིགས་བྱས་ལ།

ཧཱུྂ་༌། ཤར་གྱི་ཕྱོགས་ནས་བླ་འགུགས་པ། །དུང་གི་མོན་པ་སེང་གེའི་མགོ། །ལྷོ་ཡི་ཕྱོགས་ནས་བླ་འགུགས་པ། །ལྕགས་ཀྱི་མོན་པ་སྟག་གི་མགོ། །ནུབ་ཀྱི་ཕྱོགས་ནས་བླ་འགུགས་པ། །བསེ་ཡི་མོན་པ་དྲེད་ཀྱི་མགོ། །བྱང་གི་ཕྱོགས་ནས་བླ་འགུགས་པ། །གསེར་གྱི་མོན་པ་ཁྱུང་གི་མགོ། །བསྐུལ་ལོ་རྦད་དོ་ལས་ལ་ཆོས། །དམིགས་པའི་བླ་འཁྱམས་ཁུག་ལ་ཤོག །ཨྱེ་མྱག་ཡ་རྔུབ་མུག་ཤག་ཀ་དུན། དགྲ་བོ་ཨ་མུ་ཀཾ་ཨཱ་ཀརྵ་ཡ། ཨཱ་ཡུརྫྙཱ་ན་ཏྲི་ཡཾ་ནི་རཱུ་པ་སྐནྡྷ་ཨཱ་ཀརྵ་ཡ་ཛ། པྲ་ཝེ་ཤ་ཡ་ཕཊ། ཨཱ་ཝེ་ཤ་ཡ་བཾ། པེ་ཤ་བཾ། རཱུ་པེ་ཤ་བཾ། ལྷ་དང་དབྱེ་བ། ཧཱུྂ་༌། དབྱེ་བྱེད་ལས་ཀྱི་ཕོ་ཉ་འདི། །ཀཾ་ཀ་ཨུལླུ་མུ་ཁ་ཡ། །ཉིན་མཚན་རྒྱུ་བ་ལས་ལ་ཡ། །དགྲ་བོའི་ལྷ་ལྔ་ད་ཕྱེས་ཤིག །ཨྱེ་མྱག་ཡ་རྔུབ་མུག་ཤག་ཀ་དུན། མ་མ་ཏྲཀ་རཀྵ་མཱ་ར་ཡ་ཕྱེས། ཏྲཀ་རཀྵ་རུ་ཏྲ་མཱ་ར་ཡ་པཉྩ་དེ་ཝ་ཨུཙྪ་ཏ་ཡ་ཡཾ་ཕཊ། ཐུན་བྲབ་ཅིང༌། ཧཱུྂ་༌། ཕོ་ཉར་མངགས་པ་ཐུན་གྱི་བདག །དུས་མཚམས་སྲུང་བའི་ལས་ལ་ཡ། །འདི་ལ་ཐུན་གྱི་ཐོག་སེར་ཕོབ། །ལྔ་ཕུང་ལུས་སེམས་འབེན་ལ་ཡ། །ཨྱེ་མྱག་ཡ་རྔུབ་མུག་ཤག་ཀ་དུན། །ཨྱེ་དགྲ་བོའི་སྲོག་ལ་ཐུཾ་རིལ་རྦད་བྷྱོ། དུན་ཁྲག་ཤིག་ཙིཏྟ་མྱོག་རྦད་བྷྱོ། ཀཱ་ལ་ཐུན་རྨུག་རྦད་བྷྱོ་ཡཾ། ཁྲག་ལ་མུཀྟི་ཐུན་རྦད་བྷྱོ། དགྲ་བོའི་སྙིང་དུ་སོད་ཙིཏྟ་གཏུབ་རྦད་ལོང་སྲོག་ཙིཏྟ་མྱོག་མྱོག་མཱ་ར་ཡ་ཙིཏྟ་ལ་ཐུན་བྷྱོ། ཕུར་བུ་སྒྲིལ་གདབ་ཅིང༌། ཧཱུྂ་༌། གཡས་པ་ཐབས་ཀྱི་རང་བཞིན་ཡབ། །གཡོན་པ་ཤེས་རབ་རང་བཞིན་ཡུམ། །གཉིས་མེད་སྦྱོར་བའི་སྲས་མཆོག་ནི། །རྡོ་རྗེ་ཕུར་པ་ཀཱི་ལ་ཡ། །གཟས་པོའི་ལུས་ངག་ཡིད་ལ་གདབ། །དུག་གསུམ་རྩད་གཅོད་སྐུ་གསུམ་འགྲུབ། །ཨྱེ་མྱག་ཡ་རྔུབ་མུག་ཤག་ཀ་དུན། བཛྲ་ཀཱི་ལི་ཀཱི་ལ་ཡ་ཧཱུྂ་ཕཊ། །གྲི་ལྕགས་ཀྱིས་གཏུབ་ཅིང༌། ཧཱུྂ་༌། ཡེ་ཤེས་འབར་བ་རྣོ་དབལ་མཚོན། །སྙིང་རྗེས་བསྣུན་པས་ལས་ངན་འདིའི། །ཉོན་མོངས་དུག་ལྔ་རྩད་ནས་བཅད། །བེམ་པོའི་ལྷ་ཚོགས་མཆོད་པའི་རྫས། །རྣམ་ཤེས་ཆོས་དབྱིངས་ངང་དུ་བསྟིམ། །བསྒྲལ་བའི་ལས་ཀྱིས་གདུག་པ་འདུལ། །ཨྱེ་མྱག་ཡ་རྔུབ་མུག་ཤག་ཀ་དུན་ཨེ་ས་མ་ཡ། །དགྲ་ལ་བྷྱོ་གརྦཧ་ནག་པོ་ཨ་མུ་ཀཾ་ཤ་ཏྲཱུཾ་ཏྲིག་ནན་རྦད་ནན་བྷི་ན་ཙིཏྟ་རྦད་ནན་སྲོག་ལ་ཧུར་ཐུཾ་ཛཿ

ཁཾ་ཤག་རོ་མྱག་མུཀྟི་རྦད་ཡ་དགྲ་བོའི་སྲོག་རྩ་དམར་པོ་མཱ་ར་ཡ། ནྲྀ་རྦད་རྩ་ཏིག་སྙིང་ཏིག་སྲོག་ཏིག་ལ་ཕོབ་ཡ། གཏུན་དུ་བརྡུང་ཞིང༌། ཧཱུྂ་༌། རྡུངས་ཤིག་རྡོ་རྗེ་འབར་བའི་གཏུན། །བཀའ་ལས་འདའ་བྱེད་ལས་ངན་འདི༑ ༑ཁྲོ་མོ་འབར་བའི་གཏུན་ཁུང་དུ། །ཁྲོ་ཆེན་རྡོ་རྗེས་བརྡུངས་བྱས་པས། །ལྷ་ཡང་རུང་སྟེ་བརླག་བྱེད་པ། །དགྲ་བགེགས་ཁྱོད་ལ་སྨོས་ཅི་དགོས། །ཨྱེ་དུན་ཀ་ཡཾ་ཁ་ཐཾ་ཁ་ཐཾ་ནཱ་ཤ་ཡ། །ལིང་རོ་དང་ཚོགས་ཐ་མ་བསྒྲལ་ཞིང༌། ཧཱུྂ་༌། གྲུ་གསུམ་མཐིང་ནག་འབར་བའི་ཀློང༌། །ཁྲོ་རྒྱལ་རབ་འཇིགས་ཟིལ་གནོན་ཆེ། །སྐུ་ནི་རི་རབ་ལྟ་བུར་བརྗིད། །གསུང་ནི་འབྲུག་སྟོང་ལྟར་རྔམ་སྒྲ། །ཐུགས་ནི་སྤྲོས་བྲལ་སྙིང་རྗེའི་ངང༌། །ཞལ་གསུམ་གནམ་ས་ཙམ་དུ་གདངས། །མཆེ་བ་གངས་རི་ལྟ་བུར་གཙིགས། །ལྗགས་ནི་ལྕེ་འབབ་གློག་ལྟར་འཁྱུགས། །ཁྱོད་ལ་དགྱེས་པའི་དམ་རྫས་ནི། །ཞིང་བཅུ་ལོག་རྟོག་རབ་བསྒྲལ་བའི། །ཤ་ནི་དབུས་མཐིང་རྔམ་ལ་འབུལ། །གཏི་མུག་ཆོས་སྐུའི་ཀློང་དུ་བསྒྲལ། །རུས་པ་གཡས་དཀར་བཞད་ལ་འབུལ། །ཞེ་སྡང་སྤྲུལ་སྐུའི་ཀློང་དུ་བསྒྲལ། །ཁྲག་ནི་གཡོན་དམར་གཤེ་ལ་འབུལ། །འདོད་ཆགས་ལོངས་སྐུའི་ངང་དུ་བསྒྲལ། །སྨན་གྱི་རང་བཞིན་མཁྲིས་པ་འབུལ། །ང་རྒྱལ་ངོ་བོ་ཉིད་སྐུར་བསྒྲལ། །གསང་བའི་རྟེན་མཆོག་གློ་སྙིང་འབུལ། །ཕྲག་དོག་བདེ་ཆེན་སྐུ་རུ་བསྒྲལ། །ཡ་མ་དྲེགས་པ་ཁྱམས་གང་དང༌། །མཁའ་ལྡིང་ཡུམ་གསུམ་སྤྲུལ་པ་གསུམ། །གཤེད་ཆེན་མོན་བདུད་བདུད་བཞིར་བཅས། །ཁྲམ་བདག་བཅུ་གཉིས་མ་མོ་བཞི། །ཞག་གཤེད་སོ་གཉིས་སྒོ་བ་བཞི། །ཟ་མའི་གཤིན་རྗེ་བདུན་བརྒྱ་དང༌། །འོབས་སྲུང་བཅུ་དྲུག་ལ་སོགས་པ། །སྣང་སྲིད་དྲེགས་པའི་ཚོགས་བཅས་པ། །དགྲ་བགེགས་ཤ་ཁྲག་ཀླད་རུས་རྐང༌། །ཁུ་ཞག་ཆུ་སེར་ནང་ཁྲོལ་ཚོགས། །ཕུང་ཁམས་སྐྱེ་མཆེད་ལ་སོགས་པ། །་ ་ ་ ་་ ་་འབྱུང་བ་ཡུལ། །བླ་ཚེ་སྲོག་དབུགས་མ་ལུས་པ། ། ཞལ་དུ་བསྟབ་བོ་ཁ་རཾ་ཁཱ་ཧི།

མགུལ་དུ་བསྒྲིལ་ལོ་ཨཱ་ར་ལི། དབྱིངས་སུ་བསྟིམ་མོ་ས་མ་ཡ་ཧོཿ ཨེ་ཀ་ཧེ་དུན་ཡ་མ་རཱ་ཛ་ས་པ་རི་ཝཱ་ར་མ་ཧཱ་མཾ་ས། རཀྟ། ཀེཾ་ནི་རི་ཏི། ཙིཏྟ། བ་སུ་ཏ། གོ་རོ་ཙ་ན། སྲོག་ཨཱཛྙཱ་ཁ་ཁ་ཁཱ་ཧི་ཁཱ་ཧི། ཚོགས་སློབ་དཔོན་ལ་དྲངས་ཤིང༌། ཧོཿ ལྷ་དང་བྲམ་ཟེ་གཙང་མ་ཟ། །དེ་ཡང་གྲོལ་མིན་ཁྱི་ཕག་སོགས། །མི་གཙང་ཟ་བའང་གྲོལ་མིན་གྱི། །རྟོག་པ་སྤངས་ན་གྲོལ་གྱིས་རོལ། །ཅེས་དང༌། སློབ་དཔོན་གྱིས། ཨེ་མ་ཧོཿངོ་མཚར་རྨད་ཀྱི་ཆོས། །གཙང་དམེའི་རྟོག་པ་རང་སར་གྲོལ། །ལྷ་སྔགས་ཏིང་འཛིན་རོལ་པའི་ངང༌། །ཟིལ་གནོན་བདག་ནི་འདོད་ཡོན་སྤྱོད༑ ༑ཨ་ལ་ལ་ཧོཿ ཞེས་དང༌། ཡོངས་ལ་དྲངས་ཤིང་ཀུན་གྱིས། ཨ་ལ་ལ་ཧོཿརྡོ་རྗེའི་ཐེག །ཨ་ལ་ལ་ཧོཿགསང་བའི་རྫས། །ཨ་ལ་ལ་ཧོཿཐབས་ཀྱིས་སྤྱད། །ཨ་ལ་ལ་ཧོཿགྲོལ་བའི་རྒྱུ། །ཞེས་བརྗོད་ཅིང༌༑ རིམ་གཉིས་བག་དང་ལྡན་པས་རོལ། ལྷག་མ་བསྡུས་ལ་ཆ་གསུམ་དུ་བྱས། ཨོཾ་ཨཱཿཧཱུྂ་ཧ་ཧོཿཧྲཱིཿ གསུམ་བརྗོད། བྷྱོཿ དང་པོ་ཕུད་ཀྱིས་མི་མཆོད་རྒྱུ། །དཔལ་ཆེན་ཟིལ་གནོན་ཕུད་ཀྱི་བདག །བར་དུ་ཚོགས་ལ་མི་རོལ་རྒྱུ། །རྣལ་འབྱོར་ལོངས་སྤྱོད་ཆེན་པོའི་བདག །ཐ་མ་ལྷག་མས་མི་མཆོད་རྒྱུ། །བཀའ་ཉན་ལས་བྱེད་ལྷག་མས་ཚིམ། །རྣམ་གསུམ་གཅིག་ཏུ་མི་བསྲེ་རྒྱུ། །ཆོས་ཀུན་འདོད་ནས་ངོ་བོ་གཅིག ༑མཆོད་ནས་ལས་ལ་མི་བསྐུལ་རྒྱུ། །ཆོས་འཁོར་བསྟན་པ་འཇིག་པ་བྱུང༌། །ཆ་གསུམ་དབུས་སུ་དྲིལ། མེ་མར་སྦར། སྨན་རཀ་བྲན་ཏེ། ཧཱུྂ་༌། ཕྱག་རྒྱ་ཟིལ་གནོན་དཀྱིལ་འཁོར་གྱི། །བཀའ་ཉན་རོལ་པའི་ལྷག་སྡུད་རྣམས། །སྔགས་ཚིག་བཤུག་པ་ཞིང་གཡབ་མོ། །རྐང་གླིང་ཐོད་རྔ་རཀྟ་དམར། །གླུ་གར་སྒྲ་རྣམས་ཀྱིས་མཚོན་ཏེ། །འབོད་དོ་མ་ལུས་འདིར་གཤེགས་ཤིག །ལྷག་མ་ཟ་བའི་དྲེགས་པ་རྣམས། །ཤ་ཟན་ཤ་ཡིས་བསྐངས་པ་དག །སྒེག་པའི་རོལ་སྟབས་སྣ་ཚོགས་བསྒྱུར། །ཁྲག་འཐུང་ཁྲག་གིས་མྱོས་པ་རྣམས། །མི་དམར་འཁྱོགས་པའི་གོམ་འགྲོས་གར། །རུས་མུར་རུས་པས་ངོམས་པ་རྣམས། །ཚིམས་ཤིང་རོལ་ནས་ཕྱོགས་བཅུར་རྒྱུག

།རྔམས་ཤིང་གཏམ་ཁྲོས་གསོད་ལ་དགའ། །དཔལ་ཆེན་ཕ་འབབ་ལྷག་མ་འདི། །ཁྱེར་ཅིག་ཟོ་ཞིག་ཚིམ་གྱིས་ལ། །བཅོལ་བའི་ལས་ཀུན་མྱུར་དུ་སྒྲུབས། །དམ་ལ་མ་འདའ་ས་མ་ཡ་ཧོཿ ཨོཾ་ཡ་མཱ་རི་ཨུཙྪིཥྚ་པ་རི་མ་ཧཱ་བྷཱུ་ཏ་ས་པ་རི་ཝཱ་ར་ཨི་མཾ་ཁཱ་ཧི། ཞེས་འབུལ། བསྐུལ་བ་ནི། ཧཱུྂ་༌། ཆོས་དབྱིངས་དྲག་པོའི་ཞིང་ཁམས་ནས། །མཐིང་ནག་ཨེ་ཡི་ཕོ་བྲང་ནས། །སྙིང་རྗེ་ཁྲོས་པ་ཁྲོ་བོའི་རྒྱལ། །ཕྱག་རྒྱ་ཟིལ་གནོན་ཐུགས་དམ་བསྐུལ། །བཅོམ་ལྡན་སྐུ་ཡི་དཀྱིལ་འཁོར་ནས། །ཡ་མ་དྲེགས་པ་རུས་སྦལ་རྔམ། །མཁའ་ལྡིང་སྦྲུལ་ནག་ཁྱུང་སེང་བཅས། །སྤྲུལ་པའི་ཚོགས་ཀྱི་ཐུགས་དམ་བསྐུལ། །གྲུ་གསུམ་འབར་བའི་མཁའ་ཀློང་ནས། །དབྱིངས་སྦྱོར་སྒྲོལ་ཡུམ་ཐུགས་དམ་བསྐུལ༑ ༑དབང་ཆེན་ཟླ་གམ་སྣ་གསུམ་ནས། །སྤྲུལ་པ་གསུམ་གྱི་ཐུགས་དམ་བསྐུལ། །རྩིབས་སྟེང་ཐོད་པའི་མཁར་བཞི་ནས། །གཤེད་ཆེན་བཞི་ཡི་ཐུགས་དམ་བསྐུལ། །དེའི་ཕྱིར་ཐོད་ལྕགས་མཁར་བརྒྱད་ནས། །མོན་བདུད་བརྒྱད་ཀྱི་ཐུགས་དམ་བསྐུལ། །གྲུ་ཆད་ལྕགས་མཁར་བཅུ་གཉིས་ནས། །འཆི་བདག་མ་མོའི་ཐུགས་དམ་བསྐུལ། །སྒོ་ཁྱམས་རབ་འབར་རྔམ་པ་ནས། །ཞག་གཤེད་སོ་གཉིས་ཐུགས་དམ་བསྐུལ། །ཕོ་བྲང་སྒོ་བཞིའི་ནང་རོལ་ནས། །ཐུན་བདག་བཞི་ཡི་ཐུགས་དམ་བསྐུལ། །ཕྱི་ཁྱམས་ཟ་མའི་གཤིན་རྗེའི་ཚོགས། །བདུན་བརྒྱ་ཉི་ཤུའི་ཐུགས་དམ་བསྐུལ༑ ༑འཁོར་ཡུག་འོབས་ཆེན་བཅུ་དྲུག་ནས། །སྤྲུལ་པའི་ཚོགས་ཀྱི་ཐུགས་དམ་བསྐུལ། །ཀུན་ཀྱང་རྔམ་འཇིགས་ཆ་ལུགས་ཅན། །ཐུགས་དམ་བསྐུལ་ལོ་ཕྲིན་ལས་མཛོད། །ལས་བཅོལ་བདེན་པར་མ་བསྒྲུབ་ན། །སྔོན་གྱི་ཐ་ཚིག་ཡལ་བར་དོར། །དེ་བས་བདག་ལ་དངོས་གྲུབ་སྩོལ། །དམ་རྫས་འབར་བ་བཞེས་ནས་ཀྱང༌། །བཅོལ་བའི་ཕྲིན་ལས་འགྲུབ་པར་མཛོད། །ཟོར་ནི་འདོན་ཆ་དང་མཚུངས་པའི་གཏོར་ཟོར་ཁོ་ན་རུང་བ་དང་ཟློག་བསད་ཁྲམ་བཟློག་ནི། སྔགས་བཏགས་པ་ཐོགས་ཏེ། ཧཱུྂ་༌། རྣལ་འབྱོར་ཟོར་འཕེན་གང་དུ་འཕེན། །གང་གིས་གནོད་པའི་ཕྱོགས་སུ་འཕེན། །ཕྱོགས་དེར་གནས་པའི་གཞི་བདག་རྣམས། །སྐུ་ཟུར་དབུ་དམའ་ཞབས་སྐུམས་ཤིག

།དྲག་པོ་སྒྲོལ་བྱེད་ཟོར་གྱི་རྫས། །གཏོར་ཟོར་དམར་པོ་ཤ་ར་ར། །ཁྲག་ཟོར་དམར་པོ་ཀྱི་ལི་ལི། །ཐུན་ཟོར་སེར་ཕྲན་ཤ་ར་ར། །མདའ་ཟོར་སྐར་ལྟར་བྲེངས་སེ་བྲེང༌། །ཐོད་ཟོར་རྦབ་ལྟར་ཧྲིལ་ལི་ལི། །ཆུ་ཟོར་ཤ་ལ་ཐིབས་སེ་ཐིབ། །རྡོ་ཟོར་ཐོག་ལྟར་རྦད་དེ་རྦད། །དྲག་པོ་གཤིན་རྗེའི་གཏོར་ཟོར་འདི། །སྡང་བའི་དགྲ་ལ་གཏོར་ཟོར་ཡ། །གནོད་པའི་བགེགས་ལ་ཁྲག་ཟོར་ཡ། །གནོད་བྱེད་ཐལ་བའི་རྡུལ་དུ་རློག །ཐུན་ཟོར་བུ་རྒྱུད་ཚ་ལ་ཡ། །བུ་ཚ་བདུན་རྒྱུད་རྩད་ནས་ཆོད། །མདའ་ཟོར་སྒོ་ཡི་ནོར་ལ་ཡ། །སྒོ་ནོར་གོད་འདྲེས་ཕྱག་མས་ཐོབ། །ཐོད་ཟོར་བང་ཁང་སྲི་ལ་ཡ། །ཕྱག་མས་ཐལ་བ་རླུང་ལ་བསྐུར། །ཕུར་ཟོར་དགྲ་བོའི་སྙིང་ལ་ཡ། །དྲག་པོ་གྲི་ཐབས་ནད་ཀྱིས་སོད། །རྡོ་ཟོར་དགྲ་བོའི་མཁར་ལ་ཡ། །སྐྱེ་བོ་འཁོར་བའི་རྒྱུད་ལམ་ཆོད། །བྱད་ཁ་བཟློག་ལ་ཕུར་ཁ་བསྒྱུར། །བཅོལ་བའི་ཕྲིན་ལས་འགྲུབ་པར་མཛོད། །ཨྱེ་མྱག་ཡ་རྔུབ་མུག་ཤག་ཀ་དུན། དགྲ་བོ་ཨ་མུ་ཀཾ་སྲོག་ལ་དུན་རྨུག་བྷྱོ། སྲོག་ལ་ཁཾ་ཤག་བྷྱོ། སྲོག་ལ་བྲེང་ཤག་བྷྱོ། སྲོག་ལ་ཡཾ་ཤག་བྷྱོ། དགྲ་བོའི་སྲོག་ལ་མཱ་ར་ཡ་རྦད་སྟྭཾ་བྷ་ཡ་ནན། སྲོག་ལ་ཐུཾ་རིལ་ལི་ལི་བྷྱོ། ཞེས་གང་གནོད་པའི་ཕྱོགས་སུ་འཕང༌༑ ཆད་མདོ་ནི། ཧཱུྂ་༌། སྔོན་ཚེ་འོག་མིན་གནས་མཆོག་ཏུ། །བཅོམ་ལྡན་འཇམ་དཔལ་གཤིན་རྗེ་ཡིས། །རང་དང་མཉམ་པའི་འཁོར་ཚོགས་ལ། །ཟླ་གསང་རྒྱུད་རྣམས་བཤད་པའི་ཚེ། །བསྟན་སྲུང་དམ་ཅན་རྒྱ་མཚོ་ཡིས། །ཇི་ལྟར་ཁས་བླངས་དམ་བཅས་པ། །དུས་འདིར་དྲན་མཛོད་གཏོར་མ་ལོངས། །བཅོལ་བའི་ལས་ཀུན་ཁྱོད་ཀྱིས་སྒྲུབས། །དེ་རྗེས་འགྲོ་བའི་དོན་བགྱི་ཕྱིར། །སློབ་དཔོན་འཇམ་དཔལ་བཤེས་གཉེན་གྱིས། །རྒྱུད་རྣམས་ཡི་གེར་བྲིས་པའི་ཚེ། །བསྟན་སྲུང་དམ་ཅན་རྒྱ་མཚོ་ཡིས། །ཇི་ལྟར་ཁས་བླངས་དམ་བཅས་པ། །དུས་འདིར་དྲན་མཛོད་གཏོར་མ་ལོངས༑ ༑བཅོལ་བའི་ལས་ཀུན་ཁྱོད་ཀྱིས་སྒྲུབས། །དེའི་རྗེས་ཤནྟིཾ་གརྦཧ་ཡིས། །མུ་སྟེགས་རྩོད་པ་བཟློག་པའི་ཕྱིར། །སྙིང་གཟེར་དཀྱིལ་འཁོར་ཞལ་ཕྱེ་ཚེ། །བསྟན་སྲུང་དམ་ཅན་རྒྱ་མཚོ་ཡིས༑ ༑ཇི་ལྟར་ཁས་བླངས་དམ་བཅས་པ། །དུས་འདིར་དྲན་མཛོད་གཏོར་མ་ལོངས། །བཅོལ་བའི་ལས་ཀུན་ཁྱོད་ཀྱིས་སྒྲུབས། །དེའི་རྗེས་བ་སུ་དྷ་ར་ཡིས། །རིག་དང་རིག་མིན་གཞོམ་པའི་ཕྱིར༑ ༑སྟོབས་ཆེན་མཆོད་རྟེན་བཞེངས་པའི་ཚེ། །བསྟན་སྲུང་དམ་ཅན་རྒྱ་མཚོ་ཡིས། །ཇི་ལྟར་ཁས་བླངས་དམ་བཅས་པ། །དུས་འདིར་དྲན་མཛོད་གཏོར་མ་ལོངས། །བཅོལ་བའི་ལས་ཀུན་ཁྱོད་ཀྱིས་སྒྲུབས། །དེའི་རྗེས་སངས་རྒྱས་ཡེ་ཤེས་ཀྱིས། །ཨྱཻ་རིང་རྣམ་གསུམ་དཀྱིལ་འཁོར་ཕྱེ། །མཆོད་རྟེན་ལུས་ལ་བཀོད་པའི་ཚེ། །བསྟན་སྲུང་དམ་ཅན་རྒྱ་མཚོ་ཡིས། །ཇི་ལྟར་ཁས་བླངས་དམ་བཅས་པ། །དུས་འདིར་དྲན་མཛོད་གཏོར་མ་ལོངས། །བཅོལ་བའི་ལས་ཀུན་ཁྱོད་ཀྱིས་སྒྲུབས། །དེའི་རྗེས་གཏེར་སྟོན་ཞང་ཁྲོམ་གྱིས། །གསང་མཛོད་གཏེར་གནས་རྣམ་གཉིས་ནས། །ཟབ་གཏེར་དངོས་སུ་ཕྱུང་བའི་ཚེ། །བསྟན་སྲུང་དམ་ཅན་རྒྱ་མཚོ་ཡིས། །ཇི་ལྟར་ཁས་བླངས་དམ་བཅས་པ། །དུས་འདིར་དྲན་མཛོད་གཏོར་མ་ལོངས། །བཅོལ་བའི་ལས་ཀུན་ཁྱོད་ཀྱིས་སྒྲུབས། །ད་ལྟ་སྔགས་འཆང་བདག་ཅག་གིས། །དཀྱིལ་འཁོར་མཆོད་རྟེན་ལུས་དཀྱིལ་གསུམ། །བཀོད་ནས་དམ་རྫས་ཚོགས་བྱས་ཏེ། །བསྙེན་སྒྲུབ་ལས་སྦྱོར་འབད་པའི་ཚེ།་་༌།

བསྟན་སྲུང་དམ་ཅན་རྒྱ་མཚོ་ཡིས། །ཇི་ལྟར་ཁས་བླངས་དམ་བཅས་པ། །དུས་འདིར་དྲན་མཛོད་གཏོར་མ་ལོངས། །བཅོལ་བའི་ལས་ཀུན་ཁྱོད་ཀྱིས་སྒྲུབས། །དེའི་གཏོར་གཞོང་དུ། སྨན་འབྲུ་གསེར་སྐྱེམས་བཤམས་སྨན་རཀ་བྲན་ཏེ། བརྟན་མ་སྐྱོང་བ་ནི། ཧཱུྂ་༌། ང་ནི་ཟིལ་གནོན་འབར་བ་སྟེ། །བཀའ་ཡི་འཁོར་དུ་གཏོགས་པ་ཡི། །བོད་ཁམས་སྐྱོང་བ་བརྟན་མའི་ཚོགས། །ལས་ལ་འབོད་དོ་འདིར་གཤེགས་ཤིག ༑ཀྱེ། མཛེས་མ་ལྷ་ཡི་བུ་མོ་བཞི། །བརྗིད་ལྡན་གནོད་སྦྱིན་ལྕམ་མོ་བཞི། །མི་སྡུག་བདུད་ཀྱི་བུ་མོ་བཞི། །སྣ་ཚོགས་རྒྱན་ལྡན་རོལ་གར་བསྒྱུར། །འཁོར་དང་ཡང་འཁོར་བསམ་མི་ཁྱབ༑ ༑བོད་ཁམས་སྐྱོང་བའི་སྲུང་མར་བསྐོས། །སྔོན་གྱི་ཐ་ཚིག་ཇི་བཞིན་དུ། །དམ་ལས་མ་འདའ་དམ་ཚིག་སྲུངས། །སྔར་བཅོལ་ལས་གྲུབ་གཏང་རག་འབུལ། །ཕྱིས་བཅོལ་ལས་ཀྱི་ཞུ་སྐྱེམས་འབུལ། །ད་ལྟ་འཆོལ་པའི་གཉེར་ཟན་འབུལ། །རིན་ཆེན་གཞོང་པ་ཡངས་པ་རུ། །དཀར་མོ་འབྲུ་ཡི་ཁུ་ཆང་ལ། །རིན་ཆེན་གསེར་སྣོད་འབྲུ་སྣར་བཅས། །འདོད་ཡོན་ལོངས་སྤྱོད་འདི་འབུལ་གྱི། །བཞེས་རོལ་དགྱེས་ཤིང་ཚིམ་གྱིས་ལ། །སངས་རྒྱས་བསྟན་སྲུང་ཆོས་འཁོར་བསྐོར། །སྔགས་འཆང་སྒྲུབ་པོའི་སྡོང་གྲོགས་མཛོད། །བཅོལ་བའི་ཕྲིན་ལས་མྱུར་སྒྲུབས་ཤིག །ལ་ལཱ༑ ལི་ལཱི། མ་མ། ཏིང་ཏིང༌། ཀཱ་མ་གུ་ཎ་པཱུ་ཛ་ཁཱ་ཧི། རྟ་བྲོ་ནི། གཏོར་གཞོང་ཁ་སྦུབས་པའི་འོག་ཏུ་དགྲ་བགེགས་ཐམས་ཅད་མནན་པར་བསམས་ལ། ཧཱུྂ་༌། སྟོང་གསུམ་སྟོང་གི་འཇིག་རྟེན་ན། །ཀུན་ཀྱང་འཇམ་དཔལ་གཤིན་རྗེའི་གཤེད། །ནམ་མཁའ་ས་གཞི་བར་སྣང་ཀུན། །ཁྲོ་བོ་ཁྲོ་མོ་ཁྲོ་ཆུང་གང༌། །ཐམས་ཅད་འདུས་པའི་ངང་ཉིད་ལས། །རྐང་པ་གཡས་པས་བྲོ་བརྡུངས་པས། །ཕོ་སྲི་ཐམས་ཅད་གཡས་སུ་མནན། །རྐང་པ་གཡོན་པས་བྲོ་བརྡུངས་པས། །མོ་སྲི་ཐམས་ཅད་གཡོན་དུ་མནན། །གཉིས་སུ་མེད་པར་བྲོ་བརྡུངས་པས། །ཆུང་སྲི་དམ་སྲི་རྡུལ་དུ་རློག །བྲོ་འདི་ཡེ་ཤེས་ཆེན་པོའི་བྲོ༑ ༑དགྲ་རྣམས་ཐལ་བར་བརླག་པའི་བྲོ། །བདུད་རྣམས་ཕྱེ་མར་འཐག་པའི་བྲོ། །དེ་ཕྱིར་གླུ་བྲོ་རྒྱུན་མི་འཆད། །ཤར་དུ་ཞི་བའི་བྲོ་བརྡུངས་པས། །དགྲ་བགེགས་དམ་སྲི་ཞི་བར་ཤོག

།ལྷོ་རུ་རྒྱས་པའི་བྲོ་བརྡུངས་པས། །ཚེ་དང་བསོད་ནམས་རྒྱས་པར་ཤོག །ནུབ་ཏུ་དབང་གི་བྲོ་བརྡུངས་པས། །ལྷ་འདྲེ་མི་གསུམ་དབང་དུ་སྡུད། །བྱང་དུ་དྲག་པོའི་བྲོ་བརྡུངས་པས། །དགྲ་བགེགས་དམ་སྲི་སྒྲོལ་བར་ཤོག །ཨྱེ་ཨ་ཀྲོ་ཏེ་ཀ་ཡ་མཱནྟ་ཀ་ཀཱ་ལ་རཱུ་པ། ཧྲཱིཿཥྚཱི་བི་ཀྲྀ་ཏཱ་ན་ན་ཧཱུྂ་ཕཊ། སརྦ་བ་ཡཱ་པ་ཀཱ་རི་ཎཾ་ཤཱནྟིཾ་ཀུ་རུ་སྭཱ་ཧཱ། སརྦ་ཨཱ་ཡུཿཔུཎྱཻ་པུཥྚིཾ་ཀུ་རུ་སྭཱ་ཧཱ། སརྦ་ཏྲཻ་ལོ་ཀྱ་ཝ་ཤྱཾ་ཀུ་རུ་སྭཱ་ཧཱ། སརྦ་ཤ་ཏྲཱུཾཾ་ཨ་མུ་ཀཾ་མཱ་ར་ཡ་ཕཊ། དངོས་གྲུབ་བླང་བ་ནི། ཧཱུྂ་༌། མི་གནས་མི་དམིགས་ཆོས་སྐུ་དག་པ་ལ། །མ་འགགས་རང་མདངས་འཇམ་དཔལ་ཡེ་ཤེས་སེམས༑ ༑རང་རྩལ་རོལ་པ་ཕྱག་རྒྱ་ཟིལ་གནོན་ཆེ། །གཙོ་དང་འཁོར་བཅས་ཡེ་ཤེས་སྒྱུ་མའི་གར། །སྣ་ཚོགས་སྟོན་མཛད་རོལ་པར་ཆུབ་པའི་ཚོགས། །དུས་འདིར་བདག་ལ་དངོས་གྲུབ་བསྩལ་དུ་གསོལ། །ཀྱེ། རྡོ་རྗེ་སྲིན་པོའི་ནམ་ལངས་ཉེ། །བསྐྱེད་རྫོགས་མན་ངག་མཐའ་རུ་ཕྱིན། །བཟླས་བརྗོད་དགོངས་པ་ཀློང་དུ་གྱུར། །སྒྲུབ་པའི་ཞག་ཀྱང་ཐེམས་ལགས་ཀྱི། །དངོས་གྲུབ་སྩོལ་བའི་དུས་ལ་བབ། །དམིགས་བཅས་ཐུན་མོང་ཚེ་བསོད་དཔལ། །སྲིད་ཞིའི་ཕུན་ཚོགས་ཕྲིན་ལས་བཞི། །གང་བསམ་འགྲུབ་པའི་དངོས་གྲུབ་སྩོལ། །དམིགས་མེད་དོན་དམ་དངོས་གྲུབ་ཆེ། །བསྩལ་དང་སྩོལ་བ་མི་མངའ་ཡང༌། །ཡེ་ཁྱབ་འོད་གསལ་འདུས་མ་བྱས། །ཆོས་སྐུ་འབྱམས་ཀླས་འགྲུབ་པར་མཛོད། །ཨོཾ་ཡ་མཱནྟ་ཀ་ཀཱ་ཡ་ཝཱཀ་ཙིཏྟ་གུ་ཎ་ཀཱརཡ་སརྦ་སིདྡྷི་ཕ་ལ་སཱ་དྷ་ཀ་སྱ་པྲ་ཡཙྪནྟུ༑ ༑ཞེས་སྨན་རཀ་གཏོར་མར་ཅུང་ཟད་རོལ། །བཤགས་པ་ནི། ཧོཿ ཕྱག་རྒྱ་ཆེན་པོའི་ལྷ་ཚོགས་དགོངས་སུ་གསོལ། །བདག་ཅག་མ་རིག་འཁྲུལ་བའི་དབང་སོང་བས། །བསྐྱེད་རྫོགས་བཟླས་བརྗོད་འཆལ་ཞིང་ནོར་འཁྲུལ་ཉམས། །དམ་རྫས་མ་ཚང་ཕྲིན་ལས་སྦྱོར་ཁ་ལོག །རྩ་བ་ཡན་ལག་དམ་ཚིག་ལས་འདས་དང༌། །ཆད་ལྷག་འགལ་ནོངས་གྱུར་པ་དེ་ཐམས་ཅད། །མ་གཤིན་དྲེགས་པའི་ཚོགས་ལ་མཐོལ་ལོ་བཤགས། །རབ་གནོང་འགྱོད་པས་སྙིང་ནས་བཤགས་ཟིན་གྱི། །ལྷ་ཚོགས་རྣམས་ཀྱིས་བཟོད་ཅིང་ཚངས་པར་མཛོད། །བཤགས་ཀྱང་མི་འཚལ་ཚངས་པར་མི་དགོངས་ན། །ལྷ་ཚོགས་ཡོངས་ཀྱི་སྒྲིབ་པར་མི་འགྱུར་རམ། །དེ་བས་བདག་ལ་ཚངས་པའི་དངོས་གྲུབ་སྩོལ། །ཅེས་དང༌།

ཡ་མ་རཱ་ཛའི་ཡིག་བརྒྱ་ཅི་ནུས་འབད། གཤེགས་བསྡུ་སྤྲོ་ན། ཧོཿ རང་རིག་གདོད་མའི་ཟིལ་གནོན་ལ༑ ༑གཤེགས་སུ་གསོལ་བ་མེད་མོད་ཀྱང༌། །ཀུན་རྫོབ་ཙམ་དུ་ཡེ་ཤེས་པ། །གཤེགས་ནས་སླར་ཡང་འབྱོན་པར་གསོལ། །བཛྲ་མུཿ ཉེར་བསྡུ་བྱ། སྤྲོ་ན། ཧོཿ བདག་གིས་སྤྲུལ་པའི་དཀྱིལ་འཁོར་རྣམས། །བདག་ཐུགས་འོད་ཀྱིས་རེག་མ་ཐག །ཕྱི་སྣོད་གཞལ་ཡས་ནང་བཅུད་ལྷ། །གསལ་བ་སྣོད་བཅུད་འོད་གསལ་དུ། །བསྡུས་ཏེ་རྟེན་དང་བརྟེན་པར་ཐིམ༑ ༑རྟེན་ནི་བརྟེན་པ་དག་ལ་ཐིམ། །ཀུན་ཀྱང་རང་གི་ཐུགས་ཀར་བསྡུ། །སྲུང་འཁོར་མི་བསྡུ་འོད་དུ་འབར། །ཐུགས་སྲོག་ཧཱུྂ་ཡང་འཇའ་ལྟར་དུ། །དམིགས་མེད་འོད་གསལ་སྟོང་པའི་དབྱིངས༑ ༑སླར་ཡང་ཟིལ་གནོན་ཕྱག་གཉིས་པ། །མཁའ་ལ་ཉི་ཤར་ཇི་བཞིན་གྱུར། །ཅེས་བསྒོམ། ཉེར་བསྡུ་འདི་རྒྱུད་སྡེ་སྤྱིའི་དབང་དུ་བྱས་ཀྱི། ལྕགས་སྡིག་རང་གཞུང་གི་མངོན་རྟོགས་དང༌། སྒྲུབ་ཐབས་རྣམས་སུ་མེད་པས་མ་བྱས་ཀྱང་ལེགས་སོ། །སྨོན་ལམ་ནི། ཨེ་མ་ཧོཿ འདི་དགེ་རྣམ་དཀར་གདེངས་ཅན་དབང་པོ་ཡིས། །བདག་ལ་དངོས་གྲུབ་རྣམ་གཉིས་བཻ་ཌཱུརྻ། །བསྩལ་དེས་འགྲོ་བ་ཀུན་གྱི་རེ་བའི་དོན། །འབད་མེད་སྐོང་བ་ཉིད་དུ་དེང་གྱུར་ཅིག །འཇམ་དཔལ་ཇི་ལྟར་མཁྱེན་ཅིང་དཔའ་བ་དང༌། །ཀུན་ཏུ་བཟང་པོ་དེ་ཡང་དེ་བཞིན་ཏེ། །དེ་དག་ཀུན་གྱི་རྗེས་སུ་བདག་སློབ་ཅིང༌། །དགེ་བ་འདི་དག་ཐམས་ཅད་རབ་ཏུ་བསྔོ༑ ༑དུས་གསུམ་གཤེགས་པའི་རྒྱལ་བ་ཐམས་ཅད་ཀྱིས། །བསྔོ་བ་གང་ལ་མཆོག་ཏུ་བསྔགས་པ་དེས། །བདག་གི་དགེ་བའི་རྩ་བ་འདི་ཀུན་ཀྱང༌། །བཟང་པོ་སྤྱོད་ཕྱིར་རབ་ཏུ་བསྔོ་བར་བགྱི༑ ༑ཤིས་བརྗོད་ནི། ཧཱུྂ་༌། ཤེས་བྱ་ཀུན་ལ་མ་རྨོངས་པའི། །བླ་མ་རྣམས་ཀྱི་བཀྲ་ཤིས་ཤོག །དངོས་གྲུབ་མ་ལུས་སྟེར་བའི་དཔལ། །ཡི་དམ་མཁའ་འགྲོའི་བཀྲ་ཤིས་ཤོག །མཐུ་དཔུང་ནུས་པ་མཆོག་ལྡན་པ། །ཆོས་སྐྱོང་སྲུང་མའི་བཀྲ་ཤིས་ཤོག །ལེགས་པའི་ཡོན་ཏན་རབ་རྒྱས་པ། །ཅི་བསམ་འགྲུབ་པའི་བཀྲ་ཤིས་ཤོག

།སྐུ་གསུང་ཐུགས་དང་ཡེ་ཤེས་ལྔ། །ཕྱག་རྒྱ་ཆེན་པོའི་བཀྲ་ཤིས་ཤོག །ཅེས་སོ། །རྒྱུན་སྤྱོད་དུས་ཀུན་ཏུ་སྣང་གྲག་རྟོག་གསུམ་ཐམས་ཅད་ལྷ་སྔགས་ཏིང་འཛིན་ཀྱི་རྣམ་རོལ་དུ་མོས་ཤིང་ཤར་བ་ལས་མི་འདའ་བར་བྱ་བར་གལ་ཆེའོ། །ཟླ་གསང་གཏུམ་པོའི་འོད་སྣང་ཆེར་འབར་བའི། །ཟེར་ཕྲེང་ཕྲིན་ལས་ཕྱོགས་བརྒྱར་སྤྲོ་བ་འདིས༑ ༑ཐར་འདོད་བློ་ཡི་པད་ཚལ་རྒྱས་པ་དང༌། །ལོག་ལྟའི་ཀུ་མུད་འཇོམས་པ་ཅིག་ཅར་བྱས། །བློ་གྲོས་སྤྲིན་སྔོན་རོལ་པ་ལས་འོངས་པའི། །ཕྲིན་ལས་གྲུ་ཆར་རྟག་ཏུ་འབེབས་འདི་ཡིས། །འགྲོ་ཁམས་བྱང་ཆུབ་མྱུ་གུ་ཆེར་བསྲིངས་ནས། །དཔལ་མགོན་འབྲས་དྲུག་སྨིན་ལ་བདག་ཡིད་སྤྲོ། །འདིར་ཉེས་གཞན་སྐྱོན་མ་ཡིན་བདག་གིས་ནོངས། །གཞན་ལེགས་འདི་རུ་མ་འཛུད་ལྷད་ཡིན་ཕྱིར། །ཡུལ་འདྲེའི་ཁོལ་པོ་མགོ་སྐྱེས་ཁུར་འཆང་བས། །དེང་སང་ས་སྟེང་ཁྱབ་དང་འདི་མི་མཉམ། །དེ་ལྟར་འཇམ་དཔལ་གཤིན་རྗེ་ཚེ་བདག་ལྕགས་སྡིག་གནམ་ཐོག་མེའི་སྐོར་གྱི་ཕྲིན་ལས་སྙིང་པོ་བསྡུས་པ་ཞེས་བྱ་བ་འདིའང་འོན་རིན་ཆེན་བྲག་གི་བླ་མ་དགེ་སློང་དཀོན་མཆོག་ལྷུན་གྲུབ་ནས་ནན་གྱིས་བསྐུལ་བའི་ངོར། རང་ཉིད་ཀྱིས་ཉམས་སུ་བླང་བ་དང་དོན་གཉིས་སྒྲུབ་འདོད་སྙིང་ལ་བརྣགས་པའི་སྐལ་ལྡན་གཞན་ལའང་ཕན་པའི་བསམ་པ་ཉེ་བར་བཞག་སྟེ། ལྕགས་སྡིག་མགོ་བོ་ལས་ཆད་པའི་ཆོས་སྡེ་སྒྲུབ་ཐབས་སྙིང་གཟེར་ནག་པོ། བརྡུང་པའི་རྭ་གཉིས་ལས་ཨུར་མོ་གྱང་འགྱེལ་ལས་བཞི། གཉེར་མ་དང་པོ་གསུམ་ལས་སྒྲུབ་ཐབས་མངོན་རྟོགས་བསྟོད་བསྐུལ་ཆེ་བ་གསུམ། སྟོད་དྲིལ་ཉི་མ་ཤར་བ་ལས་བྱང་ཆུབ་སྒྲུབ་པའི་ཆོས་སྡེ་སོགས་ལྕགས་སྡིག་གནམ་ཐོག་མེའི་སྐོར་གནུབས་ལུགས་གཙོར་བྱས་སིངྒ་ལའི་སློབ་དཔོན་འཇམ་དཔལ་བཤེས་གཉེན་དང༌། ཨུ་རྒྱན་གྱི་མཁན་པོ་པདྨ་སཾ་བྷ་ཝ་དང༌། རྒྱ་གར་གྱི་ཁྲག་འཐུང་ནག་པོ་དང༌། དུར་ཁྲོད་ཀྱི་སློབ་དཔོན་ཁྲག་འཐུང་ནག་པོ་དང༌། ཕུང་བྱེད་ཤནྟིཾ་གརྦྷ་སོགས་ནས་བརྒྱུད།

སློབ་དཔོན་བ་སུ་དྷ་རས་གནུབས་སངས་རྒྱས་ཡེ་ཤེས་ལ་གཏད། དེས་ཕ་བོང་གཡུ་སྒོར་སྦས་པ་རྒྱ་ཞང་ཁྲོམ་གྱིས་གཏེར་དུ་བཞེས་པ། ལས་བྱང་སྡིག་པ་སྙིང་འཛིང་གི་སྔགས་དང་སློབ་དཔོན་འཇམ་དཔལ་བཤེས་གཉེན་གྱིས་ནུབ་ཕྱོགས་སིངྒ་ལ་དམར་སྨུག་ཚལ་གྱི་དུར་ཁྲོད་དུ་ཚེ་བདག་ནག་པོའི་རྒྱུད་དོན་བསྡུས་ཏེ་མཛད་ཅིང་སྒྲུབ་པ་སོགས་ཀྱི་པད་གནུབས་ཐུན་མོང་གི་ཡིག་སྣ་འགའ་ཞིག་ལེགས་པའི་ཆ་རྣམས་ཀྱང་བསྡུས། གནུབས་ལུགས་གཙོར་བཏོན་ལ་པད་ལུགས་དང་ཡང་མི་འགལ་བར་བགྱིས་པ་འདི་ལ། ཟླ་གསང་རྒྱུད་སྡེ་རྩ་བཤད་མན་ངག་ཕྱི་མའི་རྒྱུད་སོགས་རྒྱུད་ཆེན་བཅུ་ཕྲག་གསུམ་ལྷག་ལ་འདྲིས་པར་བྱས་ཤིང༌། ལྷག་པར་ཚེ་བདག་གནུབས་ལུགས། ཕྱི་སྐོར་ལྕགས་འདྲ། ནང་སྐོར་ཐོག་འདྲ། གསང་སྐོར་གནམ་ཐོག་མེའི་སྐོར་གནམ་ལྕགས་ཆོས་སྡེ་ཆེན་པོ་གསུམ་ལ་གཞན་གྱི་དྲིང་མི་འཇོག་པའི་ངེས་པ་རྙེད་པར་བྱས། པད་ལུགས་སོགས་གཞུང་འདིའི་ཐུན་མོང་གི་གསུང་ཙམ་དུ་འགྲོ་བའི་ཆོས་སྐོར་རྣམས་ལའང་གོམས་པར་བྱས་པ། སྐྱུ་རའི་གདུང་ལས་ཤཱཀྱའི་དགེ་སློང་དུས་མཐའི་སྔགས་པ་ཐུགས་ཀྱི་རྡོ་རྗེ་ཞེས་སམ་ཆོས་ཀྱི་གྲགས་པ་ཞེས་འབོད་པས། ལྕགས་ཡོས་ས་ག་ཅན་གྱི་དཀར་པོའི་རྒྱལ་བ་དང་པོར། འབྲི་དམ་པ་ཆོས་ཕྱུག་སྲ་བརྟན་རྡོ་རྗེའི་གནས་མཆོག་ཏུ་འབད་པས་བྲིས་པ་པད་གནུབས་གཉིས་ཀའི་ཉམས་ལེན་མདོར་དྲིལ་དུ་གདམས་པ་ཟབ་ཅིང་གནད་ཆེ་བ་ཡིན་ནོ། །ལས་བྱང་འདི་ཁོང་པའི་སྙིང་ལས་གཅེས་འཛིན་པར་རིགས་པ་ཡོད་དོ། །ལས་བྱང་འདིར་གཙོ་བོ། ཡུམ་གསུམ། སྤྲུལ་པ་གསུམ། གཤེད་བཞི། མོན་པ་བཞི། བདུད་བཞི། འཆི་བདག་བཅུ་གཉིས། གཤིན་རྗེ་སོ་གཉིས། སྒོ་བ་བཞི་རྣམས་ཏེ་གཙོ་བོའི་ཡུམ་གསུམ་མ་གཏོགས་གཞན་རྣམས་ཡབ་ཡུམ་སོ་སོར་མ་ཕྱེ་ཞིང༌། ཕྱིའི་ཁྱམས་ཀྱི་ཟ་གཤེད་འཁོར་ཡུག་གི་འོབས་སྲུང་མི་ཐེ་བར་དཀྱིལ་འཁོར་གྱི་ནང་དུ་ལྷ་གྲངས་དྲུག་ཅུ་རྩ་བདུན་ཡོད་དོ།། །།སརྦ་མངྒ་ལཾ།།