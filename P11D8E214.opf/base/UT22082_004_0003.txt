༄༅། །ཆ་གསུམ་གཏོར་མ་མདོར་བསྡུས་ཕྲིན་ལས་འགྲུབ་བྱེད་བཞུགས་སོ།།

།བླ་མ་དང་མགོན་པོ་འཇམ་པའི་དབྱངས་ལ་ཕྱག་འཚལ་ལོ། །རྣལ་འབྱོར་པ་གང་ཞིག་ཆ་གསུམ་གཏོར་མ་མདོར་བསྡུས་བྱ་བར་སྤྲོ་ན། དཀར་གཏོར་ཟླུམ་པོ་གསུམ་སྣོད་སོ་སོར་བཤམས་ལ་ཆུས་བྲན། སྐྱབས་སེམས་སྔོན་དུ་སོང་བས། མཆེ་བའི་རྒྱས། ཨོཾ་བཛྲ་ཡཀྵ་ཧཱུྂ་གིས་བསངས། རྡོ་རྗེ་མེའི་རྒྱས། ཨོཾ་བཛྲ་ཛྭ་ལ་ཨ་ན་ལ་ཧ་ན་ད་ཧ་པ་ཙ་མ་ཐ་བྷཉྫ་ར་ཎ་ཧཱུྂ་ཕཊ་ཀྱིས་གཟི་བྱིན་བསྐྱེད། ཐལ་མོ་ཁོང་སྟོང་གི་རྒྱས། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ་གིས་སྦྱངས། སྟོང་པ་ཉིད་དུ་གྱུར། སྟོང་པའི་ངང་ལས་བྷྲཱུཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བ་གསུམ་གྱི་ནང་དུ་ཨོཾ་ཨཱཿཧཱུྂ་ལས་གཏོར་མ་ཆ་གསུམ་དྭངས་ཤིང་ཐོགས་པ་མེད་པ་བདུད་རྩིའི་རྒྱ་མཚོ་ཆེན་པོར་གྱུར་པར་བསམ་ལ། ཨོཾ་ཨཱཿཧཱུྂ་ལན་གསུམ་གྱིས་བྱིན་བརླབས། གཏོར་མ་དང་པོ་ཕྱོགས་སྐྱོང་ལ་འབུལ་བ་ནི། ཨོཾ་ད་ཤ་དིཀློ་ཀ་པཱ་ལ་ས་པ་རི་ཝཱ་ར་ཨེ་ཧྱེ་ཧི་ཕྱོགས་སྐྱོང་འཁོར་བཅས་སྤྱན་དྲངས། གོང་གི་ཝཱ་རའི་མཐར་པདྨ་ཀ་མ་ལཱ་ཡེ་སྟྭཾ། ཞེས་གདན་ཕུལ། གོང་གི་ཝཱ་རའི་མཐར་ཨརྒྷཾ་ནས་ཤཔདའི་བར་སྦྱར་བས་མཆོད། དབང་པོ་གཤིན་རྗེ་ཆུ་བདག་དང༌། །གནོད་སྦྱིན་མེ་ལྷ་སྲིན་པོའི་ཚོགས། །རླུང་ལྷ་དབང་ལྡན་ཉི་ཟླ་དང༌། །གཟའ་སྐར་ས་བདག་ཀླུ་རྣམས་ལ། །མཆོད་ཅིང་བསྟོད་དེ་ཕྱག་ཀྱང་འཚལ། །ཞེས་བསྟོད། ཨོཾ་ཨིནྡྲ་ཡ། ཨགྣི་ཡེ། ཡ་མཱ་ཡེ། ནཻ་རྀ་ཏྱ་ཡེ། ཝ་རུ་ཎ་ཡེ། ཝ་ཡ་ཝེ། ཀུ་བེ་རཱ་ཡ། ཨི་ཤ་ནཱ་ཡ། ཨུདྡྷཾ་བྲཧྨ། སཱུརྻ་ཙནྡྲ་གྲ་ཧ་ནཀྵ་ཏྲ་ཨ་དྷི་པ་ཏ་ཡེ། པྲྀ་ཐི་ཝཱི་དེ་ཝཱི་བྷཱུ་མི་པ་ཏི་ས་པ་རི་ཝཱ་ར་ན་མཿ་སརྦ་ཏ་ཐཱ་ག་ཏ་བྷྱོ་བི་ཤྭ་མུ་ཁེ་བྷྱཿ སརྦ་ཐ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱ་ཧཱ། ལན་བདུན་དང༌། ཤར་ཕྱོགས་རྡོ་རྗེ་ཅན་གྱི་ལྷ་ཚོགས་འཁོར་དང་བཅས། །གཏོར་མ་འབུལ་བ་འདི་དག་བཞེས་སུ་གསོལ། །མེ་དང་གཤིན་རྗེ་བདེན་བྲལ་སྲིན་པོའི་བདག །ཆུ་བདག་རླུང་བདག་ནོར་གྱི་བདག་པོ་དང༌། །དབང་ལྡན་ལྷ་སྟེ་འབྱུང་པོའི་བདག་པོ་དང༌། །སྟེང་གི་ཉི་ཟླ་ཚངས་པ་ཆེན་པོ་དང༌། །འོག་ཕྱོགས་ས་བླ་ལྟོ་འཕྱེ་ཆེན་པོ་བཅས། །ལྷ་རྣམས་ཀུན་དང་ས་སྟེང་ཀླུ་གཉན་ཚོགས། །རི་ཡི་ལྷ་དང་གཙང་མའི་ཚོགས་བཅས་ལ། །

ས་ས་སོ་སོར་གཏོར་མ་ཕུལ་བ་འདི། །རབ་ཏུ་དགྱེས་པའི་ཡིད་ཀྱིས་བཞེས་ནས་ཀྱང༌། །རང་རང་ཕྱོགས་སུ་ལེགས་པར་བཞུགས་ནས་ནི། །རང་གི་བུ་སྨད་མཛའ་བཤེས་གཉེན་འདུན་དང༌། །ནང་མི་དམག་དང་དཔུང་བཅས་ཐབས་ཅིག་ཏུ། །ཕྲེང་བ་མེ་ཏོག་དྲི་དང་བདུག་པར་བཅས། །བསྟོད་དང་གཏོར་མ་མར་མེ་གུས་འབུལ་ན། །འདི་དག་གསོལ་ཞིང་ལེགས་པར་བསྣམས་ནས་ཀྱང༌། །བདག་གི་ལས་ཀྱི་འབྲས་བུ་མཆིས་པར་མཛོད། ཅེས་གཏོར་མ་ཕུལ་ཞིང་ཕྲིན་ལས་བཅོལ། གཏོར་མ་གཉིས་པ་འབྱུང་པོ་རྣམས་ལ་འབུལ་བ་ནིེ། ཨོཾ་སརྦ་བྷཱུ་ཏ་ཨེ་ཧྱེ་ཧི་འབྱུང་པོ་ཐམས་ཅད་སྤྱན་དྲངས། ཨོཾ་བྷཱུ་ཏ་ས་པ་རི་ཝཱ་ར་པདྨ་ཀ་མ་ལཱ་ཡེ་སྟྭཾ། ཞེས་གདན་ཕུལ། དེ་ཉིད་ཀྱི་ཝཱ་རའི་མཐར་ཨརྒྷཾ་ནས་ཤཔདའི་བར་གྱིས་མཆོད། ཨོཾ་དེ་ཝ། ནཱ་ག །ཡཀྵ། གནྡྷརྦ། ཨ་སུ་ར། ག་རུ་ཌ། ཀིནྣ་ར། མ་ཧོ་ར་ག །མ་ནུ་ཥྱ། ཨ་མ་ནུ་ཥྱ་ས་པ་རི་ཝཱ་ར་ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཁེ་བྷྱཿ སརྦ་ཐ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱ་ཧཱ། ལན་བདུན་དང༌། ཨོཾ་བྷཱུ་ཏ་ས་པ་རི་ཝཱ་ར་ཨརྒྷཾ་ནས་ཤཔདའི་བར་གྱིས་མཆོད། ལྷ་དང་ལྷ་མིན་གནོད་སྦྱིན་ལྟོ་འཕྱེ་གྲུལ། །ནམ་མཁའ་ལྡིང་དང་འདབ་བཟང་ལུས་སྲུལ་པོ། །དྲི་ཟ་སྲིན་པོ་གདོན་གྱི་རིགས་རྣམས་དང༌། །གང་དག་ས་ལ་གནས་པའི་རྫུ་འཕྲུལ་ཅན། །བུ་སྨད་བཅས་ཤིང་གཡོག་འཁོར་བཅས་པ་ལ། །བདག་གི་པུས་མོ་ས་ལ་བཙུགས་ནས་ནི། །ཐལ་མོ་སྦྱར་ཏེ་ཁྱོད་ལ་གསོལ་འདེབས་ཀྱི། །གསན་ནས་ཕན་གདག་སླད་དུ་འདིར་གཤེགས་ཤིག །རབ་ཏུ་དགྱེས་ཤིང་མགུ་བར་གྱུར་ནས་སུ། །ཕྲེང་བ་མེ་ཏོག་དྲི་དང་བདུག་པ་དང༌། །བསྟོད་དང་གཏོར་མ་མར་མེ་གུས་འབུལ་ན། །འདི་དག་གསོལ་ཞིང་ལེགས་པར་བཞེས་ནས་ཀྱང༌། །བདག་གི་ལས་ཀྱི་འབྲས་བུ་མཆིས་པར་མཛོད། །ཅེས་གཏོར་མ་ཕུལ། ཡེ་དྷརྨ་དང༌། སྡིག་པ་ཅི་ཡང་མི་བྱ་ཞིང༌། སོགས་ཀྱིས་ཆོས་བཤད། བདག་དང་སྦྱིན་པའི་བདག་པོ་འཁོར་དང་བཅས་པ་སོགས་མཐའ་ཡས་པའི་སེམས་ཅན་ཐམས་ཅད་ཀྱི་སྔོན་གྱི་ལས་དང་འཕྲལ་གྱི་རྐྱེན་ལས་གྱུར་པའི་འགལ་རྐྱེན་བར་གཅོད་ཐམས་ཅད་ཉེ་བར་ཞི་བ་དང༌།

ཚེ་དང་བསོད་ནམས་དཔལ་འབྱོར་ཐམས་ཅད་རྒྱས་པ་དང༌། བསམ་པ་ཐམས་ཅད་ཆོས་བཞིན་དུ་འགྲུབ་པར་མཛད་དུ་གསོལ། ཞེས་ཕྲིན་ལས་བཅོལ། ཨོཾ་སརྦ་བྷཱུ་ཏ་ས་པ་རི་ཝཱ་ར་གཙྪཿ ཞེས་སེ་གོལ་གྱི་སྒྲ་དང་བཅས་གཤེགས་སུ་གསོལ། གཏོར་མ་གསུམ་པ་བགེགས་ལ་སྦྱིན་པ་ནི། རང་ཉིད་ཁྲོ་བོ་གང་ཡང་རུང་བའི་ང་རྒྱལ་ལ་གནས་པས། ན་མོ། སངས་རྒྱས་ཀྱི་བདེན་པ་དང༌། ཆོས་ཀྱི་བདེན་པ་དང༌། དགེ་འདུན་གྱི་བདེན་པ་དང༌། གསང་སྔགས་དང༌། རིག་སྔགས་དང༌། གཟུངས་སྔགས་དང༌། སྙིང་པོ་དང༌། ཕྱག་རྒྱ་དང༌། ཏིང་ངེ་འཛིན་གྱི་བདེན་པ་དང༌། ཆོས་ཉིད་རྒྱུ་འབྲས་བསླུ་བ་མེད་པའི་བདེན་པ་དང༌། བདེན་པ་ཆེན་པོའི་བྱིན་བརླབ་ཀྱིས་བདག་སོགས་སེམས་ཅན་ཐམས་ཅད་ལ་གནོད་ཅིང་འཚེ་བར་བྱེད་པའི་བགེགས་རིགས་གང་ཡིན་པ་དེ་དག་ཐམས་ཅད་གཏོར་མ་བཞེས་པའི་སླད་དུ་སྐད་ཅིག་ལ་འདིར་མཆིས་བར་གྱུར་ཅིག །ཨོཾ་གུངྐ་རི་གུངྐ་རི་སྭཱ་ཧཱ། ཨོཾ་པི་ཙི་པི་ཙི་སྭཱ་ཧཱ། ཨོཾ་གུང་གུང་སྭཱ་ཧཱ། ཨོཾ་སརྦ་བིགྷྣཱན་ཨེ་ཧྱེ་ཧི་བགེགས་རིགས་ཐམས་ཅད་སྤྱན་དྲངས། བིགྷྣཱན་གྲྀཧྞེ་དཾ་ཨརྒྷཾ་པྲ་ཏཱིཙྪ་སྭཱ་ཧཱ། ནས་ཤཔདའི་བར་གྱིས་མཆོད། གང་ཞིག་མཚན་མོ་རྒྱུ་བ་ཡི། །འབྱུང་པོ་རྣམས་དང་ཤ་ཟ་དང༌། །སྲིན་པོ་ཤ་རྗེན་ཟ་བ་དང༌། །སེམས་ཅན་རྣམ་པ་སྣ་ཚོགས་དང༌། །ལྗོན་ཤིང་གེལ་པ་སོགས་གནས་པ། དེ་དང་དེ་ལ་གཏོར་མ་ནི། །བཟའ་བ་ཤ་ཆང་ལ་ཕུད་བཅས། །འབྲས་ཆན་འབྲས་བུ་མང་པོ་དང༌༑ ༑མཆོད་པ་འདི་ཡིས་མགུ་བྱོས་ལ། །གནོད་པའི་བསམ་པ་ཞི་བ་དང༌། །སེམས་ཅན་རྣམས་ལ་ཕན་པའི་སེམས། །དེ་རིང་ཕྱིན་ཆད་བསྐྱེད་པར་གྱིས། །རྒྱན་གྱིས་བརྒྱན་བཞིན་དུ་ནི་ཆོས་སྤྱོད་ཅིང༌༑ ༑དུལ་ཞིང་ཡང་དག་སྡོམ་ལ་ཚངས་པར་སྤྱོད། །འབྱུང་པོ་ཀུན་ལ་ཆད་པ་སྤངས་པ་སྟེ། །དགེ་སློང་དགེ་སྦྱོང་དེ་ཡིན་བྲམ་ཟེའང་དེ། །མཚོན་ཆས་མི་འཇིག་གང་ཡང་མེད། །འཚོ་བའི་སྲོག་ལ་ཀུན་ཀྱང་འཛེམ། །རང་གི་ལུས་ལ་དཔེ་ལོང་ལ། གཞན་ལ་གནོད་པ་མ་བྱེད་ཅིག

།ཅེས་གཏོར་མ་སྦྱིན། གོང་ལྟར་ཆོས་བཤད། ཨོཾ་ཆེན་པོའམ་ཆུང་ངུ་གང་དག་གི། །ལུས་ལ་མངོན་པར་གནོད་བྱེད་པའི། །ནད་དེ་ཉེ་བར་སོལ་མཛོད་ལ། །གདོན་ཁྱོད་རང་གི་གནས་སུ་དེངས། སརྦ་བིགྷྣཱན་གཙྪཿ ཞེས་སེ་གོལ་གྱི་སྒྲ་དང་བཅས་པས་གཤེགས་སུ་གསོལ། སླར་ཕྱོགས་སྐྱོང་ལ་སྔར་ལྟར་མཆོད་ཅིང་བསྟོད་ནས། ཕྱོགས་སྐྱོང་རྣམས་ལ་འདོད་ཡོན་ཚོགས། དེ་དག་ཐམས་ཅད་ཅི་རིགས་པ། །འཇིག་རྟེན་ཁམས་ནི་མ་ལུས་པར། །ཐོགས་པ་མེད་པ་འབྱུང་གྱུར་ཅིག །ཅེས་དང༌། ཡི་གེ་བརྒྱ་པས་ནོངས་པ་བཤགས། ཨོཾ་ད་ཤ་དིཀློ་ཀ་པཱ་ལ་ས་པ་རི་ཝཱ་ར་བཛྲ་མུཿ ཕྱོགས་སྐྱོང་རྣམས་རང་རང་གི་གནས་སུ་གཤེགས་པར་གྱུར་པར་བསམ། བཀྲ་ཤིས་དང་བསྔོ་བ་སྨོན་ལམ་བྱའོ། །ཆ་གསུམ་འདིའང་ཚེ་འདི་དོན་གཉེར་གྲོང་དུ་རྒྱུ་ཞིང་ཡོན་བདག་དང་ནད་པའི་རེ་བ་སྐོང་བ་རྣམས་ལ་ནི། ཚིག་བཅད་མང་ཞིང་གདང་སྙན་པ་ཉིད་འཇིག་རྟེན་ཚུར་མཐོང་གི་སྣང་ངོར་ལེགས་པ་ལྟར་འོང་གི། ཚུལ་དེས་བྱང་ཆུབ་ལ་ཉེ་བ་ལྟ་ཞོག །འདི་ནི་སྒྲུབ་པ་པོ་ཕྱི་མ་དོན་གཉེར་ལ་བར་གཅོད་སེལ་ཕྱིར་ཐུན་མཚམས་སུ་བགྱི་བར་མ་ཚང་བ་མེད་པ། དོག་བདེ་བ་ཉིད་དགེ་སྦྱོར་གྱི་སད་དུ་ཆུང་བའི་ཕྱིར་ཚིག་བསྡུས་དོན་ཚང་བ། འབྲི་གུང་པ་ཆོས་ཀྱི་གྲགས་པས་ཆུ་རྟ་དབོའི་དཀར་པོའི་རྒྱལ་བ་གསུམ་པར། འབྲི་ཆོས་ཕྱུག་གི་ཀླུང་ཕོ་བྲང་བཀྲ་ཤིས་ཚུགས་ཀྱི་རེའུ་མིག་ལྕང་ལོ་ཅན་རྡོ་རྗེ་ཐེག་པའི་གན་མཛོད་ཆེན་པོར་བྲིས་པ་དགེ་བར་གྱུར་ཅིག། །།སརྦ་མངྒ་ལཾ།། 