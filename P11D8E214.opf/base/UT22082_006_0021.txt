༄༅། །རྡོ་རྗེ་ནག་པོ་ཆེན་པོ་བརྒྱད་ཀྱི་མན་ངག་ཐམས་ཅད་ཀྱི་རྒྱུད་ཅེས་བྱ་བ་བཞུགས་སོ།།

རྒྱ་གར་སྐད་དུ། བཛྲ་མ་ཧཱ་ཀཱ་ལཱ་ཨཥྚ་སྱ་ཨུ་པ་དེ་ཤ་སརྦ་ཏནྟྲ་ནཱ་མ། བོད་སྐད་དུ། རྡོ་རྗེ་ནག་པོ་ཆེན་པོ་བརྒྱད་ཀྱི་མན་ངག་ཐམས་ཅད་ཀྱི་རྒྱུད་ཅེས་བྱ་བ། དཔལ་ཁྲག་འཐུང་ཧེ་རུ་ཀ་ལ་ཕྱག་འཚལ་ལོ། །སྔོན་བྱོན་ཁྲག་འཐུང་ཁྲོས་པ་ཧེ་རུ་ཀས། །དུར་ཁྲོད་འབར་བ་འོག་མིན་གནས་མཆོག་ཏུ། །བདུད་དང་མུ་སྟེགས་ཚོགས་རྣམས་དྲག་པོས་བསྒྲལ། །སངས་རྒྱས་བསྟན་པ་བསྲུང་ཕྱིར་དྲེགས་པའི་ཚོགས། །དབང་བསྡུས་ཚར་བཅད་རྗེས་སུ་བཟུང་བའི་ཚེ། །རང་རང་སྲོག་སྙིང་འབྲུ་རྒྱུས་ཕུལ་བའི་དུས། །སངས་རྒྱས་སྟོང་གི་བསྟན་པའི་གཉེར་ཁ་གཏད། །དམ་ཆོས་སྐྱོང་བའི་སྲུང་མར་དབང་བསྐུར་ཏེ། །ཐུབ་པའི་བསྟན་པ་འཛིན་པ་རབ་གྱུར་པ། །རྡོ་རྗེ་ནག་པོ་ཆེན་པོ་བརྒྱད་ཀྱི་མན་ངག་ཐམས་ཅད་ཀྱི་རྒྱུད་ལས། གླེང་བཞིའི་ལེའུ་སྟེ་དང་པོའོ།། །། ༈ །དེ་ནས་ཁྲག་འཐུང་འབར་བ་ཧེ་རུ་ཀས། །དྲེགས་པའི་འཁོར་ཚོགས་རྣམས་ལ་འདི་གསུངས་སོ༑ ༑ཐོག་མར་དུར་ཁྲོད་ལ་སོགས་གནས་དབེན་པར། །སྟེགས་བུའི་སྟེང་དུ་ཁྲག་གིས་ཆག་ཆག་བཏབ། །ལྷ་གནས་དེ་བཞིན་དཀྱིལ་འཁོར་རབ་བྲིས་ལ༑ ༑འབྲུ་ནག་བ་ལིང་མཆོད་པའི་ཡོ་བྱད་བཤམས། །སྒྲུབ་པོ་ལྷོར་བལྟ་ཧེ་རུ་ཀར་བསྐྱེད་དེ། །མདུན་དུ་མགོན་པོ་མཆེད་བརྒྱད་ཡུམ་དང་བཅས། ། ལས་མཁན་བཀའ་སྡོད་ཚོགས་རྣམས་གསལ་བར་བསྐྱེད། །སྤྱན་དྲངས་གཉིས་མེད་བསྟིམས་ཤིང་མཆོད་ཅིང་བསྟོད། །བསྙེན་སྒྲུབ་དག་ལ་མ་ཡེང་འབད་ནས་བསྒྲུབ། །རྡོ་རྗེ་ནག་པོ་ཆེན་པོ་བརྒྱད་ཀྱི་མན་ངག་ཐམས་ཅད་ཀྱི་རྒྱུད་ལས། ལྷ་སྒྲུབ་པའི་ལེའུ་སྟེ་གཉིས་པའོ།། །། ༈ །དེ་ནས་དབང་གི་རིམ་པ་བསྐུར་བ་ནི། །དམ་ཚིག་ཐོས་བསམ་སྒོམ་ལ་རབ་བརྩོན་ཞིང༌། །ལམ་མཁན་མཆོག་སྟོན་ཞི་དུལ་ལུང་གིས་ཕྱུག །དབང་གི་ལས་མཁས་ངང་རིང་འཇམ་ཞིང་དལ། །དམ་ཚིག་ལྡན་པ་རྡོ་རྗེ་སློབ་དཔོན་འགྱུར། །ཐོས་ཆུང་ང་རྒྱལ་ཆེ་ལ་ལམ་སྟོན་རྨུགས། །རྒྱུད་ཐུང་དམ་བྲལ་ཁྲོ་ལ་ལུང་གིས་དབེན། །དབང་མ་མཁས་པའི་སློབ་དཔོན་སྤང་བར་བྱ། །བརྩོན་ལྡན་རྒྱུད་འཇམ་ཤེས་ལྡན་བློ་ཡངས་དྲང༌། །དམ་སྲུང་བླ་མའི་བཀའ་སྒྲུབ་ཚིག་འཇམ་སྨྲ༑ ༑འདི་འདྲ་བླ་མ་མཁས་པའི་སློབ་མར་འོས། །བརྩོན་བྲལ་རྒྱུད་རྩུབ་ཤེས་ཆུང་བློ་དོག་ལ། །གཡོ་རྒྱུ་ཆེ་ཞིང་དམ་ཉམས་བཀའ་མི་བསྒྲུབ། །ཚིག་རྩུབ་གདམས་པ་རྐུ་ལ་གཞོགས་སློང་བྱེད༑ ༑རང་ཆེ་འགྱིང་ལ་སློབ་དཔོན་སྦ་ཞིང་གསང༌། །དེ་འདྲའི་སློབ་མ་སྤངས་ཤིང་བསྐྲད་བྱར་འོས། །ཚུལ་ལྡན་བླ་མ་སྐལ་ལྡན་སློབ་མ་རྣམས། །དབང་མཆོག་བསྐུར་ཐབས་དབེན་པར་དཀྱིལ་འཁོར་བྱ། །མཆོད་གཏོར་ཡོ་བྱད་འདུ་བྱ་བདག་འཇུག་བླངས། །སློབ་མ་གྲལ་འགོད་ཁྲུས་བྱ་བགེགས་རྣམས་བསྐྲད། །མཎྜལ་དབུལ་ལ་གསོལ་གདབ་བདུན་དག་བྱ། །སྡོམ་བཟུང་གདོང་བཅིངས་དམ་བཞག་ཡེ་ཤེས་དབབ། །མེ་ཏོག་དོར་ཞིང་མིང་གདགས་དཀྱིལ་འཁོར་བསྟན། །བུམ་དབང་གསང་དབང་ཤེས་རབ་ཡེ་ཤེས་དང༌། །ཚིག་དབང་མིང་གི་དབང་བསྐུར་དག་པ་བརྗོད། །སླར་ཡང་གཏོར་མ་སོ་སོའི་དབང་བཞི་བསྐུར། །བཟླས་པའི་ལུང་བྱ་དམ་བཞག་གཏང་རག་གི

།མཎྜལ་འབུལ་ཞིང་གཤེགས་བསྡུ་བསྔོ་སྨོན་བྱ༑ ༑ལས་ཀྱི་མཇུག་བསྡུ་མི་མངོན་གསང་བར་བྱ། །རྡོ་རྗེ་ནག་པོ་ཆེན་པོ་བརྒྱད་ཀྱི་མན་ངག་ཐམས་ཅད་ཀྱི་རྒྱུད་ལས། དབང་གི་ལེའུ་སྟེ་གསུམ་པའོ།། །། ༈ །ད་ནི་སྲུང་ཟློག་བསད་སྲེག་མནན་པའི་ལས། །གཙོ་བོའི་རྩ་སྔགས་འབྲུ་ཐོས་ལས་སྔགས་ལ། །རཀྵའི་འདོགས་ཅན་བསྲུང་བའི་ཤམ་བུ་དང༌། །བྷྱོ་ཟློག་སྒྱུར་སོགས་དྲག་པོའི་ཟློག་སྔགས་མཇུག །བསད་པར་མ་རཱ་ཡ་རཱ་ཛ་སོད་རྦད། །སྲེག་ན་ཁཱ་ཧི་ཛྭ་ལ་རཾ་སོགས་དང༌། །མནན་ན་སྟྭཾ་བྷ་ཡ་ནན་སོགས་སྦྱར། །འགུགས་ན་ཨངྐུ་ཤ་ཛཿམཇུག་ཏུ་གདགས། །དངོས་གྲུབ་ལེན་ཚེ་སརྦ་སིདྡྷིའི་མཇུག །སྤྲོ་བསྡུའི་དམིགས་པས་བདག་གཞན་བསྲུང་བ་དང༌། །ཟློག་བསད་སྲེག་དང་མནན་པ་འདི་བཞི་པོ། །དྲག་པོའི་ལས་ཀྱི་མཐའ་སྡུད་མཆོག་ཡིན་ནོ། །རྡོ་རྗེ་ནག་པོ་མཆེད་བརྒྱད་ཀྱི་མན་ངག་ཐམས་ཅད་ཀྱི་རྒྱུད་ལས། སྲུང་ཟློག་བསད་མནན་གྱི་ཁ་བསྒྱུར་བའི་ལེའུ་སྟེ་བཞི་པའོ།། །། ༈ །ལས་མཐའི་མན་ངག་ཕན་ཐབས་གནོད་བྱ་གཉིས། །ཐོག་མར་ཕན་ཐབས་སྡེ་བརྒྱད་སྤྱི་སྲུང་དང༌༑ ༑ཡམས་སྲུང་འབྲུམ་པ་སྲུང་དང་སྲིན་བུ་སྲུང༌། །ཆམ་སྲུང་མཛེ་ནད་སྲུང་དང་གག་པ་སྲུང༌། །ལྷོག་པ་སྲུང་དང་པརྤ་ཏ་སྲུང་དང༌། །གཟའ་ནད་སྲུང་དང་ཐོག་གི་སྲུང་བ་དང༌། །སེར་བ་སྲུང་དང་ཆུ་བོ་ཟློག་པ་དང༌། །ལུས་སྟོབས་བསྐྱེད་དང་རྐུན་ཇག་འཆིང་བ་དང༌། །གཡུལ་རྒྱལ་བ་དང་གཅན་གཟན་ཁ་འཆིང་དང༌། །མཚོན་སྲུང་བ་དང་ཕན་ཐབས་བཅོ་བརྒྱད་དོ། །གནོད་བྱེད་ཀླུ་གཏད་ས་བདག་སྤྱི་གཏད་དང༌། །མནན་པ་འགོང་ཆོག་སྐྲོད་པ་ཐན་འགྱེད་དང༌། །ཇག་འཆིང་ཞིང་སེལ་ཁང་སེལ་ནོར་སེལ་དང༌། །དུར་སེལ་ཐོག་འབེབས་སེར་འབེབས་སད་འབེབ་དང༌༑ ༑ཟས་སྦྱོར་མཛེ་འབྱུང་སྨྱོ་བྱེད་རླུང་ཞོན་དང༌། །ཀླད་སྲིན་ཟློག་པ་གཏོང་དང་ཤ་རུལ་དང༌། །ཧུར་སོད་འབྲུག་གཏད་རྣམས་ཏེ་ཉེར་གསུམ་མོ། །ཀུན་ལ་མགོན་བརྒྱད་བསྙེན་པ་ཐེམས་པ་གཅེས། །རང་རང་ལས་རེས་དོན་རེ་འགྲུབ་པར་འགྱུར། །རྡོ་རྗེ་ནག་པོ་ཆེན་པོ་མཆེད་བརྒྱད་ཀྱི་མན་ངག་ཐམས་ཅད་ཀྱི་རྒྱུད་ལས།

ཕན་གནོད་ཀྱི་ལས་ཕྲན་བུའི་སྐོར་གྱི་ལེའུ་སྟེ་ལྔ་པའོ།། །། ༈ །དེ་ནས་སླར་ཡང་ཡང་དག་བཤད་བྱ་བ། །དགྲ་བགེགས་བསྒྲལ་བའི་ལས་མཐའ་བསྟན་པ་ནི། །གྲོ་ག་འམ་ཤོག་བུ་དག་ལ་ལིངྒ་བྲིས།་་༌། མིང་རུས་དབུས་བྲི་སྔགས་ཀྱིས་མཐའ་ནས་བསྐོར། །རྫས་བྱུགས་བྲུབ་ཁུང་ནང་དུ་དྲིལ་ལ་གཞུག །དགུག་ཅིང་གཞུག་པར་ཐུན་བྲབ་སྔགས་ལ་འབད། །ལྷ་དབྱེ་དུས་དྲུག་སྐམ་གཤེར་ཐུན་ཡང་བྲབ། །བསད་རྟགས་རྫོགས་ནས་ལིངྒ་མེ་ལ་བསྲེག །ཐལ་སོལ་ལྷ་སྲིན་འགྱུ་སར་མནན་གཏད་བྱ། །དེས་ནི་དགྲ་རྣམས་བདུན་རྒྱུད་འཆད་པར་བྱེད། །རྡོ་རྗེ་ནག་པོ་ཆེན་པོ་བརྒྱད་ཀྱི་མན་ངག་ཐམས་ཅད་ཀྱི་རྒྱུད་ལས། བསད་པའི་ལས་བསྟན་པའི་ལེའུ་སྟེ་དྲུག་པའོ།། །། ༈ །དེ་ནས་སྔགས་ཀྱི་མཚན་ཉིད་བསྟན་པ་ནི། །ཐོག་མར་ཀུན་གྱི་རྩ་བ་བསྙེན་སྔགས་ནི། །འབུམ་ཕྲག་གཅིག་ནི་དེང་སང་བསྙེན་པའི་ཚད། །གཞི་ནས་ལྷ་འགྲུབ་དེ་སྲིད་བསྙེན་ཚད་རྫོགས། །ལྷ་མ་འགྲུབ་ཚེ་བསྙེན་ཚད་ཐེམས་མ་ཡིན། །ཕྲེང་བ་རུས་པ་རཀྴ་དག་གི་འམ། །བོ་དྷི་རྩི་ནི་མཆོག་གི་ཕྲེང་བ་གསུམ། །ལས་འདིའི་ཕྲེང་བར་འོས་པ་རྣམ་གསུམ་ཡིན། །བཟླས་བརྗོད་བྱེད་ཚེ་མི་དལ་མི་མྱུར་ཞིང༌། །སྒྲ་ཆེར་མི་བསྒྲགས་ཧ་ཅང་ཆུང་བའང་མིན། །གུག་འགྲེང་ཀླད་སྐོར་མ་ཉམས་ཟུར་མ་ཆག །རིང་ཐུང་སྙོམས་ཤིང་གྲངས་ངེས་དོན་མ་ནོར། །མཚམས་སུ་མི་སྨྲ་ཡེང་སྟབས་མ་ཡིན་པར། །བསྐྱེད་རྫོགས་ཟུང་འཇུག་ངང་ནས་བཟླས་བརྗོད་བྱ། །སྒྲ་གྲགས་ཐམས་ཅད་བཟླས་པའི་སྔགས་སུ་བསམ། །འདི་ལྟར་བྱས་ན་མྱུར་དུ་འགྲུབ་པར་འགྱུར། །རྡོ་རྗེ་ནག་པོ་ཆེན་པོ་བརྒྱད་ཀྱི་མན་ངག་ཐམས་ཅད་ཀྱི་རྒྱུད་ལས། སྔགས་བཟླ་བའི་རྣམ་དག་གི་ལེའུ་སྟེ་བདུན་པའོ།། །། ༈ །དེ་ནས་རྗེས་ཤེས་བསྒོམ་པའི་རྣལ་འབྱོར་ནི། །དུས་གསུམ་འཁོར་བའི་སེམས་ཅན་ཐམས་ཅད་དང༌། །རིག་པའི་ཡེ་ཤེས་ལྷན་སྐྱེས་ཧེ་རུ་ཀཿ །གདོད་ནས་དག་པ་མགོན་པོ་བརྒྱད་ཡིན་ཡང༌། །དེ་ཉིད་མ་རྟོགས་ལྷ་དང་རང་རིག་གཉིས། །ཐ་དད་གཟུང་འཛིན་འཁོར་བར་རྟག་ཏུ་འཁྱམས། །ཀྱེ་མ།

རང་རིག་ཡེ་ཤེས་རྗེན་གསལ་རྙོག་པ་བྲལ། །བརྗོད་འདས་ཡུལ་རྐྱེན་བྲལ་ཞིང་ངོ་བོས་སྟོང༌། །མཉམ་ཡང་ལྟ་བྱེད་རྟོགས་མཁན་རིག་པའི་མདངས། །ཀུན་བྱེད་རྒྱལ་པོ་སྟོང་གསལ་ཡེ་ནས་དག །ལྷ་ཡང་དེ་ཡིན་བསྒྲུབ་བྱ་སྒྲུབ་བྱེད་བྲལ། ། མཆོད་བསྟོད་དབྱེར་མེད་མགོན་པོ་ལོགས་སུ་མེད། །རང་རིག་མཐོང་ན་ཆོས་སྐྱོང་འགྲུབ་པར་འགྱུར། །ཡེ་ནས་རང་རིག་ཡེ་ཤེས་ཞི་བར་གནས། །ཆོས་སྐྱོང་སྒྲུབ་ཚེ་དེ་ཉིད་ལྷག་པར་ལྷོང༌། །དེ་ལ་རྩོལ་བྱས་བྲལ་བའི་བརྩོན་འགྲུས་དང༌། །བཟང་ངན་རེ་དོགས་བྲལ་བའི་རྟོགས་པ་མཆོག །འཁོར་བའི་ཆོས་ཉིད་དག་དང་མ་དག་པ། །དུ་མར་སྣང་ཡང་ངོར་གཅིག་ཉིད་དུ་འཆར། །རྗེན་གསལ་ཆོས་ཀྱི་སྐུ་ཉིད་འགྲུབ་པར་འགྱུར། །རྡོ་རྗེ་ནག་པོ་ཆེན་པོ་བརྒྱད་ཀྱི་མན་ངག་ཐམས་ཅད་ཀྱི་རྒྱུད་ལས། རྗེས་ཤེས་ཀྱི་རྣལ་འབྱོར་པའི་ལེའུ་སྟེ་བརྒྱད་པའོ།། །། ༈ །དེ་ཡི་མཇུག་དོན་ཡོངས་སུ་གཏད་པ་ནི། །རྒྱུད་འདི་ཡེ་ཤེས་མགོན་པོ་ཐམས་ཅད་ཀྱི། །མན་ངག་བསྡུས་ཏེ་བཤད་པའི་ཕྱིར་ཡིན་པས། །ཤིན་ཏུ་གཉན་པས་གསང་ཞིང་སྦ་བར་བྱ། །དམ་མེད་སློབ་མའི་ལག་ཏུ་ཤོར་ར་རེ། །དམ་ལྡན་བུ་ལ་ཚང་བར་སྦྱིན་ལ་མཆོད། །རྒྱུད་འདི་མེ་འདྲ་ཐོག་འདྲ་དོན་མེད་མིན། །སྐལ་ལྡན་ཐར་པར་འཁྲིད་ཅིང་བདེ་བ་འཐོབ༑ ༑སྐལ་མེད་རྣམས་ལ་དོན་འདི་དགོས་མི་འགྱུར། །དགྲ་བགེགས་རྩད་ནས་གཅོད་པའི་སྤུ་གྲི་ཡིན། །སངས་རྒྱས་སྟོང་གི་བསྟན་པའི་སྲུང་མ་འདི། །ཆོས་སྐྱོང་མགོན་པོ་མཆེད་བརྒྱད་ལས་མེད་ཕྱིར། །སྲུང་མར་བསྐོས་པའི་མཐུ་རྩལ་འདི་ལ་ཡོད། །དེ་ཕྱིར་རྒྱལ་བ་རྣམས་ཀྱིས་འདི་བསྔགས་སོ། །རྒྱུད་འདི་མགོན་པོ་རང་རང་ཐམས་ཅད་ཀྱི། །རྒྱུད་དང་མན་ངག་ཟབ་པ་ཀུན་བསྡུས་ནས། །ཕྱོགས་གཅིག་བསྒྲིགས་པ་འདི་ལ་མཚན་དོན་ནི། །རྡོ་རྗེ་ནག་པོ་ཆེན་པོ་མཆེད་བརྒྱད་ཀྱི། །མན་ངག་ཐམས་ཅད་ཡོངས་སུ་བསྡུས་པ་ཡི། །རྒྱུད་ཀྱི་རྒྱལ་པོ་ཞེས་བྱར་གཟུང་བར་བྱ། །རྡོ་རྗེ་ནག་པོ་ཆེན་པོ་བརྒྱད་ཀྱི་མན་ངག་ཐམས་ཅད་ཀྱི་རྒྱུད་ལས།

མཇུག་དོན་ཡོངས་སུ་གཏད་པའི་ལེའུ་སྟེ་དགུ་པའོ། །རྡོ་རྗེ་ནག་པོ་ཆེན་པོ་མཆེད་བརྒྱད་ཀྱི་མན་ངག་ཐམས་ཅད་ཀྱི་སྤྱི་རྒྱུད་ཆེན་པོ་ལེའུ་དགུ་པ་རྫོགས་སོ།། །།རྒྱུད་འདི་ནི་འགྱུར་སྔ་ཕྱི་ཀུན་དང་མཐུན་ནོ། །ཞེས་པའི་རྒྱུད་ཆེན་པོ་འདི་མགོན་པོའི་རྒྱུད་ལས་ལེགས་པར་བཏུས་ཏེ། མན་ངག་ཟབ་པ་རྣམས་ཕྱོགས་གཅིག་ཏུ་འདིར་བསྡེབས་ཏེ་ཚིག་དོན་ཡང་རྒྱུད་རང་སོར་བཞག་པ་ལ། དགོས་པའི་ཚིག་མཚམས་སྦྱོར་ཕྲན་བུས་བརྒྱན་ཏེ་དགེ་སློང་དྷརྨ་ཀཱིརྟིས་བྲིས་པའོ།། །།མངྒ་ལཾ།། 