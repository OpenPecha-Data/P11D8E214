༄༅། །བསྟན་སྲུང་ཆོས་ཀྱི་སྒྲོལ་མའི་གླང་པོའི་ཆོ་ག་བཟང་ངན་བརྟག་པ་བཞུགས་སོ།། 

བླ་མ་དང་བསྟན་སྲུང་འཁོར་དང་བཅས་པ་ལ་ཕྱག་བྱས་ཏེ། དེ་ཉིད་ཀྱི་སྒོ་ནས་གླང་པོའི་ཆོ་ག་བཟང་ངན་གྱི་པྲ་བརྟག་པ་ནི། ཟླ་བ་གང་ཡང་རུང་བའི་ཚེས་གསུམ་བརྒྱད་བཅོ་ལྔ་གང་རུང་ལ་སྔ་དྲོའི་དུས་སུ། རིན་པོ་ཆེའི་སྣོད་དུ་སྨན་དང་རིན་པོ་ཆེ་སྣ་ཚོགས་དང་ཤེལ་དཀར་གྱི་ཕྱེ་མ་ཤིང་ཐོག་སྣ་ཚོགས་འབྲས་དཀར་གྱི་ཕྱེ་མ་དང་བསྲེས་ལ། གླང་པོ་ཆེའི་གཟུགས་ཤིན་ཏུ་མཛེས་པ་དཀར་པོ་བལ་སྔོན་པོའི་མཇུག་མ་གྱེན་དུ་དྲིལ་བ། རིན་པོ་ཆེའི་སྒ་སྟེང་ན་ནོར་བུས་སྤྲས་པ་ཉྭ་ཅུང་ཟད་འཁྱིལ་བ་སྤྱི་བོར་ནོར་བུས་མཚན་པ། དར་སྣ་ཚོགས་ཀྱིས་སྤྲས་པའི་མདུན་དུ་གཙོ་མོའི་བཤོས་བུ་དང༌། ཕྱོགས་བཞིར་འཁོར་གྱི་བཤོས་བུ་བཞི། མཇུག་མའི་ཐད་དུ་ཚེ་རིང་མཆེད་ལྔའི་གཏོར་མ་བཤོས་བུ་རྩེ་ལྔ་པ་གཅིག་བཞག །གཞན་ཡང་ཟས་སྣ་འབྲུ་སྣ་ཚོགས་པར་བྲན་ལ། གཞི་མ་དཀར་པོའི་སྟེང་དུ་ནས་ཀྱི་གཡུ་དྲུང་བྲིས་པའི་སྟེང་ཁ་ཤར་དུ་བསྟན་ལ་བཞག །མདུན་དུ་མཆོད་པ་སྣ་ཚོགས་པ་བཤམས། ཨ་ཕྱིའི་མཆོད་གཏོར་ལོགས་སུ་བཤམས། མདའ་དར་ཁ་དོག་ལྔ་ལྡན་མེ་ལོང་གིས་སྤྲས་པ་དང་བ་དན་སོགས་བཤམས། བསང་དང་ཕྱེ་མར་སོགས་སླར་ཉེར་བརྡོག་བྱས་ལ། སྒྲུབ་པ་པོ་ཁ་ཤར་དུ་ཕྱོགས་པས་ཕྲིན་ལས་མྱུར་མགྱོགས་དང་ལྷུབ་གསོལ་སྔོན་དུ་བཏང་ལ། གླང་པོ་ཆེ་བསངས་སྦྱངས། སྟོང་པའི་ངང་ལས་ཨོཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་མཆོད་རྫས་རྣམས་རང་རང་གི་མིང་ཡིག་དང་པོ་ཐིག་ལེས་བརྒྱན་པ་ཞུ་བ་ལས་བྱུང་བའི་གླང་པོ་ཆེའི་གཟུགས་གངས་རི་ལྟར་བརྗིད་ལྡན་ལྷུན་ཆགས་པ། རིན་པོ་ཆེའི་སྒ་སྲབ་ཀྱིས་སྤྲས་པའི་སྟེང་དུ་དགོས་འདོད་འབྱུང་བའི་ནོར་བུ་དང་ཉི་ཟླས་བརྒྱན་པ། སྤྱི་བོར་རང་རྟགས་ཀྱི་ནོར་བུ་དང་བཅས་པ། འདོད་དགུའི་དགྱེས་པ་ཐམས་ཅད་བསྐྱེད་ནུས་པ། གཞན་ཡང་རིན་པོ་ཆེ་དང༌། དམར་ལྗང་རྩེ་ལྕེ་ལྔ་བསྐྱོད་པའི་རྒོད་ཆེན་གྱི་སྒྲོ་དང་བཅས་པའི་མདའ་དར། དངུལ་དཀར་གྱི་མེ་ལོང༌།

མཆོད་པའི་བྱེ་བྲག་དཀོར་ནོར་བསམ་གྱིས་མི་ཁྱབ་པ་ནི། ནམ་མཁའི་ཁམས་ཀུན་ཏུ་གང་བ་དང༌། ལྷ་དང་མིའི་ཞལ་ཟས་ཕུན་སུམ་ཚོགས་པ། བསྟན་སྲུང་ཆོས་ཀྱི་སྒྲོལ་མ་འཁོར་བཅས་དགྱེས་པ་བསྐྱེད་ནུས་པའི་ཆོས་བསམ་གྱིས་མི་ཁྱབ་པར་གྱུར། ཨོཾ་སརྦ་བིད་པཱུ་ར་པཱུ་ར་སུ་ར་སུ་ར་ཨཱ་བརྟ་ཡ་ཨཱ་བརྟ་ཡ་ཧོཿ ཞེས་བྱིན་གྱིས་བརླབས་ལ། རོལ་མོ་དང་བཅས་པས་འདི་སྐད་དོ། །ཧཱུྂ་༌། ནམ་མཁའ་མཐིང་བཟང་གཡུ་འོད་འབར་བའི་ཀློང༌། །མུ་མེན་མཐིང་གི་གཡུ་བྲག་གཏེར་སྒྲོམ་ནས། །ཆེ་ཞེས་ཆེན་མོ་ཨ་ཕྱི་སྣ་ནམ་བཟའ། །དགྲ་བགེགས་གདུག་པ་འདུལ་ཕྱིར་གཤེགས་སུ་གསོལ། །དབྱིངས་ཕྱུག་དཔལ་ལྡན་ལྷ་མོ་ཆོས་ཀྱི་སྒྲོན། །སྐུ་མདོག་དཀར་དམར་ཞལ་གཅིག་ཕྱག་གཉིས་མ༑ ༑བདུད་བཞིའི་གདན་ལ་ཞབས་གཉིས་མཉམ་པར་བཞེངས། །དར་དཀར་ན་བཟའ་བདུད་རིགས་ཟིལ་གྱིས་གནོན། །ཞི་བའི་མཛུམ་མདངས་རིན་ཆེན་རྒྱན་གྱིས་སྤྲས། །སྲིད་པ་གསུམ་གསལ་དངུལ་དཀར་མེ་ལོང་གཡས། །དགོས་འདོད་འབྱུང་བའི་ནོར་བུ་གཡོན་ན་འཛིན། །མཐུ་སྟོབས་ཐོགས་མེད་ཨ་ཕྱི་ཆོས་ཀྱི་སྒྲོན། །ཨོ་རྒྱན་གནས་དང་དམ་ཚིག་གཞལ་ཡས་ནས། །རིན་ཆེན་མཛེས་པའི་གནས་མཆོག་དམ་པ་འདིར། །སྤྱན་འདྲེན་མཆོད་ཕྱིར་གནས་འདིར་གཤེགས་སུ་གསོལ། །དཔལ་ལྡན་ལྷ་མོ་གཙུག་ན་ནོར་བུ་ནི། །སྐུ་མདོག་དཀར་སེར་ཌཱ་རུ་ཐོད་པ་བསྣམས། །ཞབས་གཉིས་མཉམ་བཞེངས་དར་དང་རིན་ཆེན་བརྒྱན། །ཨོ་རྒྱན་ཡུལ་ནས་སྤྱན་འདྲེན་གཤེགས་སུ་གསོལ། །དཔལ་ལྡན་ལྷ་མོ་པདྨ་རཱ་གའི་མདོག །ཞལ་གཅིག་ཕྱག་གཉིས་གྲི་གུག་ལྕགས་ཀྱུ་འཛིན། །དབང་གི་ངང་ཚུལ་པདྨའི་གདན་ལ་བཞུགས། །གནས་འདིར་མཆོད་ཕྱིར་སྤྱན་འདྲེན་གཤེགས་སུ་གསོལ། །དཔལ་ལྡན་ལྷ་མོ་ཡིད་བཞིན་ནོར་བུ་ནི། །སྐུ་མདོག་དཀར་དམར་ནེའུ་རྐྱལ་ནོར་བུ་འཛིན། །དར་དཀར་གྱིས་བརྒྱན་པདྨའི་གདན་ལ་བཞུགས། །དམ་ཚིག་གནས་ནས་སྤྱན་འདྲེན་གཤེགས་སུ་གསོལ། །ཤ་ཟ་ལས་ཀྱི་མཁའ་འགྲོ་ཆེན་མོ་ནི། །མཐིང་ནག་གཡས་གཡོན་རལ་གྲི་ཐོད་ཁྲག་འཛིན། །དུར་ཁྲོད་ཆས་བརྒྱན་ཞབས་གཉིས་པུས་བཙུགས་བཞུགས། །དགྲ་བགེགས་ཚར་གཅོད་གནས་འདིར་སྤྱན་འདྲེན་གཤེགས༑ ༑གངས་དཀར་ཤེལ་གྱི་གཞལ་ཡས་དམ་པ་ནས། །བཀྲ་ཤིས་ཚེ་ཡི་དབང་ཕྱུག་ཐུགས་དམ་ཅན། །མཐིང་གི་ཞལ་བཟང་མི་གཡོ་བློ་བཟང་མ། །ཅོད་པན་མགྲིན་བཟང་གཏད་དཀར་འགྲོ་བཟང་མ། །འཁོར་བཅས་ཐུགས་དམ་དབང་གིས་འདིར་གཤེགས་ཤིག

།རང་རང་མཐུན་པའི་གདན་ལ་དགྱེས་པར་བཞུགས། །ཧྲཱིཿ དབྱིངས་ཕྱུག་ལྷ་མོ་འཁོར་དང་བཅས་པ་ལ། །མཐུན་པའི་རྟེན་མཆོད་དམ་པ་འབུལ་བ་ནི། །བསོད་ནམས་སྟོབས་བསྐྱེད་གླང་པོ་དམ་པའི་མཆོག །ཟ་འོག་དར་གདན་གསེར་གྱི་སྒ་སྟེང་དུ། །དགོས་འདོད་འབྱུང་བའི་ནོར་བུ་རྒྱན་དང་ལྡན༑ ༑ཆོས་ཀུན་མ་འདྲེས་སྣང་བའི་བཞིན་བཞེས་པ། །དངུལ་དཀར་མེ་ལོང་སྲིད་གསུམ་གསལ་བ་དང༌། །མ་རིག་ལས་སྐྱེས་ཉེས་གསུམ་འཇོམས་པ་ཡི། །གཉེན་པོ་རང་རིག་ཡེ་ཤེས་བཟང་པོ་དྲུག །ཁ་དོག་ལྔ་ལྡན་དར་གྱི་ཅོད་པན་འཕན། །རྒོད་ཆེན་སྒྲོ་ལྡན་འབིགས་བྱེད་མཚོན་ལ་སྒྲོན། །མ་རིག་རྐྱེན་བསང་དུད་འཐུལ་སྤྲིན་ལྟར་འཐིབས། །གསེར་གཡུ་རྟ་ཁྲབ་མཐུན་པའི་རྫས་དང་བཅས། །ལྷ་མིའི་ཞལ་ཟས་ལོངས་སྤྱོད་དུ་མར་བཅས། །དབྱིངས་ཕྱུག་ཆོས་ཀྱི་སྒྲོལ་མ་འཁོར་བཅས་ལ། །དགྱེས་པ་བསྐྱེད་ཕྱིར་ཕྱི་ནང་གསང་བ་ཡི། །རྟེན་དུ་འབུལ་གྱིས་བཞེས་ནས་རྟག་བཞུགས་ཏེ། །བདག་ཅག་དཔོན་སློབ་འཁོར་དང་བཅས་པ་ཡི། །བསམ་པའི་དོན་ཀུན་མྱུར་དུ་འགྲུབ་པར་མཛོད། །ཧྲཱིཿ རྡོ་རྗེ་མཁའ་འགྲོ་གསང་བའི་ཡང་སྤྲུལ་མ། །ཨོ་རྒྱན་གནས་བྱོན་ཨ་ཕྱི་ཆོས་ཀྱི་སྒྲོན། །ཞི་བའི་འཛུམ་ལྡན་རིན་ཆེན་རྒྱན་གྱིས་མཛེས། །ཡེ་ཤེས་མཁའ་འགྲོའི་ཚོགས་བཅས་ཐུགས་དམ་བསྐང༌། །ཡོན་ཆབ་མེ་ཏོག་བདུག་སྤོས་སྣ་ཚོགས་དང༌། །ཕྱི་ནང་གསང་བའི་མཆོད་པ་དཔག་མེད་དང༌། །གཏོར་མ་འབྲུ་བཅུད་སྣ་ལྔས་བརྒྱན། །མདའ་དར་སྟག་རས་མེ་ལོང་གསེར་གཡུས་བརྒྱན། །ལེགས་པར་བཙུགས་ནས་གསེར་སྐྱེམས་བདུད་རྩིས་བྲན། །འདོད་ཡོན་ལོངས་སྤྱོད་ཕུན་སུམ་ཚོགས་པ་དང༌། །རྟ་སྔོན་རིན་ཆེན་སྒ་སྲབ་བརྒྱན་པ་དང༌། །དཀོར་མཛོད་ནོར་དང་སྟོབས་ཆེན་གླང་པོ་ཆེ། །དགོས་འདོད་ཀུན་འབྱུང་ནོར་བུས་བརྒྱན་པ་ཡི། །དབྱིངས་ཕྱུག་ཆོས་ཀྱི་སྒྲོལ་མའི་ཐུགས་དམ་བསྐང༌། །དམ་ཚིག་མཁའ་འགྲོའི་ཐུགས་དམ་བསྐང༌། །ཚེ་ཡི་དབང་ཕྱུག་ཐུགས་དམ་བསྐང༌༑ ༑མཐིང་གི་ཞལ་བཟང་ཐུགས་དམ་བསྐང༌། །མི་གཡོ་བློ་བཟང་ཐུགས་དམ་བསྐང༌། །ཅོད་པན་མགྲིན་བཟང་ཐུགས་དམ་བསྐང༌། །གཏད་དཀར་འགྲོ་བཟང་ཐུགས་དམ་བསྐང༌། །

ཁྱོད་རྣམས་ཐུགས་དམ་བསྐངས་གྱུར་ནས། །སྐོང་གྱུར་དབང་དང་དངོས་གྲུབ་སྩོལ། །བདག་ཅག་དཔོན་སློབ་འཁོར་བཅས་ལ། །མཆོག་དང་ཐུན་མོང་དངོས་གྲུབ་སྩོལ། །རིན་ཆེན་ཚེ་དང་རྨ་གཡང་ཟས། །མི་བཟད་ནོར་དང་རྐང་བཞི་པྲ། །དངོས་གྲུབ་རྣམ་ལྔ་སྩལ་དུ་གསོལ། །མཁའ་འགྲོའི་ལོངས་སྤྱོད་བདག་ལ་སྩོལ། །མཁའ་འགྲོ་འཁོར་དང་བཅས་རྣམས་ཀྱི། །བཀའ་ཡི་འཁོར་དུ་གཏོགས་པ་ཡི། །མ་སྲིང་རྒྱལ་མོའི་ཐུགས་དམ་བསྐང༌། །བཙན་གྱི་རྒྱལ་མོའི་ཐུགས་དམ་བསྐང༌། །བདུད་ཀྱི་རྒྱལ་མོའི་ཐུགས་དམ་བསྐང༌། །གཤིན་རྗེ་རྒྱལ་མོའི་ཐུགས་དམ་བསྐང༌༑ ༑སྨན་གྱི་རྒྱལ་མོའི་ཐུགས་དམ་བསྐང༌། །འབྲོག་སྲིན་རྒྱལ་མོའི་ཐུགས་དམ་བསྐང༌། །ཀླུ་ཡི་རྒྱལ་མོའི་ཐུགས་དམ་བསྐང༌། །རི་ཡི་རྒྱལ་མོའི་ཐུགས་དམ་བསྐང༌། །ཤ་ཟ་མཁའ་འགྲོའི་ཐུགས་དམ་བསྐང༌། །མ་སངས་རྒྱལ་མོའི་ཐུགས་དམ་བསྐང༌། །ཁམས་གྱི་རྒྱལ་མོའི་ཐུགས་དམ་བསྐང༌། །བཀའ་སྲུང་བརྟན་མའི་ཐུགས་དམ་བསྐང༌། །ཁྱེད་རྣམས་ཐུགས་དམ་བསྐངས་གྱུར་ནས། །རྣལ་འབྱོར་བདག་ཅག་འཁོར་བཅས་ཀྱི། །སྒྲུབ་པའི་བར་གཅོད་སེལ་བ་དང༌། །དངོས་གྲུབ་རྣམ་གཉིས་སྟེར་བ་དང༌། །ཕྱི་ཡི་སྣང་བ་དབང་དུ་བསྡུས། །ཕྲིན་ལས་སྟོབས་ཀྱིས་བསྟན་པ་སྤེལ། །ཚེ་རིང་དཔལ་བསྐྱེད་འཁོར་རྣམས་སྲུངས། །བདག་ལ་སྡང་བའི་དགྲ་བགེགས་སྒྲོལ། །ལེགས་ཉེས་བདེན་རྫུན་ཞལ་ལྕེ་ཆོད། །བཅོལ་བའི་ཕྲིན་ལས་འགྲུབ་པར་མཛོད། །ཅེས་བརྗོད། དེ་ནས་བསང་ལ་ཕྱེ་མར་བདུད་རྩི་བྲན་ལ། ཀྱཻ་༌། དེ་རིང་གནམ་ལོ་རྒྱལ་པོ་ཡི། །དུས་ཚོད་བཟང་ཤིང་གཟའ་སྐར་དགེ། །སངས་རྒྱས་བྱིན་ཆེ་དགྲ་བཅོམ་རྣམས། །ཟག་པ་ཟད་པའི་སྨོན་ལམ་ཅན། །དེ་ཚེ་བདག་གི་དོན་ཡང་གྲུབ། །དེ་རིང་ལྷ་ལ་བསང་མཆོད་འབུལ། །འདྲེ་དང་གདོན་རྣམས་རང་གནས་དེངས། །དབྱིངས་ཕྱུག་ལྷ་མོ་འཁོར་བཅས་ལ། །ས་སྲུང་གླང་ཆེན་དམ་པའི་མཆོག །དཀོར་ནོར་དཔག་མེད་རྟེན་དུ་འབུལ། །བཟང་ངན་ཤེས་པའི་གྲངས་མཁན་མཛོད། །ཀྱཻ།

ཉོན་མོངས་སེལ་བའི་སྨན་མཆོག་སྣ་ཚོགས་དང༌། །དར་ཟབ་རིན་ཆེན་སྤོས་དང་ཨ་ཀ་རུ། །ཙནྡན་དཀར་དམར་དྲི་བཟང་དུ་རུ་ཀ །ཤུག་པ་ད་ལི་སྟག་པ་ལ་སོགས་ཏེ། །ཤིང་སྣ་བདུད་རྩིའི་ཚོགས་བཅས་ཐམས་ཅད་ཀྱི། །དུད་འཐུལ་སྤྲིན་ལྟར་འཁྲིགས་པའི་བསང་མཆོད་འདིས། །སྐྱབས་གནས་བླ་མེད་དཀོན་མཆོག་རྣམ་གསུམ་བསངས། །ཡི་དམ་རྒྱལ་བ་ཞི་ཁྲོའི་ལྷ་ཚོགས་བསངས། །བཀའ་སྲུང་ལྷ་དང་དྲང་སྲོང་རྒྱུད་བཅས་བསངས། །དབྱིངས་ཕྱུག་ཡེ་ཤེས་མཁའ་འགྲོའི་ཚོགས་བཅས་བསངས། །བདག་ཅག་དཔོན་སློབ་འཁོར་དང་བཅས་པ་ཡི། །འགོ་བའི་ལྷ་དང་རྒྱུད་སྲུང་ལྷ་ཚོགས་བསངས། །བདག་ལ་གནོད་པའི་ཕྱོགས་ཀུན་སྦྱང་ཕྱིར་བསངས། །གསོན་གཤིན་གྲིབ་དང་གདོན་ནད་མཚོན་ནད་བསངས། །ཡི་དང་འབྲུམ་གག་ཚད་གཟེར་ཞི་ཕྱིར་བསངས། །དམུ་གབ་མི་ཤེས་མགོ་འཁོར་མྱ་ངན་བསངས། །མདོར་ན་མི་མཐུན་འགལ་རྐྱེན་ཐམས་ཅད་བསངས། །དེ་ལྟར་བསང་ཁྲུས་ཆོ་གའི་རིམ་པ་ཡིས། །བར་ཆད་མི་མཐུན་ཕྱོགས་ཀུན་ཞི་གྱུར་ནས། །བསམ་དོན་ཆོས་བཞིན་འགྲུབ་པའི་རྒྱུར་གྱུར་ཅིག །ཅེས་བརྗོད། གླང་པོ་ལ་ཆས་བྲན་ལ། ཧྲཱིཿ དེ་རིང་དགྲ་ལྷའི་དབུ་འཕང་བསྟོད། །ཆོས་ཀྱི་སྒྲོལ་མའི་དབུ་འཕང་བསྟོད། །ས་སྲུང་རབ་བརྟན་གླང་པོའི་མཆོག །དྷརྨ་ཏཱ་ར་དཔང་བསྟོད་དོ། །སྲུང་མ་མི་དང་མ་འབྲལ་ཞིག །དེ་ལ་དར་གདན་གསེར་སྒ་བསྟད། །དྷརྨ་ཏཱ་ར་དཔང་བསྟོད་དོ། །སྟེང་དུ་ཡིད་བཞིན་ནོར་བུ་བཀལ། །དྷརྨ་ཏཱ་ར་དཔང་བསྟོད་དོ༑ ༑སྲུང་མ་མི་དང་མ་འབྲལ་ཞིག །གཡུ་མདོག་བཻཌཱུརྻ་ལྟ་བུ། །དྷརྨ་ཏཱ་ར་དཔང་བསྟོད་དོ། །སྲུང་མ་མི་དང་མ་འབྲལ་ཞིག །གླང་སྣ་དགའ་བ་འཁྱིལ་བའི་དབྱིབས། །དྷརྨ་ཏཱ་ར་དཔང་བསྟོད་དོ། །སྲུང་མ་མི་དང་མ་འབྲལ་ཞིག །སྤྱི་གཙུག་ནོར་བུ་འབར་བས་བརྒྱན། །དྷརྨ་ཏཱ་ར་དཔང་བསྟོད་དོ། །སྲུང་མ་མི་དང་མ་འབྲལ་ཞིག །མཇུག་མ་བར་སྣང་ཁམས་སུ་བསྐྱོད། །དྷརྨ་ཏཱ་ར་དཔང་བསྟོད་དོ། །སྲུང་མ་མི་དང་མ་འབྲལ་ཞིག

།དར་སྨན་འབྲུ་དང་གསེར་སྐྱེམས་བྲན། །དྷརྨ་ཏཱ་ར་དཔང་བསྟོད་དོ། །སྲུང་མ་མི་དང་མ་འབྲལ་ཞིག ༑མདའ་དར་ལྔ་ལྡན་འཕུར་ཞིང་བསྐྱོད། །དྷརྨ་ཏཱ་ར་དཔང་བསྟོད་དོ། །སྲུང་མ་མི་དང་མ་འབྲལ་ཞིག །གསལ་དྭངས་དངུལ་དཀར་མེ་ལོང་མཆོག །དྷརྨ་ཏཱ་ར་དཔང་བསྟོད་དོ། །སྲུང་མ་མི་དང་མ་འབྲལ་ཞིག །དྲི་ཞིམ་བསང་དུད་བར་སྣང་བསྙེགས། །དྷརྨ་ཏཱ་ར་དཔང་བསྟོད་དོ། །སྲུང་མ་མི་དང་མ་འབྲལ་ཞིག །མེ་ཏོག་ལ་སོགས་མཆོད་པའི་ཚོགས། །དྷརྨ་ཏཱ་ར་དཔང་བསྟོད་དོ། །སྲུང་མ་མི་དང་མ་འབྲལ་ཞིག །ཕྱེ་མར་བཟའ་བཏུང་ལོངས་སྤྱོད་ཚོགས། །དྷརྨ་ཏཱ་ར་དཔང་བསྟོད་དོ། །སྲུང་མ་མི་དང་མ་འབྲལ་ཞིག །ཅེས་བརྗོད་དོ། །གླང་ཆེན་གཏོར་མ་བསངས་སྦྱངས། སྟོང་པའི་ངང་ལས་ཨོཾ་ལས་རིན་པོ་ཆེའི་སྣོད་ཀྱི་ནང་དུ་གླང་པོའི་མཆོག་ས་སྲུང་ཆེན་པོ་ནོར་བུ་དམ་པའི་རྒྱན་དང་ལྡན་ཞིང་ལྷ་མིའི་ལོངས་སྤྱོད་དུ་མའི་ཚོགས་བསམ་གྱིས་མི་ཁྱབ་པས་བརྒྱན་པ་འདི་བསྔོ་ཞིང་འབུལ་བའི་གནས་སུ་གྱུར་པ་ནི། ཨ་ཕྱི་ཆོས་ཀྱི་སྒྲོལ་མ་མཆེད་ལྔ། ཚེ་རིང་མ་འཁོར་བརྟན་མའི་ཚོགས་དང་བཅས་པ་རྣམས་ལ་འབུལ་ལོ། །བཞེས་ནས་བདག་ཅག་ལ་དགེ་བ་དང༌། མི་དགེ་བ་དང་བཟང་བ་དང་ངན་པའི་འབྲས་བུ་གཟོད་གང་བྱུང་བ་རྣམས་ད་ལྟ་ཉིད་དུ་བསྟན་དུ་གསོལ། སྔར་གྱི་དམ་ཚིག་གཉན་པོ་དྲན་ཞིང་དགོངས་པར་མཛོད་ལ་མཚན་མ་བསྟན་པ་རྣམས་མི་ཤེས་ཤིང༌། མི་མཐོང༌། མི་གོ་བར་མི་འགྱུར་བར་གསལ་དྭངས་རྙོག་པ་དང་བྲལ་བའི་རང་མདངས་ད་ལྟ་སྨྲ་ཤེས་ཤིང་དོན་མྱུར་དུ་གོ་བར་མཛད་དུ་གསོལ། ཞེས་རང་རང་གི་དོན་སོགས་སྨོད་གང་དགོས་འདིར་སྨོད་ལ་བདེན་པ་བརྡར་ཞིང༌། དོན་དྲག་ཏུ་བསམ་ལ་སྲུང་མ་ལ་གསོལ་བ་བཏབ་བོ། །དོན། སྲོག །མགྲོན། དགྲ་སྲོག །ཚོང་སོགས་གྱི་ཆ་བཟང་ངན་སྨོད་དགོས་གང་ཡོད་འདིར་ལེགས་པར་སྨོད་དོ། །དེ་ནས་གླང་པོ་བཏེགས་ལ་ཆུ་ཆང་བྲན་ཏེ། ཧྲཱིཿ རང་བཞིན་ཆོས་དབྱིངས་ཁྱབ་གདལ་ཆེན་པོའི་ཀློང༌། །སྣ་ཚོགས་རང་མདངས་འགག་མེད་ཤར་བའི་དཔལ། །ཆོས་ཀྱི་སྒྲོལ་མའི་ལྷ་ཚོགས་འཁོར་བཅས་ལ། །སྟོབས་བཟང་གླང་པོ་ཁྱུ་མཆོག་དཀོར་ནོར་རྟེན། །གསེར་གཡུ་འབྲུ་སྨན་དར་ཟབ་རྒྱན་དང་བཅས། །དགོས་དགུའི་ལོངས་སྤྱོད་ཚོགས་དང་བཅས་ཏེ་འབུལ། །བདག་གི་བསམ་དོན་འབད་མེད་འགྲུབ་པ་དང༌། །བདག་ལ་དགེ་དང་མི་དགེ་ཅི་བྱུང་ཡང༌། །ནད་མཚོན་དུག་རིམས་གནོད་པ་བསྲུང་བ་དང༌། །བཟང་ངན་གསལ་བའི་པྲ་རྟགས་དུས་འདིར་སྟོན། །བདག་ལ་སྲུང་མ་ཁྱེད་ནི་ཐུགས་དགྱེས་ལ།

ལུས་གྲིབ་ཇི་བཞིན་རྟག་ཏུ་འགྲོགས་པ་དང༌། །བདག་གི་ཚེ་དང་ལོངས་སྤྱོད་བསམ་པའི་ཚོགས། །དབྱར་དུས་མཚོ་ལྟར་ཆེས་ཆེར་རྒྱས་པ་དང༌། །བསྟན་ལ་སྡང་བའི་ཚོགས་རྣམས་ཐལ་བར་རློགས། །སྔོན་ཚེ་རིགས་ལྔ་མཁའ་འགྲོ་ནས་བཟུང་སྟེ། །པདྨ་འབྱུང་གནས་རིགས་སྲས་མཆེད་བཞི་དང༌། །སྐྱོབ་པ་འཇིག་རྟེན་གསུམ་གྱི་མགོན་པོ་ནས། །དེང་ནས་བཞུགས་པའི་མཉམ་མེད་བླ་མའི་བར། །རྡོ་རྗེའི་ཚིག་གིས་སྒྲོལ་བའི་དམ་ཚིག་ཚོགས། །མ་གཡེལ་མ་ཁྱོད་ཐུགས་དམ་དྲན་མཛོད་ལ། །བདག་ཅག་སློབ་དཔོན་འཁོར་དང་བཅས་པ་རྣམས། །གཅེས་པའི་བུ་ལ་གཡེལ་མེད་བསྐྱང་དུ་གསོལ། །མ་བུའི་དམ་ཚིག་བཞིན་དུ་དྲན་མཛོད་ལ། །བཅོལ་བའི་ཕྲིན་ལས་མྱུར་དུ་འགྲུབ་པར་མཛོད༑ ༑དེ་ནས་གླང་པོ་ཆེ་དེ་ས་གཙང་སར་ཕུལ་ཏེ་བྱ་རོག་སོགས་ལ་ཟར་བཅུག་པས་བཟང་ངན་ནི། སྟེང་གི་ནོར་བུ་ཟོས་ན་སྲོག་འཚོ་དགྲ་མི་ཡོང༌། གྲོགས་དང་ཚོང་ལེགས། དོན་འགྲུབ་ཤིན་ཏུ་བཟང་ཡང་ཁུག་པར་དཀའ་ལྷའི་ཆད་པ་ཡོད། སྤྱི་གཙུག་གི་ནོར་བུ་ཟོས་ན་ཚེ་སྲོག་འཚོ་དགྲ་མི་འོང༌། ཚོང་ལེགས། དོན་འགྲུབ་ཀུན་ལ་བཟང༌། མིག་གཡས་ཟོས་ན་སྲོག་འཚོ། གྲོགས་མི་འོང༌། གཞན་བཟང༌། མིག་གཡོན་ཟོས་ན་དོན་མི་འགྲུབ། སྲོག་འཚོ། སྣ་ཞགས་ཟོས་ན་སྲོག་འཚོ། དམག་ཇག་ལས་ལ་འགྲོ་ན་ཤིན་ཏུ་བཟང༌། མཆུ་ཡ་མཆུ་ཟོས་ན་དོན་མི་འགྲུབ། གཞན་འབྲིང༌། ལྕེ་ཟོས་ན་ཁ་མཆུ་འོང༌། གཞན་འབྲིང༌། མ་མཆུ་ཟོས་ན་མི་ཁ་འོང༌། གཞན་བཟང༌། ལག་པ་གཡས་ཟོས་ན་ལམ་དུ་འཇུག་ན་ཤིན་ཏུ་བཟང༌། གཞན་ངན། ལག་པ་གཡོན་ཟོས་ན་ལམ་དུ་རྐུན་མ་འོང༌། གཞན་འབྲིང༌། སོག་པ་གཡས་ཟོས་ན་སྲོག་འཚོ། གཞན་ངན། སོག་པ་གཡོན་ཟོས་ན་ཚོང་ལེགས། གཞན་འབྲིང༌། ཚང་ར་གཡས་ཟོས་ན་དགྲ་མི་འོང༌། གྲོགས་འོང༌། གཞན་འབྲིང་སྟོད། ཚང་ར་གཡོན་ཟོས་ན་ཇག་རྐུན་ལ་འགྲོ་ན་བཟང༌། གཞན་ངན། མཇུག་མ་ཟོས་ན་ཤིན་ཏུ་ངན་ཏེ་ཟློག་པས་ལོག་ཐུབ་ཅིང་གཞན་ངན། རྐུབ་ཟོས་ན་ཤིན་ཏུ་ལོག །དེ་སྲོག་མི་འཚོ།

དགྲ་འོང་གྲོགས་མི་འོང༌། ཚོང་ཉེས་དོན་མི་འགྲུབ་ཐན་དང་ལྟས་ངན་ཐམས་ཅད་འོང༌། ཟློག་པས་ཀྱང་མི་ལོག་པ་ཡིན་ནོ། །གཞན་ཡང་གྲོགས་ཕྱྭ་ལ་མིག་གཡས་བཟང༌། གཞན་རྣམས་འབྲིང༌། རྐུབ་དང་མཇུག་མ་ཤིན་ཏུ་ངན། དགྲ་ཕྱྭ་ལ་སྣ་ཞགས་བཟང༌། གཞན་རྣམས་འབྲིང༌། གྲུུ་མོ་ངན། གྲོགས་ཕྱྭ་ལ་ཚང་ར་གཡས་བཟང༌། གཞན་རྣམས་འབྲིང༌། མིག་གཉིས་ངན། ཚོང་ཕྱྭ་ལ་སྤྱི་བོའི་ནོར་བུ་དང་སོག་པ་གཡོན་བཟང༌། རྐང་ལག་དང་སོག་པ་གཡས་འབྲིང༌། གཞན་ངན། དོན་ཕྱྭ་ལ་རྒལ་སྟེང་དང་སྤྱི་བོའི་ནོར་བུ་བཟང༌། ཁ་སྣ་མིག་རྣ་བ་རྣམས་འབྲིང༌། གཞན་ངན། མགྲོན་ཕྱྭ་ལ་ལག་པ་གཉིས་བཟང༌། གཞན་རྣམས་འབྲིང༌། ཚང་ར་གཡས་གཡོན་ངན། ལམ་ཕྱྭ་གཡང་རྐང་པ་གཉིས་དང༌། སྣ་ཞགས་བཟང༌། གཞན་རྣམས་འབྲིང༌། གྲུ་མོ་དང་ནོར་བུ་གཉིས་ངན། སྲིད་ཕྱྭལ་རྐུབ་དང་མཚན་མ་བཟང༌། གཞན་འབྲིང༌། ན་ངན། གཞན་ཡང་ལུས་པོའི་སྟོད་སྨད་དང་བསྟུན་པའི་གོང་གི་རིགས་འགྲེས་ཏེ་དོན་འབྲས་དང་བསྟུན་པའི་རིག་པས་ལེགས་པར་དཔྱད་ལ་ཁ་དམར་བ་དགོས། བྱ་རོག་རྟེན་ཟར་མི་འོང་ན་རྣལ་འབྱོར་པར་འཚེ་བ་སོགས་ཤིན་ཏུ་ངན། ཞད་ནས་བྲོས་ན་བསྐང་བཤགས་བྱ་གཙང་སྦྲ་ལ་འབད། གླང་པོ་མི་ཟ་བ་སྔོན་ལ་གཏོར་མ་ཟ་ན། ད་དུང་བསྐྱར་ནས་གཏོང༌། འདི་རྣམས་ཐམས་ཅད་སྔོན་ལ་ཐོག་མར་མཆུ་གང་དུ་རྒྱབ་ཁོ་ན་བརྟག་པ་ཡིན། གྲིབ་དང་མི་གཙང་བ་ཀུན་ལ་འཛེམ་གཙང་སྦྲ་ཆེར་བྱས་ལ་ཞིབ་ཏུ་ལག་ལེན་མ་ནོར་ན། དོན་བཟང་ངན་སོགས་འཁྲུལ་མེད་འབྱུང་གི་སྲུང་མ་འདིས་བསླུ་བར་མི་འགྱུར་རོ། །ཞིབ་པ་མཐོང་བ་བརྒྱུད་པ་ལས་ཤེས་ཤིང་ལག་ལེན་སོགས་བླ་མའི་ཞལ་ལས་ཤེས་སོ། །ཞེས་གླང་པོའི་ཆོ་ག་བཟང་ངན་བརྟག་པའི་ཐབས་འདིའང༌། སྐྱོབ་པས་མཛད་པ་དང༌། དཔེ་ཀ་དབང་རྒྱལ་དང༌། ཉེར་བརྒྱད་པས་མཛད་པ་རྣམས་ཅུང་ཟད་གོ་དཀའ་ཞིང་འཐོར་བ་ཞིག་འདུག་པར་བརྟེན། ཕྱི་རབས་པ་འགའ་ཞིག་གི་དོན་དུ་ཤཱཀྱའི་དགེ་སློང་དྷརྨ་ཀཱིརྟིས་རབ་སྒང་བཞག་ར་ལྷ་རྩེའི་གངས་འདབས་སུ་སྦྱར་བའོ།།

།།མངྒ་ལཾ།། །།