༄༅། །བཤད་པའི་རྒྱུད་ཁྲི་དྲུག་སྟོང་པའི་དགོངས་པ་རྡོ་རྗེ་འཇིགས་བྱེད་དཔའ་བོ་གཅིག་པའི་ལས་བྱང་བདུད་བཞིའི་གཡུལ་ལས་རྣམ་པར་རྒྱལ་བའི་དབང་གི་ཆུ་བོ་དངོས་གྲུབ་ཀྱི་དགའ་སྟོན་ཞེས་བྱ་བ་བཞུགས་སོ།། 

བཤད་པའི་རྒྱུད་ཁྲི་དྲུག་སྟོང་པའི་དགོངས་པ་རྡོ་རྗེ་འཇིགས་བྱེད་དཔའ་བོ་གཅིག་པའི་ལས་བྱང་བདུད་བཞིའི་གཡུལ་ལས་རྣམ་པར་རྒྱལ་བའི་དབང་གི་ཆུ་བོ་དངོས་གྲུབ་ཀྱི་དགའ་སྟོན་ཞེས་བྱ་བ། བླ་མ་དང་འཇམ་མགོན་དཔའ་བོ་ཆེན་པོ་ལ་ཕྱག་འཚལ་ལོ། །རྣམ་དག་གཟོད་ནས་ཕུང་ཁམས་གདན་གསུམ་ལྷ། །གློ་བུར་ཉེས་བརྒྱའི་དྲི་མས་སྦགས་པ་དག །རྣམ་དག་དབང་གི་ཆུ་བོ་འདི་བབ་པས། །བཀྲུས་ནས་བཟོད་མིན་ལྷན་སྐྱེས་གསལ་དེར་འདུད། །རྡོ་རྗེ་སློབ་དཔོན་མཚན་ཉིད་དང་ལྡན་པས་འདི་ཡི་བསྙེན་སྒྲུབ་ལེགས་པར་ཐེམས་ནས། སློབ་མ་མཚན་ལྡན་སྨིན་པར་བྱ་བ་ནི། གནས་དུས་ལ་སོགས་རྒྱུད་ནས་གསུངས་པ་ལས་བྱང་དུ་བཤད་པ་ལྟ་བུའི་དུས་ལ་བབ་པའི་ཚེ་ལག་ཏུ་བླང་བ་ལ་གསུམ། སྔོན་འགྲོ། དངོས་གཞི། རྗེས་སོ། །དང་པོ་སྔོན་འགྲོ་ལ་གཉིས། འདུ་བྱ་བ་དང༌། རྣལ་འབྱོར་བསྒོམ་པའོ། །དང་པོ་འདུ་བྱ་བ་ནི། དཀྱིལ་འཁོར་སྣ་ཚོགས་རྡོ་རྗེ་ཕྱོགས་མདོག་ཅན་གྱི་ལྟེ་བར་མེ་རིའི་ནང་དུ་རྡོ་ར། དེའི་ནང་དུ་དུར་ཁྲོད་ཀྱི་བཀོད་པའི་ནང་ཐོད་རའི་དབུས་སུ་མུ་ཁྱུད་དང་བཅས་འཁོར་ལོ་སྔོན་པོ་རྩིབས་བརྒྱད་པའི་ལྟེ་བར་རྡོ་རྗེ་རྒྱ་གྲམ་ནག་པོ། དེའི་ལྟེ་བར་རླུང་དཀྱིལ་ཟླ་གམ་ལྗང་གུའི་དབུས་སུ་ཉི་གདན་ལ་ཧཱུྂ་ནག་པོ། རྩིབས་བརྒྱད་ལ་ཧཱུྂ་རེ་རེ་དང༌། དེའི་འོག་གི་རྩིབས་ཀྱི་ས་བོན་ནི་ཤར་ནུབ་ཀྱི་རྩིབས་ཀྱི་མཚན་མའི་རྒྱབ་ཏུ་ཧཱུྂ་རེ་རེ་རྣམས་སོ་སོའི་ལྷའི་ཁ་དོག་ལས་བྱང་ལྟར་བྲི། རྣམ་རྒྱལ་བུམ་པར་པད་ཉི་ཆོས་འབྱུང་གི་ལྟེ་བར་ཧཱུྂ་དང་ལས་ཐམས་ཅད་པར་པད་ཉིའི་ལྟེ་བར་ཧཱུྂ་བྲི། མགུལ་ཆིངས་ཁ་རྒྱན་དང་ལྡན་པའི་ནང་དུ་ལྔ་ཚན་བདུན་གྱི་རྫས་རྒྱུན་འབབ་ཀྱི་ཆུ་ལ་སྦྱར་བས་སུམ་གཉིས་བཀང༌། རྣམ་རྒྱལ་དཀྱིལ་འཁོར་གྱི་མདུན་གཡོན་དང༌། ལས་བུམ་གཡས་སུུ་བཀོད། རྣམ་རྒྱལ་གྱི་སྟེང་དུ་དུང་ཞལ་དྲི་ཆུས་བཀང་བའི་སྟེང་དུ་རྡོ་རྗེ་ལ་མེ་ཏོག་གི་ཕྲེང་བ་བཏགས་པའང་བཀོད།

གཞན་ཡང་དབུ་རྒྱན་རྡོར་དྲིལ་ལ་སོགས་པ་དབང་གི་རྫས་རྣམས་དང༌། སྨན་རཀ་གཏོར་མ་ཆུ་གཉིས་ཉེར་སྤྱོད་དང་བཅས་པ་གཡས་སྐོར་དུ་བཤམས། ཐམས་ཅད་ཀྱང་ཧྲཱིཿཥྚཱིས་བསངས། གཙོ་བོའི་སྔགས་ལན་བདུན་བཟླས་ལ་བཞག་གོ། །གཉིས་པ་རྣལ་འབྱོར་བསྒོམ་པ་ལའང་གསུམ་བདག་མདུན་བུམ་བསྐྱེད་དོ། །དང་པོ་བདག་གི་རྣལ་འབྱོར་ནི། སྐྱབས་སེམས་ནས་རྫོགས་རིམ་བར་ལས་བྱང་ལྟར་བྱ། གཉིས་པ་མདུན་བསྐྱེད་སྒྲུབ་པའང་ལས་བྱང་ལས་བཤད་པ་ལྟར་བསྒྲུབས་རྗེས། བཟླས་པ་བདག་མདུན་ཐུན་མོང་དུ་བྱ་བ་སོགས་ཀྱང་ལས་བྱང་དཀྱུས་ལྟར་བྱ། གསུམ་པ་བུམ་པ་བསྒྲུབ་པ་ནི། ཨོཾ་ཧྲཱིཿཥྚཱིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་བྷྲཱུཾ་ཡིག་ལས། །བྱུང་བའི་རིན་ཆེན་བུམ་པ་ནི། །མཚན་ཉིད་ཡོངས་རྫོགས་ནང་བཅུད་ཀྱིས། །གང་བ་གཉིས་ལས་རྣམ་རྒྱལ་དབུས། །དམར་སེར་བྷྲཱུཾ་ཡིག་ཡོངས་གྱུར་པ། །གནམ་ལྕགས་མཚོན་ཆའི་འཁོར་ལོའི་དབུས༑ ༑ཞེས་པ་ནས། བསྟན་པ་བཤིག་རྣམས་ཐལ་བའི་རྡུལ་དུ་རློགས། །ཞེས་བརྗོད་པའི་བར་ལས་བྱང་གི་མདུན་བསྐྱེད་ལྟར་སྦྱར་ལ། བཟླས་པ་ནི། བདག་ཉིད་རྡོ་རྗེ་འཇིགས་བྱེད་ཀྱི། །ཐུགས་སྲོག་ཧཱུྂ་ལས་འོད་འཕྲོས་པས། །བུམ་ནང་གཙོ་བོའི་ཐུགས་ཀ་རུ། །ཉི་སྟེང་ཧཱུྂ་ལ་སྔགས་བསྐོར་བར། །ཕོག་པ་ཐུགས་དམ་རྒྱུད་བསྐུལ་ཞིང༌། །ས་བོན་སྔགས་དང་སྐུ་ལས་ནི༑ ༑བདུད་རྩི་བབ་པས་ལུས་གང་བསམ། །སྔགས་རྣམས་གང་འགྲུབ་ཅི་འགྲུབ་བཟླའོ། །དེ་རྗེས་ལས་ཐམས་ཅད་པར། པད་ཉིའི་གདན་ལ་ཧཱུྂ་ལས་རྡོ་རྗེ་གཏུམ་པོ་ནག་པོ་ཕྱག་གཉིས། གཡས་རལ་གྲི་དང་གཡོན་སྡིགས་མཛུབ་ཀྱིས་ཞགས་པ་འཛིན་ཅིང་ཞབས་གཡས་བསྐུམ་གྱིས་བཞེངས་པ། དུར་ཁྲོད་ཀྱི་ཆས་བརྒྱད་ཀྱིས་བརྒྱན་པའི་གནས་གསུམ་ཡི་གེ་གསུམ་གྱིས་མཚན་པ་ལས་འོད་འཕྲོས་རང་འདྲའི་ཡེ་ཤེས་པ་ཛཿཧཱུྂ་བཾ་ཧོཿ གཉིས་མེད་དུ་བསྟིམ། མཆོད་ཅིང་བསྟོད། ཨོཾ་ཧྲཱིཿཥྚཱི་བི་ཀྲྀ་ཏཱ་ན་ན་ཧཱུྂ་ཕཊ། ཅེས་དང༌། ཨོཾ་ཡ་མ་བཛྲ་ཙཎྜ་ཧཱུྂ་ཕཊ།

ཅེས་ཅི་འགྲུབ་བཟླའོ། །མཐར་བུམ་པ་གཉིས་ལ་མཆོད་ཅིང་བསྟོད། རྣམ་རྒྱལ་བུམ་པའི་ལྷ་རྣམས་བྱང་ཆུབ་སེམས་སུ་ཞུ་བ་བུམ་པའི་ཆུར་གྱུར། ལས་བུམ་གྱི་ལྷས་འདིར་ཇི་སྲིད་དཀྱིལ་འཁོར་གྱི་བྱ་བ་མ་རྫོགས་ཀྱི་བར་དུ་བགེགས་རྣམས་ཟློག་པར་མཛོད་ཅིག །ཅེས་གསོལ། སྐབས་འདིར་སློབ་མ་ལ་དབང་བསྐུར་བ་ལྟར་བདག་འཇུག་བླང༌། དེའང་སློབ་མའི་བྱ་བ་རང་དང༌། སློབ་དཔོན་གྱི་བྱ་བ་དཀྱིལ་འཁོར་གྱི་གཙོ་བོས་མཛད་པར་བསམ་མོ། །གཉིས་པ་དངོས་གཞི་ལ་བཞི། བུམ་པ། གསང་བ། ཤེས་རབ། ཚིག་དབང་ངོ༌། །དང་པོ་བུམ་དབང་ལ་གཉིས། ཐུན་མོང་བ་དང༌། ཐུན་མོང་མིན་པའོ། །དང་པོ་ཐུན་མོང་བ་རྡོ་རྗེ་སློབ་མའི་དབང་ནི། སློབ་མ་རྣམས་ལས་ཐམས་ཅད་པས་ཁྲུས་བྱ། གྲལ་ལ་འཁོད། བགེགས་བསྐྲད་མཎྜལ་ཕུལ་ནས་གསོལ་བ་གདབ་པ་ནི། དགའ་ཆེན་སྟོན་པ་ཁྱོད་གཅིག་པུ། །སློབ་དཔོན་བདག་ལ་དགོངས་སུ་གསོལ། །བྱང་ཆུབ་ཆེན་པོ་ཚུལ་གྱི་མཆོག །མགོན་པོ་བདག་ལ་འཚལ་ལགས་སོ། །དམ་ཚིག་ཚོགས་རྣམས་བདག་ལ་སྩོལ། །ཐར་པའི་གྲོང་དུ་གཞུག་ཏུ་གསོལ། །ལན་གསུམ། ཡན་ལག་བདུན་པ་ནི། ཆོས་དབྱིངས་འོག་མིན་ཕྱོགས་བཅུའི་ཞིང་ཁམས་ན། །ཞེས་པ་ནས། བདག་གིས་ཡང་དག་ཡོངས་སུ་བསྔོ་བར་བགྱི༑ ༑ཞེས་པའི་བར་ལས་བྱང་ལྟར་ལན་གསུམ་བྱ། ཨོཾ་ཙཀྵུརྦཧནྡྷས་གདོང་བཅིངས། ཨ་ཁཾ་བཱི་རས་མེ་ཏོག་གཏད། གསང་བར་གདམ་པ་ནི། འདི་ཁྱོད་དམ་ཚིག་རྡོ་རྗེ་སྟེ། །གལ་ཏེ་ཁྱོད་ཀྱིས་འགའ་ཞིག་ལ། །འདི་སྨྲས་ན་ནི་མགོ་བོ་འགས། །ཞེས་རྡོ་རྗེ་མགོར་བཞག །སློབ་མའི་སྙིང་གར་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་དཀྱིལ་འཁོར་ཉ་གང་བའི་སྟེང་དུ་དོན་དམ་བྱང་ཆུབ་སེམས་ཀྱི་ངོ་བོ་རྡོ་རྗེ་དཀར་པོ་རྩེ་ལྔ་པས་མཚན་པར་མོས་ལ། སློབ་མས། ཨོཾ་སརྦ་ཡོ་ག་ཙིཏྟ་ཨུཏྤཱ་ད་ཡཱ་མི། ཞེས་སྔགས་སུ་སེམས་བསྐྱེད། བརྟན་ཕྱིར་རྡོ་རྗེ་མེ་ཏོག་དང་བཅས་པ་སློབ་མའི་སྙིང་གར་བཞག་ལ། ཨོཾ་སུ་ར་ཏེ་ས་མ་ཡ་སྟྭཾ་ཧོཿ སིདྡྷི་བཛྲ་ཡ་ཐཱ་སུ་ཁཾ།

ཞེས་བརྗོད་དམ་ལ་བཞག་པ་ནི། རྡོ་རྗེ་མགོར་བཞག་ནས། དེང་ཁྱོད་དེ་བཞིན་གཤེགས་ཀུན་གྱི། །རིགས་སུ་ཞུགས་ཀྱི་ཁྱོད་ཀྱིས་ནི། །དཀྱིལ་འཁོར་མ་མཐོང་མ་དད་ལ། །ཚུལ་འདི་སྨྲས་ན་ཉམས་པར་འགྱུར། །ཞེས་རྡོ་རྗེ་སྙིང་གར་བཞག་ལ། རྡོ་རྗེ་འཇིགས་བྱེད་དེང་ཁྱོད་ཀྱི། །སྙིང་ལ་ཡང་དག་ཞུགས་པར་གྱུར། །གལ་ཏེ་ཚུལ་འདི་སྨྲས་ན་ནི། །དེ་མ་ཐག་ཏུ་དྲལ་ཏེ་གཤེགས། །ཞེས་དང༌། རྣམ་རྒྱལ་སྟེང་གི་དུང་ཞལ་གྱི་དྲི་ཆུ་དང་ཨ་མྲྀ་ཏ་སྦྱར་བ་སྦྱིན་ཞིང༌། འདི་ནི་ཁྱོད་ཀྱི་དམྱལ་བའི་ཆུ། །དམ་ཚིག་བསྲུང་ན་དངོས་གྲུབ་ཏེ། །དམ་ཚིག་ཉམས་ན་སྲེག་པར་བྱེད། །དེ་བས་རྡོ་རྗེའི་ཆུ་འཐུང་ཞིག །ཨོཾ་པཉྩ་ཨ་མྲྀ་ཏོད་ཀ་ཋ་ཋ་ཋཿ ཞེས་སྦྱིན། རྡོ་རྗེ་ལག་ཏུ་གཏད་ནས། ཁྱོད་ཀྱི་རྡོ་རྗེ་འཇིགས་བྱེད་ང་ཡིན་པས། །ང་ཡིས་འདི་གྱིས་ཞེས་ནི་གང་བསྒོ་བ༑ ༑ཁྱོད་ཀྱིས་བྱ་དགོས་ང་ལ་བརྙས་མི་བྱ། །བྱས་ན་ཡ་ང་མ་སྤང་བར་འཕོས་ནས། །རྡོ་རྗེ་དམྱལ་བ་ལ་སོགས་ཁྱོད་འཚེད་དོ། །ཞེས་པ་རྣམས་ཀྱིས་དམ་ལ་བཞག །སློབ་མས། སངས་རྒྱས་ཀུན་གྱི་རང་བཞིན་སྐུ། །སློབ་དཔོན་ལ་ནི་ཕྱག་འཚལ་ལོ། །གཙོ་བོ་འཁོར་དུ་བཅས་པ་ཡི། །ལྷ་རྣམས་ལ་ཡང་ཕྱག་འཚལ་ལོ། །ཞེས་ཕྱག་བྱ། ལས་ཀྱི་རྡོ་རྗེས་རྡོ་རྗེ་དང་བཅས་པའི་ལག་པས་སློབ་མ་ནང་དུ་ཁྲིད་དེ། ཧཱུྂ་ཛཿཧཱུྂ། ཞེས་ལྷ་རྣམས་དང་སྐལ་མཉམ་བྱས་པར་བསམ། སློབ་མས། སྐུ་གསུམ་སངས་རྒྱས་ཐམས་ཅད་དང༌། །བྱང་ཆུབ་སེམས་དཔའ་ཆེན་པོར་བཅས། །དུས་འདི་ནས་ནི་དགོངས་སུ་གསོལ། །བདག་ནི་བྱང་ཆུབ་སྙིང་པོ་ལ། །ནམ་ཞིག་གནས་ཀྱི་བར་དག་ཏུ། །བྱང་ཆུབ་མཆོག་ཏུ་སེམས་བསྐྱེད་བགྱི། །རང་བཞིན་དག་པའི་ཆོས་ཉིད་དེ། །དངོས་པོ་མེད་པའི་ངོ་བོ་ཉིད། །སྟོང་ཉིད་དེ་བཞིན་ཉིད་དབྱིངས་ལས། །དེ་བཞིན་རིགས་མཆོག་སྡོམ་པ་གཟུང༌། །འདུས་མ་བྱས་པའི་བྱང་ཆུབ་སེམས། །སྐྱེ་འགག་མེད་པའི་རང་བཞིན་གྱིས། །དབྱེར་མེད་རྣམ་རྟོག་ཀུན་འཇོམས་པ༑ ༑རྡོ་རྗེ་རིགས་མཆོག་སྡོམ་པ་གཟུང༌། །མཉམ་པ་ཉིད་ཀྱི་རང་བཞིན་ལ། །ཡོན་ཏན་ཐམས་ཅད་ལྷུན་རྫོགས་པའི། །བླང་དོར་མེད་པའི་བྱང་ཆུབ་སེམས། །རིན་ཆེན་རིགས་མཆོག་སྡོམ་པ་གཟུང༌། །ཆོས་གང་དྲི་མ་མེད་པའི་ངང༌། །སྐྱོན་གྱིས་མ་གོས་འོད་གསལ་བའི། །རང་གི་མཚན་ཉིད་མ་འདྲེས་རྫོགས། །པདྨའི་རིགས་མཆོག་སྡོམ་པ་གཟུང༌། །བླ་མེད་བྱང་ཆུབ་སེམས་ཀྱི་མཆོག

།ཐུགས་རྗེ་ཐབས་རོལ་ཅིར་ཡང་སྣང༌། །ཕ་རོལ་ཕྱིན་སོགས་ཆོས་ཐམས་ཅད། །ལས་ཀྱི་རིགས་མཆོག་སྡོམ་པ་གཟུང༌། །མཐའ་ཡས་སེམས་ཅན་ཀུན་དོན་ཕྱིར། །བྱང་ཆུབ་མཆོག་ཏུ་བདག་སེམས་བསྐྱེད། །སྡོམ་པ་མ་ལུས་གཟུང་བར་བགྱི། །ངན་སོང་བདག་གིས་བསྒྲལ་བར་བགྱི། །འཁོར་བ་བདག་གིས་དགྲོལ་བར་བགྱི། །རྒྱུ་ཡི་ས་ལས་དབུགས་དབྱུང་བགྱི། །སེམས་ཅན་མ་ལུས་ཐམས་ཅད་ཀུན། །བདག་གིས་བྱང་ཆུབ་མཆོག་ལ་འགོད། །ཅེས་ལན་གསུམ་གྱིས་སྡོམ་པ་གཟུང༌། དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་རློབས་ཤིག །དཔལ་རྡོ་རྗེ་འཇིགས་བྱེད་ཆེན་པོ་བདག་ལ་དབབ་དུ་གསོལ། གསུམ་གསོལ། སློབ་མ་སྐད་ཅིག་གིས་གསུང་རྡོ་རྗེར་གསལ་བའི་ལྟེ་བར་རཾ་ལས་མེ་དཀྱིལ་དམར་པོ་གྲུ་གསུམ་པ་ཡི་གེ་རཾ་གྱིས་མཚན་པ། སྙིང་གར་ལཾ་ལས་ས་དཀྱིལ་སེར་པོ་གྲུ་བཞི་པ་རྡོ་རྗེས་མཚན་པ་ཉི་མ་ལ་ཧཱུྂ་ནག་པོ། མགྲིན་པར་ཡཾ་ལས་རླུང་དཀྱིལ་ནག་པོ་གཞུ་ལྟ་བུ་བ་དན་གྱིས་མཚན་པར་ཟླ་བ་ལ་ཨཱཿདམར་པོ། མགོ་བོར་བཾ་ལས་ཆུ་དཀྱིལ་དཀར་པོ་ཟླུམ་པོ་བུཾ་པས་མཚན་པར་ཧ་དཀར་པོ་རྣམས་གསལ་བ། སྙིང་གའི་ཧཱུྂ་ལས་དྲི་མ་མེད་པའི་འོད་ཟེར་གློག་གི་ལྕགས་ཀྱུ་ལྟ་བུ་ཕྱོགས་བཅུར་འཕྲོས་པས། རྒྱལ་བ་རབ་འབྱམས་རིག་མ་དང་བཅས་པ་བཀུག་ཏེ་ཧཱུྂ་ཨཱཿཧ་ཡིག་རྣམས་ལ་ཐིམ་ཞིང༌། སླར་རྐང་པའི་འོག་ཏུ་ཡཾ་ལས་རླུང་དཀྱིལ་ལྗང་ཁུ་གཞུ་ལྟ་བུའི་སྟེང་དུ་ཛྷཻཿདམར་པོ་གསལ་ཞིང་འབར། མེ་ལྕེ་དང་ཡཾ་ལས་སྦར་བའི་རླུང་དང་ལྷན་ཅིག་པའི་མེ་རླུང་དྲག་པོ་རྐང་པའི་བུ་ག་ནས་མྱུར་བར་ཞུགས་པས་ལྟེ་བའི་མེ་དཀྱིལ་ཆེར་སྦུད་པས་དེ་ལས་རབ་ཏུ་འབར་བའི་མེ་ལྕེས་སྙིང་གའི་ས་བསྲོས་པས་ལུད་དྲོད་ཀྱི་རང་བཞིན་དང་མགོ་བོའི་ཆུ་བསྐོལ་བ་ས་དཀྱིལ་ལ་བབ་པས་བདེ་བའི་རང་བཞིན་དང༌། མགྲིན་པའི་རླུང་དང་འདྲེས་པས་བདེ་དྲོད་དབྱེར་མེད་འབར་བའི་རྐྱེན་གྱིས་རང་སེམས་ཡུལ་སྣང་ཐམས་ཅད་བདེ་སྟོང་དུ་མེར་མེར་ཤིག་ཤིག་སོང་བར་བསམ་མོ། །སྦྱར་བའི་སྤོས་བདུག

།རོལ་མོའི་སྒྲ་དང་བཅས་པས། ཨོཾ་བཛྲ་མ་ཧཱ་ཀྲོ་དྷ་རཱ་ཛ་བྷཻ་ར་བ་ཨ་དྷི་པ་ཏི་ཨཱ་ཝེ་ཤ་ཡ་སྟྭཾ་བྷ་ཡ། ར་ར་ར་ར། ཙ་ལ་ཡ་ཙ་ལ་ཡ། ཏོ་ཥ་ཡ་ཏོ་ཥ་ཡ་ཧཱུྂ་ཨཱཿཧ་ཛྷཻཿ ཞེས་དྲག་ཏུ་བརྗོད་པས་ཡེ་ཤེས་དབབ། རྡོ་རྗེ་རྒྱ་གྲམ་དང་ཏིཥྛ་བཛྲས་བརྟན་པར་བྱ། མེ་ཏོག་ཐོགས་ནས། ཨོཾ་བཛྲ་མཎྜལ་པ་ཏི་མ་ཧཱ་ཀྲོ་དྷ་བཛྲ་བྷཻ་ར་བ་ཨ་དྷི་པ་ཏི་གྲཱ་མ་ཎཾ་པུཥྤེ་པྲ་ཏཱིཙྪ་པཱུ་ཛ་ཧོཿ ཞེས་དོར་བས་རིགས་བརྟག །དེ་ཉིད། ཨོཾ་པྲ་ཏི་གྲྀཧྞ་སྟྭཾ་ཨི་མཾ་སཏྭ་མ་ཧཱ་བ་ལ། ཞེས་སློབ་མའི་མགོ་བོར་བཅིངས། གསེར་གྱི་ཐུར་མ་ཐོགས་ནས། ཨོཾ། དཔལ་ཆེན་རྡོ་རྗེ་འཇིགས་ཆེན་པོས། །ཁྱོད་ཀྱི་མིག་ནི་འབྱེད་པར་མཛད། །ཕྱེ་བས་ཆོས་ཀུན་མཐོང་གྱུར་པ། །རྡོ་རྗེའི་མིག་ནི་བླ་ན་མེད། །ཨོཾ་བཛྲ་ནཻ་ཏྲ་ཨ་པ་ཧ་ར་པ་ཊ་ལཾ་ཧྲཱིཿ ཞེས་མིག་འབྱེད། དཔལ་རྡོ་རྗེ་འཇིགས་བྱེད་ཆེན་པོའི་དཀྱིལ་འཁོར་རྟེན་དང་བརྟེན་པར་བཅས་པ་མངོན་སུམ་དུ་མཐོང་བར་བསམ། དབང་བསྐུར་བ་ནི། བྱང་ཆུབ་རྡོ་རྗེས་གསོལ་བ་བཏབ། སློབ་མ་དང་དབང་རྫས་བསངས་སྦྱངས། སྟོང་པའི་ངང་ལས་པད་ཉིའི་གདན་ལ་བུམ་ཆུ་དང་སློབ་མའི་རྣམ་ཤེས་ཀྱི་ཕུང་པོ་ཧཱུྂ་དང་རྡོ་རྗེ་ལས་ཞེ་སྡང་གཤིན་རྗེའི་གཤེད་ནག་པོ་གཡས་རྡོ་རྗེ། དབུ་རྒྱན་དང་སློབ་མའི་ཚོར་བའི་ཕུང་པོ་ཨཾ་དང་རིན་པོ་ཆེ་ལས་ང་རྒྱལ་གཤིན་རྗེའི་གཤེད་གཡས་རིན་པོ་ཆེ། རྡོ་རྗེ་དང་སློབ་མའི་འདུ་ཤེས་ཀྱི་ཕུང་པོ་ཧྲཱིཿདང་པདྨ་ལས་འདོད་ཆགས་གཤིན་རྗེའི་གཤེད་དམར་པོ་གཡས་པདྨ། དྲིལ་བུ་དང་སློབ་མའི་འདུ་བྱེད་ཀྱི་ཕུང་པོ་ཁཾ་དང་རལ་གྲི་ལས་ཕྲག་དོག་གཤིན་རྗེའི་གཤེད་ལྗང་གུ་གཡས་རལ་གྲི། རྡོར་དྲིལ་དང་སློབ་མའི་གཟུགས་ཕུང་བུཾ་དང་འཁོར་ལོ་ལས་གཏི་མུག་གཤིན་རྗེའི་གཤེད་གཡས་འཁོར་ལོ། གཡོན་དེ་དག་གི་ཡུ་བ་བྱས་པའི་དྲིལ་བུ་འཛིན་པ། དུར་ཁྲོད་ཀྱི་ཆས་དང་དཔལ་གྱི་ཆས་བརྒྱད་ཀྱིས་བརྒྱན་ཅིང་གཡས་བསྐུམ་གཡོན་བརྐྱང་གིས་བསྒྱིངས་པའི་པང་དུ་རང་འདྲའི་ཡུམ་གྱིས་འཁྱུད་པའི་གནས་གསུམ་དུ་ཨོཾ་ཨཱཿཧཱུྂ་གིས་མཚན་པའི་འོད་ཀྱིས་རང་འདྲ་བའི་ཡེ་ཤེས་པ་དང་དབང་གི་ལྷ་རྣམས་སྤྱན་དྲངས།

ཉེར་སྤྱོད་ལྔས་མཆོད། ཛཿཧཱུྂ་བཾ་ཧོཿ དམ་ཚིག་པ་རྣམས་ལ་ཡེ་ཤེས་པ་རྣམས་ཐིམ་པས་གཉིས་སུ་མེད་པར་གྱུར། དབང་ལྷ་ཉེར་སྤྱོད་ལྔས་མཆོད། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ། ཞེས་གསོལ་བ་བཏབ་པས། དབང་ལྷས་བུམ་པ་བདུད་རྩིའི་གང་བ་བསྣམས་ནས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། ཞེས་དབང་བསྐུར། སྐུ་གང་དྲི་མ་དག །ཆུ་ལྷག་མ་ལས་རང་རིགས་ཀྱི་བདག་པོས་དབུ་བརྒྱན། དབང་ལྷ་རྣམས་དབང་རྫས་ཀྱི་ལྷ་རྣམས་ལ་ཐིམ་ཞིང༌། དབང་རྫས་སླར་བསྐྱེད་པས་ཡབ་ཡུམ་སྙོམས་འཇུག་གི་བདེ་བས་ཞུ་བ་དབང་རྫས་སོ་སོའི་རྣམ་པར་གྱུར། སླར་ཡང་སློབ་དཔོན་གྱི་ཐུགས་ཀའི་ས་བོན་གྱི་འོད་ཀྱིས་ཕྱོགས་བཅུའི་རྒྱལ་བ་འཁོར་དང་བཅས་པ་དབང་གི་ལྷ་གདན་གསུམ་ཚང་བའི་རྣམ་པར་མདུན་གྱི་ནམ་མཁར་སྤྱན་དྲངས། ཉེར་སྤྱོད་ལྔས་མཆོད། རྡོ་རྗེ་ཅན་གྱིས་སངས་རྒྱས་ལ། །འགྲོ་བ་སྐྱོབ་པའི་ཁྱད་དུ་དབང༌། །ཡོན་ཏན་འབྱུང་གནས་ཇི་ལྟར་བསྩལ། །དེ་ལྟར་འདི་ལའང་བསྩལ་དུ་གསོལ། །ཞེས་གསོལ་བ་སློབ་དཔོན་གྱིས་བཏབ་ལ། མདུན་བསྐྱེད་དཀྱིལ་འཁོར་པའི་གཙོ་བོས་དབང་གི་དགོངས་པ་མཛད། དེ་བཞིན་གཤེགས་པ་རྣམས་ཀྱིས་དབང་རྫས་རྣམས་རིམ་པ་བཞིན་དུ་བསྣམས་ནས་སློབ་མ་ལ་དབང་བསྐུར། ཡུམ་རྣམས་ཀྱིས་རྡོ་རྗེའི་གླུ་ལེན། བྱང་ཆུབ་སེམས་དཔའ་རྣམས་ཀྱིས་ཤིས་པ་བརྗོད་ཅིང་མེ་ཏོག་གི་ཆར་འབེབས། སེམས་མ་རྣམས་ཀྱིས་སློབ་མའི་སྟེང་ཕྱོགས་སུ་གདུགས་དང༌། རྒྱལ་མཚན་དང༌། བ་དན་ལ་སོགས་པ་འཛིན་ཅིང་གླུ་དང་གར་མཛད། ཁྲོ་བོ་དང་ཁྲོ་མོ་རྣམས་ཀྱིས་ཕྱོགས་མཚམས་སྲུང་ཞིང་བགེགས་སྐྲོད་བཞིན་པའི་ངང་ནས། ཏིལ་གྱི་གང་བུ་ལྟར་གང་བའི། །རྒྱལ་བས་བུམ་པ་སོགས་བསྣམས་པས། །དེ་རིང་ཁྱོད་ལ་དབང་བསྐུར་བགྱི། །དེ་ལྟར་ཤེས་ན་ཡིད་བདེར་བྱོས། །ཞེས་སྤྲོ་བ་བསྐྱེད་པ་དང་བཅས་པས་བུམ་པ་ཐོགས་ནས། དབང་བསྐུར་བ་ནི་རྡོ་རྗེ་ཆེ། །ཁམས་གསུམ་ཀུན་གྱིས་ཕྱག་བྱས་པ། །རྡོ་རྗེའི་གསང་བ་གསུམ་བྱུང་བ། །སངས་རྒྱས་ཀུན་གྱིས་སྦྱིན་པར་བྱ། །ཨོཾ་བཛྲ་བྷཻ་ར་བ་བཛྲོད་ཀ་ཨ་བྷི་ཥིཉྩ་མི།

ཞེས་དབང་བསྐུར། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ་གིས་བུམ་ཆུ་སྦྱིན། ཆུ་ལྷག་མ་ལས་དཔྲལ་བའི་སྟེང་དུ་མི་བསྐྱོད་པས་རྒྱས་བཏབ། དབུ་རྒྱན་ནི། རྡོ་རྗེ་རིན་ཆེན་དབང་བསྐུར་བས། །རལ་པའི་ཐོར་ཚུགས་རབ་བརྗིད་པ། །དར་དཔྱངས་ཅོད་པན་གྱི་ནི་དབང༌། །དེ་རིང་ཁྱོད་ལ་སྦྱིན་པར་བྱ། །ཨོཾ་ཨཱཿབཛྲ་མུ་ཀུ་ཊ་ཨ་བྷི་ཥིཉྩ་ཧཱུྂ། ཞེས་མགོར་བཅིང༌། ཨོཾ་སརྦ་ཏ་ཐཱ་ག་ཏ་ཨ་བྷིས་ཆུ་དབང་སྦྱིན། ཆུ་ལྷག་མ་ལས་རྣ་ལྟག་གཡས་སུ་རིན་འབྱུང་གིས་རྒྱས་བཏབ། རྡོ་རྗེ་ནི། སངས་རྒྱས་ཀུན་གྱི་རྡོ་རྗེ་ཡི། །དབང་གིས་དེ་རིང་ཁྱོད་དབང་བསྐུར། །འདི་ནི་སངས་རྒྱས་ཐམས་ཅད་ཀྱི། །རབ་ཏུ་གྲུབ་ཕྱིར་རྡོ་རྗེ་ཟུང༌། །ཨོཾ་ཨཱཿབཛྲ་ཨ་བྷི་ཥིཉྩ་ཧཱུྂ་གིས་རྡོ་རྗེ་གནས་གསུམ་དུ་གཏུག་ཅིང་ལག་གཡས་སུ་བྱིན་ལ། དེས་སྨིན་མཚམས་སུ་གསོར། ཨོཾ་སརྦ་ཏ་ཐཱ་ག་ཏ་ཨ་བྷིས་ཆུ་དབང་སྦྱིན། ཆུ་ལྷག་མ་ལས་ལྟག་པར་འོད་དཔག་མེད་ཀྱིས་རྒྱས་བཏབ། དྲིལ་བུ་ནི། ཨོཾ། དྲིལ་བུ་རྡོ་རྗེ་དང་ལྡན་པ། །ཤིན་ཏུ་དཔའ་བོ་ཉིད་དབང་བསྐུར། །རྡོ་རྗེའི་དམ་ཚིག་གནས་པ་ཁྱོད། །བདག་པོའི་དབང་བསྐུར་རྒྱལ་ནོས་ཤིག །ཨོཾ་བཛྲ་ཨ་དྷི་པ་ཏི་ཏྭཾ། ཨ་བྷི་ཥིཉྩ་མི། ཏིཥྛ་བཛྲ་ས་མ་ཡ་སྟྭཾ། ཞེས་མགོར་སྦྱིན་ལག་གཡོན་དུ་གཏད། དེས་སྨིན་མཚམས་སུ་དཀྲོལ་ཞིང་དཀུ་གཡོན་དུ་བཟུང༌། ཨོཾ་སརྦ་ཏ་ཐཱ་ག་ཏ་ཨ་བྷིས་ཆུ་དབང་སྦྱིན། ཆུ་ལྷག་མ་ལས་རྣ་ལྟག་གཡོན་དུ་དོན་གྲུབ་ཀྱིས་རྒྱས་བཏབ། རྡོར་དྲིལ་ནི། རྡོ་རྗེ་མིང་གི་དབང་བསྐུར་བས། །རྟག་པའི་རྡོ་རྗེ་རབ་བཞུགས་ཏེ། །མི་ཤིགས་རྡོ་རྗེའི་མིང་ལྡན་པར། །བུ་ཁྱོད་དེ་རིང་དབང་བསྐུར་རོ། །ཨོཾ་བཛྲ་སཏྭ་ཏྭཾ་ཨ་བྷི་ཥིཉྩ་བཛྲ་ནཱ་མ་ཨ་བྷི་ཥེ་ཀ་ཏ། ཀྱེ་དཔལ་གསང་མཚན་བཏགས། ཞེས་བྱ་བའི་དེ་བཞིན་གཤེགས་པའོ། །ཞེས་མགོར་བཞག །ཨོཾ་སརྦ་ཏ་ཐཱ་ག་ཏ་ཨ་བྷིས་ཆུ་དབང་སྦྱིན། ཆུ་ལྷག་མ་ལས་མཚོག་མར་རྣམ་སྣང་གིས་རྒྱས་བཏབ།

སློབ་དཔོན་གྱི་ཐུགས་ཀའི་ས་བོན་གྱི་འོད་ཀྱིས་དབང་ལྷ་རྣམས་སློབ་མའི་བ་སྤུའི་བུ་གར་བསྟིམ། ཉེར་སྤྱོད་ལྔས་མཆོད། དེ་དག་གི་མཐའ་རྟེན་རྡོ་རྗེའི་བརྟུལ་ཞུགས་ནི། སློབ་མ་པད་ཉིའི་གདན་ལ་ཧཱུྂ་ལས་རྡོ་རྗེ་འཆང་གཤིན་རྗེའི་གཤེད་སྐུ་མདོག་དཀར་པོ་གཡས་རྡོ་རྗེ་གཡོན་དྲིལ་བུ་འཛིན་པ་གཡས་བསྐུམ་གཡོན་བརྐྱང་གིས་བསྒྱིངས་པ་རྒྱན་དང་ལྡན་པར་བསྐྱེད། འདི་ནི་སངས་རྒྱས་ཐམས་ཅད་ཉིད། །རྡོ་རྗེ་སེམས་དཔའ་ཕྱག་ན་གནས། །ཁྱོད་ཀྱིས་ཀྱང་ནི་རྟག་ཏུ་བཅང༌། །བྱང་ཆུབ་མཆོག་ཏུ་རྒྱལ་བས་བཞེད། །ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མ་ཡ་ཏིཥྛ་ཨེ་ཥ་སྟྭཾ་དྷ་ར་ཡཱ་མི་བཛྲ་སརྦ་ཧིཿཧི་ཧི་ཧི་ཧི་ཧཱུྂ། རྡོ་རྗེ་རྩེ་ལྔ་ལག་ཏུ་གཏད། དེས་ཀྱང་སྔགས་དེ་བརྗོད་ཅིང་སྨིན་མཚམས་སུ་གསོར་ཞིང་སྙིང་གར་བཟུང༌། དེས་མ་རིག་པའི་གཉེན་པོ་ནུས་པ་ཉིད་དུ་སྒྲུབ་པར་བྱེད་པ་རིག་པའི་དབང་ལྔ་ཐོབ་པ་ཡིན་ནོ། །གཉིས་པ་ཐུན་མོང་མིན་པ་རྡོ་རྗེ་སློབ་དཔོན་གྱི་དབང་ནི། འཁོར་ལོ་ཕྱིར་མི་ལྡོག་པའི་དབང༌། །མགོན་པོ་བདག་ལ་དེང་སྩོལ་ཅིག །འཁོར་ལོ་ལྷ་ཡི་དེ་ཉིད་དང༌། །སློབ་དཔོན་ཕྲིན་ལས་ཡོངས་སུ་བསྔོ། །སངས་རྒྱས་ཀུན་གྱི་དམ་ཚིག་དང༌། །སྡོམ་པའང་བདག་ལ་བསྩལ་དུ་གསོལ། །ཞེས་གསུམ་གྱིས་གསོལ་བ་བཏབ། སློབ་མ་དབང་སྟེགས་སེངྒེ་ལ་སོགས་པའི་ཁྲིར་བཞག །པད་ཉིའི་གདན་ལ་ཧཱུྂ་དང་རྡོ་རྗེ་ལས་སློབ་མ་རྡོ་རྗེ་འཆང་འཇིགས་བྱེད་ཆེན་པོ་སྐུ་མདོག་ནག་པོ་རྡོར་དྲིལ་འཛིན་པ། གཡས་བསྐུམ་གཡོན་བརྐྱང་དུར་ཁྲོད་ཀྱི་ཆས་དང་ལྡན་པར་བསྐྱེད། རྡོ་རྗེ་ཧཱུྂ་ལས་རྡོ་རྗེ་སེམས་དཔའ་དེ་ཞུ་བ་ལས་བྱུང་བའི་རྡོ་རྗེ་རྩེ་ལྔ་པར་གྱུར། ཐོག་མཐའ་མེད་པའི་སེམས་དཔའ་ནི། །རྡོ་རྗེ་སེམས་དཔའ་དགའ་བ་ཆེ། །ཀུན་ཏུ་བཟང་པོ་ཀུན་བདག་ཉིད། །རྡོ་རྗེ་སྙེམས་མའི་བདག་པོའི་བདག །དཔལ་མཆོག་དང་པོའི་སྐྱེས་བུའོ། །ཞེས་ལག་གཡས་སུ་གཏད། དེས་ཀྱང༌།

ཨོཾ་མ་ཧཱ་བཛྲ་ཧཱུྂ། ཞེས་སྨིན་མཚམས་སུ་གསོར་ཞིང་སྙིང་གར་བཟུང༌། དྲིལ་བུ་ཨཿལས་རྡོ་རྗེ་སྙེམས་མ་དེ་ཞུ་བ་ལས་བྱུང་བའི་དྲིལ་བུར་གྱུར། འདི་ནི་སངས་རྒྱས་ཐམས་ཅད་ཀྱི། །ཤེས་རབ་དབྱངས་ཀྱི་རྗེས་འགྲོར་བཤད། །ཁྱོད་ཀྱིས་ཀྱང་ནི་རྟག་ཏུ་བཅང༌། །བྱང་ཆུབ་མཆོག་ཏུ་རྒྱལ་བས་བཞེད། །ཅེས་ལག་གཡོན་དུ་སྦྱིན། དེས། ཨོཾ་བཛྲ་གྷཎྚ་ཧོཿ ཞེས་བརྗོད་ཅིང་སྨིན་མཚམས་སུ་དཀྲོལ་ནས་དཀུ་གཡོན་པར་བཟུང༌། སློབ་དཔོན་གྱིས། ཡིད་ཀྱི་ལུས་ནི་བརྟན་པ་ཉིད། །ཕྱག་རྒྱ་དམ་ཚིག་རབ་ཏུ་བརྗོད། །གང་གི་ལུས་ནི་ཐམས་ཅད་བརྟན། །དེས་ན་ཕྱག་རྒྱར་རབ་ཏུ་གྲགས། །ཞེས་བརྗོད། སློབ་མ་ལྷར་གསལ་བའི་པང་དུ་དངོས་སམ་ཡིད་ཀྱི་རིག་མ་རྡོ་རྗེ་རོ་ལངས་མ་གསལ་བའི་ཡབ་ཀྱི་གསང་བ་ཧཱུྂ་ལས་རྡོ་རྗེ་ནག་པོ་རྩེ་གཅིག་པ་ནོར་བུར་ཨོཾ་དང་བུ་གར་ཕཊ་ཀྱིས་བཀག་པ། ཡུམ་གྱི་མཁའ་པདྨ་དམར་པོ་འདབ་མ་བཞི་པ་ཟེའུ་འབྲུར་ཨཱཿདང་རྩ་རྩེར་ཧྲཱིཿས་མཚན་པ་ལ་འཁྱུད་ཅིང་རླུང་ཁ་སྦྱོར་གྱི་རེག་བདེ་ཉམས་སུ་མྱོང་བར་བསམ། སློབ་དཔོན་གྱིས། ཤེས་རབ་བཅུ་དྲུག་ལོན་པ་ལ། །ལག་པ་དག་གིས་ཡང་དག་འཁྱུད། །རྡོ་རྗེ་དྲིལ་བུ་མཉམ་སྦྱོར་བ། །སློབ་དཔོན་གྱི་ནི་དབང་དུ་འདོད། །ཅེས་ངོ་སྤྲད། བརྟན་ཕྱིར། སློབ་དཔོན་གྱི་ཐུགས་ཀའི་ས་བོན་གྱི་འོད་ཀྱིས་ཕྱོགས་བཅུའི་རྒྱལ་བ་འཁོར་དང་བཅས་པ་དབང་གི་ལྷ་གདན་གསུམ་ཚང་བའི་ཞེས་པ་ནས། སྤྲོ་བ་བསྐྱེད་པ་དང་བཅས་ཞེས་པའི་བར་རིག་དབང་གི་སྐབས་ལྟར་ལ། དབང་རྫས་རྣམས་རིམ་བཞིན་དུ་བསྣམས་ནས་ཀྱི་མལ་དུ། བུམ་པ་དཀར་པོ་བྱང་ཆུབ་སེམས་ཀྱི་བདུད་རྩིས་གང་བ་ཅུང་ཟད་ཡོ་བར་བསྣམས་ནས། ཞེས་བསྒྱུར་ལ། སངས་རྒྱས་རྣམས་ནི་ཐམས་ཅད་ཀྱི། །སྐྱེ་བས་ཐོབ་པ་དབང་བསྐུར་བ། །ཇི་ལྟར་དེ་བཞིན་བདག་གིས་དེང༌། །དག་པ་ལྷ་ཡི་ཆུ་དབང་བསྐུར། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། ཞེས་བུམ་པའི་ཆུས་དབང་བསྐུར།

སྐུ་གང་དྲི་མ་དག །ཆུ་ལྷག་མ་ལས་རྡོ་རྗེ་སེམས་དཔས་དབུ་བརྒྱན། དབང་ལྷ་རྣམས་སློབ་མ་ལ་ཐིམ། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། ཞེས་མེ་ཏོག་འཐོར། ཉེར་སྤྱོད་ལྔས་མཆོད། ཨེ་མ་ཡེ་ཤེས་རང་འོད་མེ་རི་འབར། །ཞེས་པ་ནས། འཁོར་ལོ་རྒྱལ་པོ་ཡུན་དུ་གནས། ཞེས་པའི་བར་ལས་བྱང་ལྟར་དག་པ་བརྗོད། དེ་ནས་སློབ་དཔོན་གྱིས། རྡོ་རྗེ་ཆེ་དང་དྲིལ་བུ་ནི། །ཆེ་དག་ཟུང་ཞིག་དེང་བྱིན་བརླབས། །དེ་རིང་རྡོ་རྗེ་སློབ་དཔོན་གྱུར། །སློབ་མ་བསྡུ་བ་ཉིད་དུ་གྱིས། །དྲག་པོའི་ལས་ཀྱི་སྒྲུབ་པ་དང༌། །དྲག་པོའི་སྦྱོར་བ་བསད་པ་ཡིན། །རབ་ཏུ་སྦྱོར་དང་དབང་དུ་བསྡུ། །འགུགས་དང་ཐམས་ཅད་རྒྱས་པ་དང༌། །ཞི་དང་དབྱེ་དང་བསྐྲད་པ་དང༌། །རབ་སྦྱོར་མན་ངག་འཁྲུལ་འཁོར་དང༌། །གནད་དགུག་དྲག་སྔགས་དག་དང་གཞན། །མན་ངག་གི་ནི་གནས་བདུན་དང༌། །མན་ངག་གི་ནི་རིམ་པ་དང༌། །སྦྱོར་བ་རྣམ་པ་སྣ་ཚོགས་དང༌། །རྟེན་འབྲེལ་ཡིད་བཞིན་དག་དང་ནི། །ལོག་གནོན་དྲག་པོ་ལ་སོགས་པ། །རབ་འབྱམས་ལས་ཀུན་སྒྲུབ་པར་གྱིས། །དབང་བསྐུར་བ་དང་སྦྱིན་སྲེག་དང༌། །རབ་ཏུ་གནས་ལ་སོགས་པའི་རིམ། །སློབ་དཔོན་ལས་ཡིན་འབད་དེ་སྒྲུབས། །ཞེས་གནང་བ་སྦྱིན། སྔགས་གཏད་པ་ནི། སློབ་དཔོན་ལྷར་གསལ་བའི་ཐུགས་ཀ་ནས་སྔགས་ཕྲེང་ཞལ་ནས་ཐོན། སློབ་མ་ལྷར་གསལ་བའི་རྣ་བ་གཡས་ནས་ཞུགས་ཏེ་སྙིང་གར་གནས་པར་བསམས་པས། དྲུག་པ་གཉིས་དང༌། བདུན་པ། བཅུ་པ། བཅུ་བདུན་པ། སོ་གཉིས་པ་རྣམས་ཀྱི་རྗེས་ཟློས་ལན་གསུམ་གསུམ་གྱི་མཐར༑ བཅོམ་ལྡན་བདག་གིས་བཟུང་ལགས་ཀྱི། །བདག་ལ་ཉེ་བར་མཛད་དུ་གསོལ། །བླ་མས། བཅོམ་ལྡན་འདི་ལ་བསྩལ་ལགས་ཀྱི། །འདི་ལ་འགོ་བར་མཛད་དུ་གསོལ། །སྔགས་ཀྱི་དངོས་གྲུབ་བསྩལ་དུ་གསོལ། །བརྟུལ་ཞུགས་བརྟན་པར་མཛད་དུ་གསོལ། །ཕྲིན་ལས་རྫོགས་པར་མཛད་དུ་གསོལ། །ཞེས་དང༌། སུ་པྲ་ཏིཥྛ་མེ་ཏོག་འཐོར། དེའི་མཐའ་རྟེན་ནི། སྔགས་གང་རུང་ལན་གསུམ་བཟླས་པའི་ཐོར་ཚུགས་ཐོགས་ནས།

གཤིན་རྗེའི་གཤེད་པོའི་ཕྱག་རྒྱ་ནི། །ཕྱི་དང་ནང་དུ་ཡང་དག་གནས། །གཟུགས་ནི་ཐོར་ཚུགས་དབུ་རྒྱན་ཉིད། །བྱིན་པ་དཔའ་བོས་བཟུང་བར་གྱིས། །ཞེས་མགོ་ལ་བསྐོན༑ དེར་རྡུལ་ཚོན་ནམ་རས་བྲིས་ཀྱི་དཀྱིལ་འཁོར་མཐོང༌། བུམ་པའི་དབང་ཐོབ། ལུས་རྩའི་དྲི་མ་དག །བསྐྱེད་པའི་རིམ་པ་བསྒོམ་པ་ལ་དབང༌། སྤྲུལ་པའི་སྐུའི་ས་བོན་དང་བག་ཆགས་རྒྱུད་ལ་བཞག །འབྲས་བུ་སྐུ་རྡོ་རྗེ་འགྲུབ་པའི་སྐལ་ལྡན་དུ་བྱས་སོ། །ཞེས་གོ་བ་སྦྱིན། གཏང་རག་འབུལ། གཉིས་པ་གསང་དབང་ལ་མཎྜལ་ཕུལ། ཁྱོད་ཀྱི་ཞབས་ཀྱི་བཀའ་དྲིན་གྱིས། །བདག་གིས་བླ་མེད་བྱ་བ་ཐོབ། །དེ་ཕྱིར་གསང་བའི་དབང་གི་ནི། །མགོན་པོས་རྗེས་སུ་གཟུང་དུ་གསོལ། །གསུམ་གྱིས་གསོལ་བ་བཏབ། གདོང་བཅིངས། སློབ་དཔོན་རྡོ་རྗེ་འཇིགས་བྱེད་དང༌། རིག་མ་རྡོ་རྗེ་རོ་ལངས་མར་གསལ་བའི་མཁའ་གསང་བྱིན་བརླབས། སྙོམས་པར་ཞུགས་པའི་གསང་རྫས་མཐེབ་སྲིན་གྱིས་སློབ་མའི་ཁར་སྦྱིན་ཞིང༌། བཏུང་བ་རིན་ཆེན་འདི་ཡིས་ནི། །རྡོ་རྗེ་ཡི་ནི་ལུས་གྲུབ་པར། །བུ་ཁྱོད་ཀྱིས་ནི་ཤེས་གྱིས་ལ། །ཡིད་ལས་བྱུང་བའི་ཆུ་འཐུང་ཞིག །ཅེས་དང༌། ཧྲཱིཿཥྚཱི་བརྗོད་ལ་སྦྱིན། དེས་ཀྱང་བཏུང་སྟེ། ཨ་ཧོཿམ་ཧཱ་སུ་ཁཾ། ཞེས་བརྗོད་གདོང་བསལ། ཡུམ་གྱི་བྷ་ག་ལ་བལྟར་བཅུག །མཐའ་རྟེན་ལུང་བསྟན་པ་ནི། སློབ་དཔོན་སྤྲུལ་སྐུའི་ཆ་ལུགས་ཀྱིས་གཡས་སྐྱབས་སྦྱིན། གཡོན་སྣམ་སྦྱར་གྱི་གྲྭ་གཉིས་སྙིང་གར་བཟུང་ནས། ཨོཾ། འདིར་ནི་ཁྱོད་ལ་ངས་ལུང་བསྟན། །རྡོ་རྗེ་སེམས་དཔའ་དེ་བཞིན་གཤེགས། །སྲིད་པ་ཤིན་ཏུ་དག་པའི་ཕྱིར། །སྲིད་དང་ངན་འགྲོ་རྣམས་ལས་བཏོན། །ཀྱེ་དཔལ་ཆེ་གེ་མོ་རྡོ་རྗེ་ཞེས་བྱ་བའི་དེ་བཞིན་གཤེགས་པ་སིདྡྷི་ས་མ་ཡ་བྷུརྦཧུ་ཝཿསྭཿ གང་ཡང་ལུང་བསྟན་པ་འདི་ལ་ཕྱོགས་བཅུའི་རྒྱལ་བས་ཀྱང་མགྲིན་གཅིག་ཏུ་ལུང་སྟོན་པར་མཛད་པར་ངེས་ལ། དེ་ནི་སྔགས་དང་ཕྱག་རྒྱ་འདིའི་མཐུ་ཡིན་ནོ། །ཞེས་བརྗོད། དེས་གསང་བའི་དབང་ཐོབ།

བྷ་གའི་དཀྱིལ་འཁོར་མཐོང༌། ངག་རླུང་གི་དྲི་མ་དག །སྟེང་སྒོ་རྣམ་པར་གྲོལ་བའི་རིམ་པ་བསྒོམ་པ་ལ་དབང༌། ལོངས་སྤྱོད་རྫོགས་པའི་སྐུའི་ས་བོན་དང་བག་ཆགས་རྒྱུད་ལ་བཞག །འབྲས་བུ་གསུང་རྡོ་རྗེ་འགྲུབ་པའི་སྐལ་ལྡན་དུ་བྱས་སོ། །གཏང་རག་འབུལ། གསུམ་པ་ཤེར་དབང་ལ་མཎྜལ་ཕུལ། བཅོམ་ལྡན་ཞི་བ་དགའ་ཆེན་པོ། །རྡོ་རྗེ་རྣལ་འབྱོར་གཅིག་བཞེད་པ། །རྡོ་རྗེ་སྦྱོར་ལས་ཡང་དག་བྱུང༌། །ཇི་ལྟར་ཁྱོད་བཞིན་བདག་ཀྱང་མཛོད། །གསུམ་གྱིས་གསོལ་བ་བཏབ། གདོང་བཅིངས། རིག་མ་གཏད་ལ། བུད་མེད་གཟུགས་དང་མདངས་བཟང་མ། །ཤེས་རབ་བཅུ་དྲུག་ལོན་པ་ལ། །བྱིན་གྱིས་བརླབས་ཏེ་གནས་གསུམ་དུ། །དབེན་པར་མཆོད་པ་རབ་ཏུ་བརྩམ། །ལྷ་མོ་དགའ་སྦྱིན་གནས་སྦྱིན་མ། །སྣ་ཚོགས་གཟུགས་ཅན་ཡིད་འོང་མ། །ཁྱེར་ཅིག་ཁྱེར་ཅིག་སེམས་དཔའ་ཆེ། །ཁྱེར་ལ་མཆོད་པ་རྟག་ཏུ་གྱིས། །ཞེས་གཏད། སློབ་མ་འཇིགས་བྱེད་ཡོངས་རྫོགས་བསམ། ཞལ་གཅིག་ཕྱག་གཉིས་པ་དང༌། རིག་མ་རོ་ལངས་མ་སྔོ་བསངས་གྲི་ཐོད་འཛིན་པ་ཕྱག་རྒྱ་ལྔས་བརྒྱན་པར་གསལ་བའི་དཔྲལ་བར་ཨོཾ་ལས་སྐུ་རྡོ་རྗེ། མགྲིན་པར་ཨཱཿལས་གསུང་རྡོ་རྗེ། ཐུགས་ཀར་ཧཱུྂ་ལས་ཐུགས་རྡོ་རྗེ། མིག་ཏུ་ཀྵེཾ་ལས་ས་སྙིང༌། རྣ་བར་ཏྲཱཾ་ལས་སྤྱན་རས་གཟིགས། སྣར་ཧྲཱིཿལས་ཕྱག་རྡོར། ལྕེ་ལ་ཛྲཱིཾ་ལས་བྱམས་པ། ལུས་ལ་མེ་ལས་སྒྲིབ་སེལ། ཡིད་ལ་ཐལིཾ་ལས་ཀུན་བཟང་རྣམས་གསལ་བ། མཁའ་གསང་གོང་ལྟར་བྱིན་བརླབས། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་སྙོམས་པར་ཞུགས་པས་བྱང་སེམས་དབབ་པ་དགའ་བཞི་ལུགས་འབྱུང་ལུགས་ལྡོག་ལ་བསླབ་ཅིང་ངོ་སྤྲད། གདོང་བསལ། དེའི་མཐའ་རྟེན་དབུགས་དབྱུང་ནི། འདི་ལྟར་ཡིད་ནི་རབ་དང་རྡོ་རྗེ་ཉིད་དུ་གྱིས། །རང་གི་དམ་ཚིག་མི་ཟད་བདེ་གཏེར་བརྟན་པར་གྱིས། །འགྲོ་བ་བདེ་བ་གཉུག་མ་རྡོ་རྗེ་སེམས་དཔའ་དང༌། །མཚུངས་པའི་རྟག་པ་ཉིད་དུ་ཁྱེད་རྣམས་ཕྱིན་པར་འགྱུར། །གཞན་ཡང་གང་ཆོ་ག་ཇི་ལྟ་བ་བཞིན་དུ་དབང་བསྐུར་བ་ལ་དགེ་བའི་ཕྱིར་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་སྡུག་པའི་བུ་དང་འདྲ་བ་ཐུགས་དང་བས་ཡང་དག་པར་དགོངས་པར་མཛད་པ་འདི་ནི་ཆོས་ཉིད་ཡིན་ནོ། །ཞེས་བརྗོད།

དེས་ཤེས་རབ་ཡེ་ཤེས་ཀྱི་དབང་ཐོབ། ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་མཐོང༌། ཡིད་ཐིག་ལེའི་དྲི་མ་དག །འོག་སྒོ་བདེ་བ་ཆེན་པོའི་རིགས་བསྒོམ་པ་ལ་དབང༌། ཆོས་ཀྱི་སྐུའི་ས་བོན་དང་བག་ཆགས་རྒྱུད་ལ་བཞག །འབྲས་བུ་ཐུགས་རྡོ་རྗེ་འགྲུབ་པའི་སྐལ་ལྡན་དུ་བྱས་སོ། །གཏང་རག་འབུལ༑ བཞི་པ་ཚིག་དབང་ལ་མཎྜལ་ཕུལ། ཁྱོད་ཞབས་པདྨོ་སྤངས་ནས་ནི། །གཙོ་བོ་གཞན་ན་མ་མཆིས་པས། །དཔའ་བོ་རྡོ་རྗེ་སློབ་དཔོན་གྱིས། །ཚིག་གི་དབང་བསྐུར་བསྩལ་དུ་གསོལ། །གསུམ་གྱིས་གསོལ་བ་བཏབ། གདོང་བཅིངས་མ་བཅིང་གང་ཡང་རུང༌། སློབ་དཔོན་གྱིས། དབང་གསུམ་པའི་དུས་ཀྱི་སྙོམས་འཇུག་ལ་བརྟེན་པའི་དགའ་བ་ཐ་མའི་ཚེ་ཉམས་སུ་མྱོང་བའི་ཡེ་ཤེས་དེ་ནི་དཔེའི་ཡེ་ཤེས་ཀུན་རྫོབ་པ་ཡིན་ལ། དེའི་རྣམ་པ་ལྟར་ལ་རྣམ་ཀུན་མཆོག་ལྡན་ལྷན་ཅིག་སྐྱེས་པའི་བདེ་བ་དང་སྟོང་པ་རོ་མཉམ་ཟུང་འཇུག་བརྗོད་དང་བྲལ་ཞིང་སྐྱེ་འགག་གནས་གསུམ་གྱིས་མ་བསླད་པ། འགྱུར་བྲལ་འཕོ་མེད་ཀྱི་བདེ་ཆེན་རྒྱུན་མི་འཆད་པ་རྟག་ཆད་ཀྱི་མཐའ་སྤང་བའི་དཔའ་བོ་ཆེན་པོ་དང༌། རང་བཞིན་འོད་གསལ་སྟོང་པ་ཉིད་ཕྱག་རྒྱ་ཆེན་མོ་ཤེས་རབ་རྟག་མཐའ་སྤང་བའི་ཡུམ་དང༌། ཁ་སྦྱོར་ལྷན་སྐྱེས་ཟུང་འཇུག་སྒྲོ་སྐུར་གྱི་མཐའ་སྤངས་པ་རང་རིག་པའི་ཡེ་ཤེས་འདི་ནི་དོན་དམ་པའི་བདེན་པ་ཆེན་པོ་ཡིན་ལ་དེ་ཉིད་རྟོགས་པའི་ཐབས་ནི། རྣལ་འབྱོར་རྣམ་པ་གསུམ་སྒོམ་པའི་གནད་ཀྱིས་ཉམས་སུ་བླང་བར་བྱ་བ་ཉིད་དོ། །ཞེས་དང༌། གདོང་བཅིངས་པ་བསལ། མཐའ་རྟེན་གཟེངས་བསྟོད་པ་ནི། སློབ་དཔོན་གྱིས། ཁྱོད་དཀྱིལ་འཁོར་ཆེན་པོ་འདིར་ཞུགས་མཐོང་དབང་བསྐུར་བ་ཐོབ་པས་སྲིད་པ་ཐ་མ་བའི་བྱང་ཆུབ་ཆེན་པོར་གྱུར་པ་ཡིན་ནོ། །ཞེས་བརྗོད། དེས་དབང་བཞི་པ་ཐོབ། དོན་དམ་བྱང་ཆུབ་སེམས་ཀྱི་དཀྱིལ་འཁོར་མཐོང༌། སྒོ་གསུམ་དེར་འཛིན་དང་ཡིད་ཐིག་ལེའི་དྲི་མ་ཕྲ་བ་ཚུན་ཆད་དག །རྣལ་འབྱོར་རྣམ་པ་གསུམ་གྱི་རིམ་པ་བསྒོམ་པ་ལ་དབང༌།

ངོ་བོ་ཉིད་ཀྱི་སྐུའི་ས་བོན་དང་བག་ཆགས་རྒྱུད་ལ་བཞག །འབྲས་བུ་ཡེ་ཤེས་རྡོ་རྗེ་འགྲུབ་པའི་སྐལ་ལྡན་དུ་བྱས་སོ། །དམ་ཚིག་བསྡུས་ཏེ་བསྲུང་བར་ཁས་བླངས། གཏང་རག་དང་ཡོན་ཕུལ། ཚོགས་ཀྱི་འཁོར་ལོ་ལ་ལོངས་སྤྱད་ཅིང་ལྷག་མ་བཏང་ངོ༌། །གསུམ་པ་རྗེས་ནི། ཐུན་མཐར་གཏོར་མ་བཏང་བ་ནས་བཟུང་ཤིས་བརྗོད་ཀྱི་བར་ལས་བྱང་ལྟར་བྱ་ཞིང་ལས་ཀྱི་རྗེས་མི་མངོན་པར་བྱའོ། །སྨྲས་པ། འཇམ་མགོན་ཆོས་དབྱིངས་གཅིག་གི་ཟློས་གར་ལས། །སྣ་ཚོགས་གདུལ་བྱའི་དོན་དུ་སྒྱུ་འཕྲུལ་རྩལ། །ཆོ་འཕྲུལ་མ་ཧེའི་གདོང་པ་ཅན་སྣང་བ། །དུས་མཐའི་གདུལ་བྱ་འདུལ་བ་འདི་ཁོ་ན། །དེ་ཡི་དཀྱིལ་འཁོར་འཇུག་ཅིང་དབང་གི་རིམ། །རྒྱུད་དོན་བསྡུས་པ་མདོ་རུ་དྲིལ་བ་འདི། །ཐར་འདོད་སློབ་མའི་རེ་སྐོང་ཡིད་བཞིན་དབང༌། །གཅིག་པུར་ངེས་སོ་མ་སྐྱུར་དགའ་བས་ལོངས། །འདི་དགེ་ཟླ་གཞོན་ལྟར་དཀར་བས། །བདག་གཞན་འགྲོ་བ་མ་ལུས་པ། །རྡོ་རྗེ་འཆང་དབང་བྷཻ་ར་བའི། །གོ་འཕང་མཆོག་ལ་རོལ་གྱུར་ཅིག །བཤད་པའི་རྒྱུད་ཁྲི་དྲུག་སྟོང་པར་གསུངས་པའི་རྡོ་རྗེ་འཇིགས་བྱེད་དཔའ་བོ་གཅིག་པའི་ལས་བྱང༌། བདུད་བཞིའི་གཡུལ་ལས་རྣམ་པར་རྒྱལ་བའི་དབང་གི་ཆུ་བོ་དངོས་གྲུབ་ཀྱི་དགའ་སྟོན་ཞེས་བྱ་བ་འདིའང༌། མཆེད་གྲོགས་དཔལ་རི་བ་གྲགས་པ་དབང་པོའི་ངོར། འབྲི་གུང་པ་སྐྱུ་རའི་རིགས་ལས་དུས་མཐའི་དགེ་སློང་རྡོ་རྗེ་འཛིན་པ་རིམ་པ་གཉིས་ལ་མི་འཇིགས་པའི་སྤོབས་པ་རྣམ་པར་དགེ་བའི་བློ་ཅན་ཆོས་ཀྱི་གྲགས་པས། མེ་ཁྱི་སྣྲོན་གྱི་ཟླ་བའི་དཀར་ཕྱོགས་ཀྱི་མཁའ་འགྲོ་འདུ་བའི་ཚེས་ལ་ཕོ་བྲང་རྩེ་བ་གཞིས་ཀ་སྲ་བརྟན་རྡོ་རྗེའི་གནས་མཆོག་ཏུ་མགྱོགས་པར་བྲིས་པ་དགེ་ལེགས་སུ་གྱུར་ཅིག། །།སརྦ་མངྒ་ལཾ།།