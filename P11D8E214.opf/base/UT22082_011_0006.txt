༄༅། །འཇམ་དཔལ་གཤིན་རྗེའི་གཤེད་ཚེ་བདག་ནག་པོ་ལ་རྟགས་ཀྱི་སྒོ་ནས་བསྟོད་པ་གཤིན་རྗེ་འཇོམས་བྱེད་ཅེས་བྱ་བ་བཞུགས་སོ།།

རྒྱ་གར་སྐད་དུ། ཨཱརྻ་མཉྫུ་ཤྲཱི་ཡ་མཱནྟ་ཀཱ་ཡ་ལིངྒ་དྭ་ར་སྟུ་ཏི་ཀཿགྷཱིནྣ་ཕེ་ནཱ་མ། བོད་སྐད་དུ། འཕགས་པ་འཇམ་དཔལ་གཤིན་རྗེའི་གཤེད་ལ་རྟགས་ཀྱི་སྒོ་ནས་བསྟོད་པ་གཤིན་རྗེ་འཇོམས་བྱེད་ཅེས་བྱ་བ། བླ་མ་དང་འཇམ་དཔལ་གཤིན་རྗེ་རྡོ་རྗེ་ཁྲོ་བོ་ཆེན་པོ་ལ་ཕྱག་འཚལ་ལོ༑ ༑ཨེ། འདས་དུས་འཕགས་པ་ཀླུ་ཡི་རིགས་མཆོག་ཅེས། །མ་འོངས་དུས་ན་མགོན་པོ་ཀུན་ཏུ་གཟིགས། །ད་ལྟ་སངས་རྒྱས་མོས་པ་རབ་དགའ་བའི༑ ༑སྙིང་པོ་ནོར་བུ་རིན་ཆེན་བརྩེགས་རྒྱལ་པོ། །ཐུབ་པའི་བསྟན་ལ་འཕགས་མཆོག་འཇམ་དཔལ་དབྱངས། །རྒྱལ་ཀུན་མཁྱེན་བརྩེ་གཅིག་བསྡུས་ཁྱོད་ཕྱག་འཚལ། །རྩོད་དུས་འགྲོ་རྣམས་དུག་ལྔ་སྟོབས་འབར་བས། །ཞི་བས་མི་ཐུལ་དེ་ཕྱིར་སྙིང་རྗེ་ཡི། །ངང་ལས་སྣ་ཚོགས་ཁྲོ་བོ་དྲག་པོའི་སྐུ། །རབ་སྤྲུལ་གཤིན་རྗེའི་གཤེད་ལ་ཕྱག་འཚལ་བསྟོད། །དོན་ཟབ་སྔགས་ཀྱིས་སྟོང་པར་སྦྱངས་པ་ཡི། །ཆོས་ཀུན་གདོད་ནས་ཡོད་མ་མྱོང་བའི་རྟགས། །ཀུན་ཁྱབ་སྙིང་རྗེ་མཁའ་ལྟར་ཁྱབ་པ་ནི། །མཐའ་ཡས་འགྲོ་བ་བདག་ཏུ་བཟུང་བའི་རྟགས། །རིག་པའི་རང་རྩལ་ཧཱུྂ་ཡིག་འབར་བ་ནི། །ཀུན་རྫོབ་འཁྲུལ་ངོར་མེད་བཞིན་སྣང་བའི་རྟགས། །རཾ་ཡཾ་ཁཾ་གིས་བསྲེགས་གཏོར་སྦྱངས་པ་ནི། །རང་སེམས་ཡེ་ནས་འོད་གསལ་དག་པའི་རྟགས། །ནམ་མཁའ་རླུང་མེ་ཆུ་སའི་དཀྱིལ་འཁོར་ནི། །འབྱུང་ལྔ་ཡུམ་ལྔའི་དབྱིངས་སུ་དག་པའི་རྟགས། །བྱང་ཆེན་པཱུ་རི་འོད་དུ་འབར་བ་ནི། །ཕྱོགས་བཅུ་དུས་གསུམ་རྒྱལ་ཀུན་འདུས་པའི་རྟགས། །གསེར་གྱི་རྒྱ་གྲམ་རྡོ་རྗེའི་ཟེར་འཕྲོ་བ། །འཇིག་རྟེན་འདས་དང་མ་འདས་མཐུ་སྟོབས་རྟགས། །ཤེལ་དཀར་རྡོ་རྗེའི་ལྟེ་བར་བཞུགས་པ་ནི། །འགྱུར་མེད་དོན་དམ་བདེན་པ་རྫོགས་པའི་རྟགས། །གཤིན་རྗེ་དྲེགས་བྱེད་ཕོ་མོ་བསྣོལ་བ་ནི། །བདུད་བཞིའི་དམག་དཔུང་རྩད་ནས་གཅོད་པའི་རྟགས། །མ་ཧེ་ཆུ་གླང་རྒྱན་ལྡན་བསྒྱིངས་པ་ནི། །སྟོང་གསུམ་དྲེགས་པའི་སྲོག་སྙིང་འཕྲོག་པའི་རྟགས། །སྣ་ཚོགས་པདྨ་འདབ་སྟོང་བརྡལ་བ་ནི། །སྲིད་དང་ཞི་བའི་མཐའ་ལས་འདས་པའི་རྟགས། །ཉི་ཟླ་འོད་འབར་གདན་ལ་བཞེངས་པ་ནི། །མཁའ་མཉམ་འགྲོ་བློའི་རྨོངས་མུན་སེལ་བའི་རྟགས། །དེ་སྟེང་ཧཱུྂ་ནག་འབར་ཞིང་འཕྲོ་བ་ནི། །རྒྱུ་ལས་འབྲས་འབྱུང་རྡོ་རྗེ་འཛིན་པའི་རྟགས། །དེ་ལས་ཁྲོ་བོའི་རྡོ་རྗེ་རབ་འབར་བ། །རྒྱལ་ཀུན་ཐུགས་ཀྱི་ཡེ་ཤེས་རྫོགས་པའི་རྟགས། །དེ་ཡི་ལྟེ་བར་ཧཱུྂ་མཐིང་ཡེ་ཤེས་ལྔ། །སངས་རྒྱས་ཀུན་གྱི་གསང་དབང་ཐོབ་པའི་རྟགས། །ཡོངས་གྱུར་སྔགས་ཀྱིས་རབ་བསྐུལ་སྐུ་རྫོགས་པ། །རྒྱལ་བ་ཀུན་གྱི་ཕྱག་རྒྱ་རྫོགས་པའི་རྟགས། །སྐུ་མདོག་མཐིང་ནག་མུན་ཆེན་དུ་བའི་མདོག

།ཆོས་ཉིད་དོན་ལ་འགྱུར་བ་མེད་པའི་རྟགས། །དབུ་གསུམ་རབ་བརྗིད་ཁྲོ་རྔམ་འབར་བ་ནི། །སྐྱབས་གསུམ་ངོ་བོར་དོན་གྱིས་བཞུགས་པའི་རྟགས། །ཕྱག་དྲུག་བར་སྣང་དབྱིངས་སུ་གདེངས་པ་ནི། །ཕ་རོལ་ཕྱིན་དྲུག་ཡོངས་སུ་རྫོགས་པའི་རྟགས། །ཞབས་བཞི་གར་སྟབས་བསྒྱིངས་ཚུལ་བཞེངས་པ་ནི། །བསྡུ་ཚད་རྣམ་བཞིས་འགྲོ་ཀུན་འདྲེན་པའི་རྟགས། །ཡན་ལག་བཅུ་གསུམ་འཇིགས་སུ་རུང་བ་ནི། །ས་མཆོག་བཅུ་གསུམ་གདོད་ནས་ཐོབ་པའི་རྟགས། །ཉིང་ལག་ལྔ་བཅུ་ཚང་བར་བསྟན་པ་ནི། །སྟོབས་དབང་ཤེས་ལམ་དབང་བཅུ་རྫོགས་པའི་རྟགས། །གཡས་ཞལ་དཀར་པོ་བཞད་ཅིང་འཛུམ་པ་ནི། །གང་འདུལ་ཐབས་ཀྱིས་སྤྲུལ་སྐུར་སྟོན་པའི་རྟགས༑ ༑གཡོན་དམར་གཤེ་ཞིང་བརྩེ་ཆགས་བརྗིད་པ་ནི། །ལོངས་སྐུ་ངེས་པ་ལྔ་དང་ལྡན་པའི་རྟགས། །དབུས་མཐིང་རྔམ་བགྲད་དགུ་དང་ལྡན་པ་ནི། །ཆོས་སྐུ་སྤྲོས་པའི་མཐའ་ཀུན་སྤངས་པའི་རྟགས། །སྤྱན་དགུ་སྡང་མིག་འབར་ཞིང་འཁྲུགས་པ་ནི། །ཐེག་པ་རིམ་དགུའི་རྩེ་མོར་ཕྱིན་པའི་རྟགས། །སྙན་གོང་སྦྲུལ་ནག་རེ་རེས་བརྒྱན་པ་ནི། །མ་རུངས་གདུག་པའི་ཚོགས་ཀུན་འཇོམས་པའི་རྟགས། །ཁྲོ་གཉེར་དཔྲལ་བའི་དབྱིངས་སུ་བསྡུས་པ་ནི། །འཁོར་འདས་མཉམ་ཉིད་དབྱིངས་སུ་རྫོགས་པའི་རྟགས། །ཤངས་གཉེར་ཞལ་གདངས་ལྗགས་འགྱུར་སྒྲིལ་བ་ནི༑ ༑སྙིང་རྗེའི་ངང་ནས་དྲག་པོར་ཁྲོས་པའི་རྟགས། །རྣོ་དབལ་མཆེ་བ་བཅུ་གཉིས་གཙིགས་པ་ནི། །རྟེན་འབྲེལ་བཅུ་གཉིས་སྲིད་རྩ་གཅོད་པའི་རྟགས། །ཨཱ་ར་ལི་ཡི་སྒྲ་ཆེན་སྒྲོག་པ་ནི། །ཐེག་གསུམ་དྲང་ངེས་ཆོས་འཁོར་བསྐོར་བའི་རྟགས། །སྨིན་མ་སྨ་ར་དམར་སེར་འཁྱུག་པ་ནི། །མཚན་དང་དཔེ་བྱད་ཡོངས་སུ་རྫོགས་པའི་རྟགས། །དབུ་སྐྲ་ཁམ་ནག་སྲིད་རྩེར་འཕྱོ་བ་ནི། །སྲིད་གསུམ་ཟིལ་གནོན་སྟོང་གསུམ་དབང་སྡུད་རྟགས། །ཕྱག་གཡས་དང་པོས་འཁོར་ལོ་བསྣམས་པ་ནི། །སྲིད་པའི་འཁོར་ལོ་རྩད་ནས་གཅོད་པའི་རྟགས། །བར་པས་རལ་གྲི་འོད་འབར་གདེངས་པ་ནི། །ཉོན་མོངས་དགྲ་བགེགས་དྲག་པོ་སྒྲོལ་བའི་རྟགས། །ཐ་མས་རྡོ་རྗེ་རྩེ་དགུ་བསྣམས་པ་ནི། །དུག་གསུམ་ཉེས་ཚོགས་ཐལ་བར་རློག་པའི་རྟགས། །ཕྱག་གཡོན་དང་པོས་ལྕགས་ཀྱུ་ཐོགས་པ་ནི། །འགྲོ་ཀུན་འཁོར་བའི་གནས་ནས་འདྲེན་པའི་རྟགས། །བར་པས་གཏུན་ཤིང་བཀན་ནས་འཛིན་པ་ནི། །བར་གཅོད་བདུད་ཚོགས་དབང་སྡུད་ཚར་གཅོད་རྟགས། །ཐ་མ་སྡིགས་མཛུབ་མེ་དཔུང་འབར་བ་ནི། །མ་རིག་ཚང་ཚིང་ནགས་ཚལ་སྲེག་པའི་རྟགས། །གཡས་ཀྱི་ཞབས་གཉིས་ཅུང་ཟད་བསྐུམ་པ་ནི། །རྒ་དང་ན་བའི་སྡུག་བསྔལ་སྤངས་པའི་རྟགས། །གཡོན་གྱི་ཞབས་གཉིས་བགྲད་ཅིང་འགྱིང་བ་ནི། །སྐྱེ་ཤིའི་འཁྲུལ་འཁོར་རྩད་ནས་གཅོད་པའི་རྟགས། །ཐོད་སྐམ་ལྔ་ལྔར་རིགས་ལྔ་བཞུགས་པ་ནི། །རིགས་དང་དཀྱིལ་འཁོར་ཀུན་གཙོར་གྱུར་པའི་རྟགས། །སྤྱི་གཙུག་ཁྱུང་ནག་འབར་བ་ལྡིང་བ་ནི། །གཟའ་ཀླུ་ས་རྒྱལ་ཐེའུ་རང་བྲན་འཁོལ་རྟགས། །བ་སྤུ་ཁྱུང་དང་རྡོ་རྗེས་གཏམས་པ་ནི། །སྲ་བརྟན་རྡོ་རྗེའི་གོ་དང་ལྡན་པའི་རྟགས། །ཐོད་སྐམ་ཉེར་གཅིག་མགུར་ཆུ་བྱས་པ་ནི། །འཇིག་ཚོགས་ལྟ་ངན་ཉི་ཤུ་བཅོམ་པའི་རྟགས། །ཐོད་རློན་ལྔ་བཅུས་དོ་ཤལ་བྱས་པ་ནི། །འདུ་བྱེད་ལྔ་བཅུ་གནས་སུ་དག་པའི་རྟགས། །སྐུ་སྟོད་གཉིས་འཐུང་བླ་གོས་མནབས་པ་ནི། །གཏི་མུག་ཆོས་ཀྱི་དབྱིངས་སུ་དག་པའི་རྟགས། །སྐུ་སྐེད་ཞིང་གི་གཡང་གཞི་བཅིངས་པ་ནི། །འདོད་ཆགས་སོར་རྟོག་ངང་དུ་དག་པའི་རྟགས། །སྐུ་སྨད་སྟག་ལྤགས་ཐང་གོས་དཀྲིས་པ་ནི། །ཞེ་སྡང་མེ་ལོང་ངོ་བོར་དག་པའི་རྟགས། །ཡན་ལག་ཀླུ་ཆེན་རིགས་ལྔས་དཀྲིས་པ་ནི། །ང་རྒྱལ་མཉམ་པ་ཉིད་དུ་དག་པའི་རྟགས། །ལྟོ་འཕྱེ་ནག་པོ་མཆོད་ཕྱིར་ཐོགས་པ་ནི། །ཕྲག་དོག་བྱ་གྲུབ་ངོ་བོར་དག་པའི་རྟགས། །དུར་ཁྲོད་ཐལ་བའི་ཚོམ་བུས་བཏབ་པ་ནི། །འདུ་བྱེད་ཕྲིན་ལས་ཡོངས་སུ་རྫོགས་པའི་རྟགས། །མཆོག་ཆེན་རཀྟའི་ཐིག་ལེས་སྤྲས་པ་ནི། །དུག་གསུམ་གསལ་སྟོང་ཟུང་འཇུག་དག་པའི་རྟགས། །བཾ་ཆེན་ཞག་གི་ཟོ་རིས་བྱས་པ་ནི། །འགྲོ་བའི་དོན་རྣམས་ཐབས་ཀྱིས་མཛད་པའི་རྟགས། །སྐུ་ལས་སྤྲུལ་པའི་ཕོ་ཉ་སྤྲོ་བ་ནི། །ཕྲིན་ལས་ལྷུན་གྲུབ་རྒྱུན་ཆད་མེད་པའི་རྟགས། །ལས་ཀྱི་གཤིན་རྗེའི་ཚོགས་ཀྱིས་བསྐོར་བ་ནི། །ཕྱི་ནང་གཞན་གསུམ་དབྱིངས་སུ་གཅིག་པའི་རྟགས། །ཡེ་ཤེས་མེ་དཔུང་བསྐལ་མེ་ལྟར་འབར་བ། །རྨོངས་པའི་འཁྲུལ་པ་རྩད་ནས་སྲེག་པའི་རྟགས། །རྣམ་མང་རིན་ཆེན་དུ་མས་བརྒྱན་པ་ནི། །འདོད་ཡོན་མ་སྤངས་རྒྱན་དུ་ཆེ་བའི་རྟགས། །སྣ་ཚོགས་དར་གྱི་ཅོད་པན་འཕུར་བ་ནི། །མ་ལུས་ཡོན་ཏན་དབྱིངས་སུ་རྫོགས་པའི་རྟགས། །ཐུགས་ཀར་འཁོར་ལོ་རྩིབས་བཞི་འབར་བ་ནི། །ཕྲིན་ལས་བཞི་སྒྲུབ་དངོས་གྲུབ་སྩོལ་བའི་རྟགས། །རྩིབས་སྟེང་འཇམ་དཔལ་གཞོན་ནུ་བཞུགས་པ་ནི། །ཡེ་ཤེས་སེམས་དཔའ་ཞི་བར་བཞུགས་པའི་རྟགས། །དེ་དབུས་རིན་ཆེན་ལས་གྲུབ་མཆོད་རྟེན་ནི། །ཆོས་དབྱིངས་མཉམ་ཡངས་མཐའ་བྲལ་སྟོན་པའི་རྟགས། །བུམ་ནང་རྡོ་རྗེ་རིགས་ལྔ་ཡབ་ཡུམ་བཅུས། །དམ་པ་རིགས་བརྒྱ་དོན་གྱིས་རྫོགས་པའི་རྟགས། །ལྟེ་བར་བྷྲཱུཾ་ནང་ཧཱུྂ་ཡིག་འོད་ལྔ་འབར། །ཏིང་འཛིན་མི་གཡོ་ཡེ་ཤེས་ལྡན་པའི་རྟགས། །བསྲུང་བའི་སྔགས་ཀྱི་ཕྲེང་བས་བསྐོར་བ་ནི། །གཞོམ་མེད་ནཱ་ད་རླུང་སྔགས་དབྱེར་མེད་རྟགས། །གཡོན་དུ་སྦྱོར་ཡུམ་མ་མོ་བཞུགས་པ་ནི། །ཐབས་དང་ཤེས་རབ་འདུ་འབྲལ་མེད་པའི་རྟགས། །གཡས་སུ་སྲས་མཆོག་འབར་བ་ཁྲོ་ཚུལ་ནི། །བདེ་སྟོང་སྒྱུ་འཕྲུལ་གར་གྱིས་དཔའ་བའི་རྟགས། །མདུན་དུ་འཆི་བདག་ལྕགས་ཆས་བསྒྱིངས་བ་ནི། །འཆི་བདག་བདུད་ཚོགས་ཕྱེ་མར་བརླག་པའི་རྟགས། །རྒྱབ་ཏུ་སྲོག་བདག་གདེངས་ཀ་གཡོ་བ་ནི། །སྲོག་དབུགས་དབང་བྱེད་མ་ལུས་འདུལ་བའི་རྟགས། །བསྲུང་བའི་ཁྲོ་བོ་ཁྲོ་མོ་བཞུགས་པ་ནི། །སྔགས་འཆང་མི་མཐུན་གཡུལ་ལས་རྒྱལ་བའི་རྟགས། །བསྲུང་བའི་གུར་ཁང་བཅུ་གསུམ་སྲ་བཙན་ནི། །གནས་སྐབས་མཐར་ཐུག་འགལ་རྐྱེན་སྲུང་བའི་རྟགས། །ཕྱི་ནང་གསང་མཆོད་མཁོ་དགུར་ལྡན་པ་ནི། །གང་འདོད་འབྲས་བུ་ལྷུན་གྱིས་གྲུབ་པའི་རྟགས། །ལུས་ལྷ་ངག་སྔགས་སེམས་ཉིད་འོད་གསལ་བ། །དོན་གཉིས་ལྷུན་གྲུབ་འབྲས་བུ་ཐོབ་པའི་རྟགས། །འཇམ་དཔལ་ཕྱག་རྒྱ་ཟིལ་གྱིས་གནོན་པའི་ཚོགས། །རང་རིག་ཀ་དག་ཆེན་པོའི་རང་མདངས་ལས། །སྣ་ཚོགས་དུ་མར་ཤར་ཞིང་འགག་མེད་རྩལ༑ ༑གཞན་དུ་མི་རྟོག་སྔགས་འཆང་རིག་པའི་མདངས། །གང་འདུལ་དེར་སྣང་སྒྱུ་མའི་ལྷ་ཚོགས་ལ། །གཉིས་མེད་གུས་པའི་ཚུལ་གྱིས་ཕྱག་བགྱི་ཞིང༌། །ཕྱི་ནང་གསང་བ་སྨན་རཀ་གཏོར་མར་བཅས། །གུས་པས་འབུལ་ལོ་དགྱེས་པར་བཞེས་ནས་ཀྱང༌། །ཐུགས་ཀྱི་དམ་སྐོང་ཉམས་བཤགས་ཚངས་པར་སྩོལ། །ཕྲིན་ལས་རྣམ་བཞི་མྱུར་དུ་གྲུབ་པར་མཛོད། །བདག་དང་མཁའ་མཉམ་མཐའ་ཡས་སེམས་ཅན་རྣམས། །དེང་ནས་བྱང་ཆུབ་སྙིང་པོར་མཆིས་ཀྱི་བར། །བཅོམ་ལྡན་ཁྱོད་ཀྱིས་དགེ་བའི་བཤེས་མཛོད་ལ། །དོན་གཉིས་ལྷུན་གྲུབ་སངས་རྒྱས་ཐོབ་པར་ཤོག

༑དེ་མ་ཐོབ་ཀྱི་ཚེ་རབས་ཐམས་ཅད་དུ། །དལ་འབྱོར་མཆོག་ཐོབ་ཆོས་ལྡན་གྲོགས་དང་ཕྲད། །དམ་པས་རྗེས་འཛིན་སྔགས་ཀྱི་ཐེག་པར་འཇུག །སྨིན་ལམ་དབང་གིས་རྒྱུད་སྦྱངས་སྣོད་དུ་རུང༌། །གྲོལ་ལམ་བསྐྱེད་རྫོགས་གདམས་པ་རབ་བསྒོམ་ཞིང༌། །དངོས་གྲུབ་རྩ་བ་རྡོ་རྗེ་སློབ་དཔོན་མཆོག །མཉེས་ཤིང་ཐུགས་སུན་མི་དབྱུང་དམ་མི་འདྲལ། །རྩ་བ་ཡན་ལག་སྲུང་མཚམས་མཐར་དབྱུང་ཞིང༌། །བཟླས་བརྗོད་དྲོད་ཐོབ་རིམ་གཉིས་རྩལ་ཐོབ་ཤོག །ཐལ་ཕྱིར་ཐ་སྙད་སྒྲོག་གིས་མ་བཅིངས་ཤིང༌། །རྟོག་གེ་འཁྲུལ་པའི་སྣང་བས་མ་བསླད་པར། །ཉན་རང་ཐེག་དམན་ལམ་དུ་མི་འཇུག་ཅིང༌། །བྱང་སེམས་ཐེག་པའི་ལམ་གྱིས་རྒྱུད་སྦྱངས་ཏེ། །ཟབ་མོ་སྔགས་ཀྱི་རྣལ་འབྱོར་ལ་བརྩོན་ནས། །རང་གཞན་དམ་པའི་ཆོས་ལ་གཞོལ་གྱུར་ཅིག །ཁྱད་པར་མོས་ལྡན་ཐེག་མཆོག་སྔགས་འཆང་བདག །ཚེ་རབས་ཀུན་ཏུ་ལྷག་པའི་ལྷའི་གཙོ་བོར། །བཅོམ་ལྡན་གཤིན་རྗེའི་གཤེད་ཁྱོད་འཛིན་གྱུར་ཅིག །སངས་རྒྱས་བསྟན་དང་རྩ་བའི་བླ་མ་དང༌། །གྲུབ་མཆོག་བདག་དང་རྡོ་རྗེའི་མཆེད་རྣམས་ལ། །ལོག་པར་འཚེ་བའི་དགྲ་བགེགས་གནོད་བྱེད་རྣམས། །ཞི་ཞིང་དབང་བསྡུས་སྙིང་རྗེས་ཟློག་པར་མཛོད། །གལ་ཏེ་ཞི་བའི་ལམ་གྱིས་མ་ཐུལ་ན། །དྲག་པོས་སྒྲོལ་ལ་བྱང་ཆུབ་མྱུར་ཐོབ་མཛོད། །བདག་ཅག་དཔོན་སློབ་མཐུན་པའི་འཁོར་བཅས་ཀྱི། །ནད་གདོན་འགལ་རྐྱེན་བར་གཅོད་ཞི་བ་དང༌། །ཚེ་དཔལ་ལོངས་སྤྱོད་དཔལ་འབྱོར་བསོད་ནམས་རྒྱས། །མོས་བཞིས་ཁམས་གསུམ་སྲིད་གསུམ་དབང་དུ་སྡུས། །བསྟན་གནོད་ཕྱི་ནང་དྲག་པོས་སྒྲོལ་བ་དང༌། །དགྱེས་པའི་ཞལ་སྟོན་བསྒྲུབས་པའི་རྟགས་ཕྱུང་ཞིག །ཕྲིན་ལས་མངོན་མཛོད་བཀའ་དང་བསྟན་པ་སྲུངས། །འཁོར་སྡུས་ནོར་སྐྱོངས་དཔལ་དང་གྲགས་པ་སྒྲུབས། །སྡང་བའི་དགྲ་དང་གནོད་པའི་བགེགས་དཔུང་ཐུལ༑ ༑བར་ཆད་རྐྱེན་ཟློག་བསམ་པའི་དོན་ཀུན་སྒྲུབས། །བཅོལ་བའི་ཕྲིན་ལས་མྱུར་དུ་འགྲུབ་པར་མཛོད། །ཅེས་འཇམ་དཔལ་གཤིན་རྗེའི་གཤེད་ལ་རྟགས་ཀྱི་སྒོ་ནས་བསྟོད་པ་གཤིན་རྗེ་འཇོམས་བྱེད་ཅེས་བྱ་བ་འདིའང༌།

འབྲི་གུང་པ་སྐྱུ་རའི་གདུང་ལས་སྔགས་པའི་ཆ་ལུགས་ཅན་རིམ་པ་གཉིས་ཀྱི་ལམ་ཉམས་སུ་ལེན་པ་ལ་ལེ་ལོ་ཆེ་ཞིང་གཉིད་དང་རྣམ་གཡེང་གི་ནོར་ཅན། མགོ་སྐྱེས་དང་ལྕགས་ཕུར་གཡག་རུ་ཚེར་མའི་ཕྲེང་བའི་རྒྱན་གྱི་ཁུར་ཅན་བློ་གྲོས་ཀུན་ནས་རྨོངས་པ། དོན་མེད་རྔ་རྡུང་གིས་ཁྱིམ་མཚེས་གཉིད་དཀྲོག་གི་ལས་ལ་བརྩོན་པ། ཆོས་ཀྱི་གྲགས་པ་ཞེས་བྱ་བའི་མིང་ཅན་བདག་གིས། མེ་གླང་ཆོ་འཕྲུལ་ཟླ་བའི་དཀར་ཕྱོགས་ལ་ལྷག་པའི་ལྷ་འདི་ཉིད་ཀྱི་བསྙེན་སྒྲུབ་ཅིག་བགྱིས་པའི་ཚེ། བཅོས་མིན་གྱི་སེམས་དང་བའི་འདུན་པ་ཁོ་ནས་མཚམས་སྦྱར་ཏེ་བསྟོད་ཅིང༌། སླར་འབྲི་ཀླུང་དབུར་སྟོད་བཀྲ་ཤིས་ཚུགས་ཀྱི་རེའུ་མིག་པདྨ་འོད་དུ་བྲིས་པའི་དགེ་བས། ཕ་མར་གྱུར་པའི་སེམས་ཅན་ཐམས་ཅད་འཇམ་དཔལ་དབྱངས་མགོན་པོ་ཀུན་ཏུ་གཟིགས་ཀྱི་གོ་འཕང་བདེ་བླག་ཉིད་དུ་ཐོབ་པར་གྱུར་ཅིག། །།སརྦ་མངྒ་ལཾ།།