༄༅། །ལམ་ཟབ་བླ་མ་སྒྲུབ་པ་ལས། གེགས་སེལ་བདེ་བའི་རྡོ་རྗེ་བཞུགས་སོ།།

འཁྲུལ་བའི་དངོས་པོ་འཇོམས་མཛད་པ། །རྡོ་རྗེ་སློབ་དཔོན་ལ་བཏུད་ནས། །ལམ་ཟབ་བླ་མ་སྒྲུབ་པ་ཡི། །གེགས་སེལ་བདེ་བའི་རྡོ་རྗེ་བཤད། །སྙིགས་མ་ལྔ་བདོའི་དུས་འདི་རུ། །ཆོས་བྱེད་གཞན་ཕན་བགྱིད་རྣམས་ལ། །དཀར་པོའི་ཕྱོགས་རྣམས་ཉམས་དམའ་ཞིང༌། །ནག་ཕྱོགས་བདུད་སོགས་ཁ་རྒྱལ་བས། །བར་ཆད་གེགས་ཀྱི་རྣམ་པ་མང༌། །དེ་དག་སེལ་བའི་ཐབས་སྣ་ཚོགས། །གེགས་སེལ་སྙིང་བྱང་འདི་སྐད་གདམ༑ ༑དང་པོ་སྨིན་ལམ་དབང་གི་གེགས། །སློབ་དཔོན་མ་བརྟག་སློབ་མའི་དགྲ། །ཐོས་པ་དང་ལྡན་སྙིང་བརྩེར་ལྡན། །ཞི་དུལ་བྱང་ཆུབ་སེམས་དང་ལྡན། །བརྟན་ཅིང་བློ་ཆེ་ཁོག་ཡངས་ལ། །རྒྱུད་ཀྱི་གནད་གསང་ངེས་པ་དང༌། །ཚིག་དོན་མ་འཁྲུལ་སྦྱོར་བ་ཤེས། །དེ་ཉིད་ཕྱི་ནང་ཉི་ཤུར་ལྡན། །དམ་ལྡན་ལྷ་སྔགས་ལ་འབད་ཅིང༌། །དེ་ཉིད་རྟོགས་ཤིང་སྨྲ་མཁས་ལྡན། །དྲང་ཞིང་གཟུར་གནས་གསོང་པོར་སྨྲ། །དེ་སོགས་མདོ་སྔགས་ལས་བཤད་པའི། །མཚན་ལྡན་བླ་མ་བསྟེན་བྱ་ཡི། །མཚན་ཉིད་དེ་རྣམས་ལས་བཟློག་པའི། །སློབ་དཔོན་དམྱལ་བ་བཞིན་དུ་སྤང༌༑ ༑སློབ་མ་མ་བརྟག་སློབ་དཔོན་དགྲ། །གཡོ་རྒྱུ་ཆེ་ཞིང་གཅམ་བུར་སྨྲ། །ལྕེ་གཉིས་ལྡན་ཞིང་བློ་ཆུང་བ། །ཁྲོ་གདུག་སེམས་ལྡན་ནོར་ལ་སྲེད།་༌།ཚེ་འདི་འབའ་ཞིག་དོན་གཉེར་ཞིང༌། །བླ་མ་ལྷ་སྔགས་ལ་མི་མོས། །ལམ་ཟབ་སྨིན་གྲོལ་གདམས་པ་རྣམས། །ཐོབ་པས་ཆོག་རློམ་ཉམས་མི་ལེན། །རང་འདོད་ཁེ་གྲགས་ང་རྒྱལ་ཆེ། །རྫུན་ཕྲ་ངག་འཆལ་ཚིག་རྩུབ་སྨྲ། །བག་མེད་ལྡན་ཞིང་དུག་ལྔ་རགས། །ཐེ་ཚོམ་སོམ་ཉི་ཆེ་བ་དང༌། །རྩ་བ་ཡན་ལག་དམ་མི་སྲུང༌། །མན་ངག་ཐབས་ཀྱིས་རྐུ་ཞིང་འཕྲོག །གསང་ཚིག་གཞན་ལ་སྨྲ་བ་དང༌། །གདམས་ངག་ནོར་དང་ངོ་དགའི་ཆེད། །གཞན་ལ་ཟོང་ལྟར་འཚོང་བ་དང༌། །སློབ་དཔོན་བཀའ་གཅོག་བྱེད་ལ་སོགས། །མདོ་སྔགས་ལས་གསུངས་དང་འགལ་བའི༑ ༑སློབ་མ་དེ་ནི་བདུད་དངོས་ཏེ། །དེ་ཉིད་ཇི་བཞིན་ཀུན་ནས་སྤང༌། །གནས་ཀྱི་མཚན་ཉིད་མི་ལྡན་པ། །ཚོང་འདུས་གྲོང་ཁྱེར་གསང་མདོ་སོགས། །ལམ་སོ་འཇིག་རྟེན་སྤྱོད་པའི་ས༑ ༑སྡེ་འཁྲུག་བྱས་མལ་ས་ཚིག་དང༌། །བཀྲ་མི་ཤིས་དང་ལོག་པའི་གནས། །དེ་སོགས་གནས་ངན་ཀུན་ནས་སྤང༌། །དུས་ནི་གཟའ་ཚེས་སྐར་སྦྱོར་བྱེད། །ངན་ཞིང་ས་བདག་གདུག་པ་རྒྱུ༑ ༑མི་རུངས་མཚན་ངན་ལ་སོགས་པ། །བཀྲ་མི་ཤིས་པའི་དུས་ཀུན་སྤང༌། །དབང་དང་སྒྲུབ་རྫས་ལ་སོགས་པ། །ཁ་ན་མ་ཐོ་མེད་པ་དག

།མ་ཚང་ཆད་ལྷག་དེས་ཆོག་དང༌། །དེས་འོང་སླ་ཆོས་ཐམས་ཅད་སྤང༌། །ཚོགས་འཁོར་ལ་སོགས་དམ་རྫས་རྣམས། །དམེ་ཡུགས་ཡ་བཤན་ལས་བྱུང་དང༌། །འདིའི་ཕྱིར་སྲོག་བཅད་བརྐུས་དང་ཕྲོགས། །དེ་སོགས་ཁ་ན་མ་ཐོ་དང༌། །སྡིག་དང་མི་གཙང་གིས་སྦགས་པའི། །ཡོ་བྱད་དེ་རྣམས་དུག་བཞིན་སྤང༌། །སྨིན་ལམ་དབང་ལ་རྫས་མ་ཚང༌། །ལག་ལེན་ནོར་འཁྲུལ་ཆད་དང་ལྷག །རང་གིས་མ་ཐོབ་ཉམས་མ་བླངས། །གོང་མའི་མཐོང་རྒྱུད་མེད་པ་སོགས། །བཀའ་བབ་ཆུ་བོ་མི་ལྡན་པའི། །ཕོ་ཚོད་ནམ་ཡང་སྤང་བར་བྱ། །ཕྱི་ནང་གསང་བ་དེ་ཁོ་ནའི། །སྒྲུབ་པ་བཞི་ལ་སྦྱོར་དངོས་རྗེས། །གོ་ལོག་དང་ནི་གཞན་དག་ནས། །རིགས་འདྲས་རྒྱས་འགེབས་རང་བཟོ་དང༌། །དམིགས་པ་མི་གསལ་སྔགས་མ་དག །རྫོགས་རིམ་མི་ཤེས་བཙུན་པ་ཆུང༌། །དེ་སོགས་འབད་པས་སྤང་བར་བྱ། །སྨིན་ལམ་བསྐྱེད་རིམ་རྩ་རླུང་དང༌། །རྫོགས་རིམ་བཅས་པ་ཀུན་གྱི་གེགས། །དལ་འབྱོར་ཐོབ་པ་དོན་མེད་དུ། །སྟོང་ཟད་ཡེང་མ་ལམ་དུ་གཏོང༌། །དོན་ལྡན་ཆོས་ལ་མི་འཇུག་པར། །དོན་མེད་ཟང་ཟིང་དབང་དུ་འཆོར། །སྣོད་བཅུད་འདུས་བྱས་སྒྱུ་མ་བཞིན། །མི་རྟག་པ་རྣམས་རྟག་པར་རློམ། །ནམ་འཆི་ངེས་མེད་སྐྱོ་ཤས་དང༌། །བློ་སྣ་ཐུང་བར་མི་སློབ་པར། །བསྐལ་པའི་བར་དུ་སྡོད་སེམས་པའི། །བློ་རིང་དྲེད་པ་ཕྱིར་ཀ་ལོག །བདེ་སྡུག་བྱེད་པོ་དཀར་ནག་ལས། །རྒྱུ་ལས་འབྲས་འབྱུང་མི་སེམས་པར། །རྒྱུ་འབྲས་ཁྱད་གསོད་འཇོལ་ཉོག་བྱེད། །རིགས་དྲུག་འཁོར་བ་གར་སྐྱེས་ཀྱང༌། །ལྷ་རྣམས་འཆི་འཕོ་ལྟུང་བྱེད་ལྔ། །ལྷ་མིན་འཐབ་རྩོད་གསོད་གཅོད་དང༌། །མི་རྣམས་སྡུག་བསྔལ་ཆུ་བོ་བཞི། །ཡི་དྭགས་བཀྲེས་ཤིང་སྒྲིབ་པ་ཅན། །དུད་འགྲོ་གླེན་ལྐུགས་བཀོལ་སྤྱོད་སོགས། །དམྱལ་བ་ཚ་གྲང་སྡུག་བསྔལ་ཅན། །དེ་སོགས་རིགས་དྲུག་སྡུག་བསྔལ་ནས། །བདེ་བ་སྐད་ཅིག་མེད་འདི་ལ། །བདེ་བར་རློམ་པའི་སྙིང་རུལ་པོ། །འདི་ནི་ལམ་ཟབ་ཀུན་གྱི་གེགས། །ཐར་པའི་སྲོག་རྩ་གཅོད་བྱེད་དོ། །ཁྱད་པར་ལམ་ཟབ་འདི་ཉིད་ཀྱི། །སྨིན་གྲོལ་སྤྱི་ཡི་གེགས་རྣམས་ནི། །བརྒྱུད་པའི་བླ་མ་ལ་སྨོད་ཅིང༌༑ ༑སློབ་དཔོན་ལ་སྡང་སྤོང་བ་དང༌། །ལམ་ཟབ་འདི་ལ་སོམ་ཉི་དང༌། །ཐེ་ཚོམ་ཅན་དང་བློ་དྲེད་པོ། །ཐོབ་ནས་ཉམས་ལེན་མཐར་མི་དབྱུང༌། །རབ་འབྲིང་ཐ་མའི་ལྕོགས་ཚོད་ཀྱི། །ཐུན་འཛིན་ཆག་མེད་ཡལ་བར་འདོར། །མ་ཐོབ་མི་ལ་ཚུལ་རྣམས་སྨྲ། །དེ་སོགས་ལམ་ཟབ་སྤྱི་ཡི་གེགས། །དེ་ལྟར་གེགས་རྣམས་མ་བསྲུང་ན། །སློབ་དཔོན་སྐུ་ཚེ་ཐུང་བ་དང༌། །རང་ཉིད་ཆོས་ལ་བར་ཆད་འབྱུང༌། །ལམ་ཟབ་བསྟན་པ་ཉམས་པ་སོགས། །མི་དགེ་སྣ་ཚོགས་འབྱུང་བར་འགྱུར། །དེ་ཕྱིར་གེགས་ལ་འཛེམ་པ་གཅེས། །ད་ནི་སོ་སོའི་དམིགས་བསལ་གེགས། །སྟེང་སྒོ་རྣམ་གྲོལ་སྒོམ་པའི་ཚེ། །རྩ་དང་རླུང་དང་ཐིག་ལེའི་གེགས། །དང་པོ་རྩ་ཡི་གེགས་ལ་ནི། །རླུང་རྩོལ་འཁྲུལ་འཁོར་ལ་འབད་པས། །རྩ་ཆེན་རྩ་ཕྲན་འགའ་ཞིག་ནི། །ཆད་དང་འཆོས་དང་ཞ་བ་དང༌། །འཁུམ་དང་འཁྱོག་དང་ཞར་བ་དང༌། །སྐེམ་དང་ལས་སུ་མི་རུང་བའི། །གེགས་ཀྱི་རྣམ་པ་བརྒྱད་འབྱུང་ངོ། །དང་པོ་རྩ་ཆེན་ཆད་པའི་རྟགས༑ ༑ཁྲག་རྩ་ཆད་ན་ཁ་ལ་སོགས། །བུ་ག་དགུ་ནས་ཁྲག་འབབ་ཅིང༌། །སྨུག་པོ་ལྟ་བུའི་ནད་རྣམས་འབྱུང༌། །དེ་ལ་བུམ་ཅན་རླུང་སྦྱངས་ཤིང༌། །དོམ་དང་མི་ལ་སོགས་པ་ཡི། །མཁྲིས་སྣ་ཚོགས་ཚད་གུར་གུམ་དང༌། །རྒྱ་མཚལ་རྡོ་སོལ་སིནྡྷུ་ར། །འབྲུག་རུས་རྣམས་ནི་ཞིབ་བཏགས་པའི། །ཕྱེ་མ་འབྲི་མར་ཞུ་བས་དབུལ། །ནངས་ནུབ་གུང་གཉིས་རྣམས་སུ་བཏང༌༑ ༑ཆད་པའི་རྩ་སྣེ་མེ་ཡིས་བསྲེག

།ཕྱིང་པ་ཆུར་བཅུག་དུག་གིས་བསྡམ། །དེ་སོགས་རིག་མདས་བསྣུན་པར་བྱ། །གཉིས་པ་རྩ་འཆུས་ན་ཟུག་ཆེ། །གཟའ་ཕོག་བཞིན་དུ་གཞོགས་ཡོ་ཞིང༌། །སྦྲིད་འཁྱུག་ཚ་ཤར་ལ་སོགས་འབྱུང༌། །དེ་ལ་བུམ་ཅན་རླུང་བཟུང་ཞིང༌། །གངས་ཆུའི་རྩ་ལ་སྣུམ་ལྡན་གྱི། །གོས་སོགས་དྲོད་ཅན་དུག་ཀྱང་བྱ། །ཡང་ན་གཡམ་སྔོན་རུལ་པོའི་ཕྱེ༑ ༑ཏིལ་སྣུམ་སྦགས་པ་མེར་བསྲོས་པས། །དུག་བྱས་མོད་ལ་ཕན་པར་འགྱུར། །གསུམ་པ་རྩ་ནི་ངན་པ་ནི། །དྲེག་གྲུམ་ཇི་བཞིན་འཁུམ་པ་དང༌། །རེང་བ་ལ་སོགས་མང་དུ་འབྱུང༌། །དེ་རྣམས་ཀུན་ལ་རླུང་སྦྱོར་དང༌། །རྩ་དཀར་ཉེར་ལྔ་ཟ་ཞིང་བྱུག །གཞན་ཡང་གང་འཕྲོད་སྨན་གྱིས་བཅོས། །ནད་ཚབས་ཆེ་ན་མེ་བཙའ་གདབ། །བཞི་པ་འཁུམས་པ་བྱུང་བ་ན། །ཞ་བའི་བཅོས་ཀ་ཇི་བཞིན་བྱ། །ཁྱད་པར་གང་འཁུམས་ཡན་ལག་དེར། །རླུང་བཟུང་བརྐྱང་བསྐུམ་རན་པར་བྱ། །ལྔ་པ་འཁྱོགས་པ་དག་ལ་ཡང༌། །ཞ་བ་བཞིན་བྱ་ཁྱད་པར་དུ། །གང་འཁྱོགས་རྩ་དེར་རླུང་བཅུག་ཅིང༌། །ཡོན་པོ་སྲོང་བའི་འཁྲུལ་འཁོར་དག །བློ་ལྡན་རིག་པའི་མདའ་ཡིས་བསྣུན། །དྲུག་པ་ཞར་བ་འབྱུང་སྲིད་ན། །གང་ཞར་རྩ་ན་རླུང་བཅུག་ཅིང༌། །ཕྱི་ནས་མར་སྣུམ་བྱུག་པར་བྱ། །མེ་དང་ཉི་མ་དག་ལ་བསྲོ། །དེ་བཞིན་བྱས་པས་མྱུུར་དུ་ཕན། །བདུན་པ་བསྐམས་པ་རྣམས་ལ་ཡང༌། །རླུང་བཟུང་ཕྱི་ནས་བྱུག་པར་བྱ། །ཁྱད་པར་ཆུ་མདའ་རྡེག་པ་དང༌། །དྲི་ཆུ་སྐོར་ཟློག་ཡང་ཡང་བྱ། །འོན་ཀྱང་བསྐམས་པ་སྲིད་མཐའ་ཙམ། །འདི་ཉིད་འབྱུང་བ་ཤིན་ཏུ་དཀོན། །བརྒྱད་པ་ལས་སུ་མི་རུང་བ། །རླུང་མི་འཇུག་ལ་རླུང་ཞུགས་པས། །སྙིང་རླུང་སྨྱོ་འབོག་ལོང་བ་དང༌། །འོན་དང་དིག་ལྐུག་ལ་སོགས་འབྱུང༌། །ཁམས་མི་རྒྱུ་བར་ཁམས་སོང་བའི། །ཁམས་འཛག་རྡོ་རྗེ་ལས་མི་རུང༌། །དེ་སོགས་མི་འདོད་དུ་མ་འབྱུང༌། །སྙིང་རླུང་སྨྱོ་འབོག་ནད་བྱུང་ན། །ཨར་བརྒྱད་དང་ནི་ཉེར་ལྔ་དང༌། །ལི་ཤི་ཉེར་ལྔ་ཡང་ན་ནི། །ཛཱ་ཏི་ཉེར་ལྔ་ལ་སོགས་པ། །ཆང་ངམ་ཤ་ཆེན་འཇམ་གྱིས་ཕུལ། །དཀར་ནག་དྲུག་བདུན་ཚིགས་མེས་བསྲེག

།གཞན་ཡང་སྙིང་རླུང་སྤྱི་ལྟར་བཅོས། །ལོང་ན་རྒྱལ་མོ་ཆུ་འབྱེད་དང༌། །འོན་ན་ཨུ་ཏ་སྒྲ་སྒྲོག་དང༌། །དིག་ལྐུག་འོན་པ་ཁ་འབྱེད་སོགས། །གསོ་དཔྱད་སྤྱི་གཞུང་ལྟར་བཅོས་ཤིང༌། །ཀུན་ལ་རླུང་རྩོལ་འཁྲུལ་འཁོར་གཅེས། །ཁམས་འཛག་པ་རྣམས་གཅོད་པའི་ཐབས། །སྨན་དང་སྔགས་དང་གཉིས་མཆིས་པར། །དང་པོ་སྨན་གྱིས་གཅོད་པ་ནི༑ ༑རྩ་མཆོག་ཏིཀྵ་པནྟ་་་་་དོམ་མཁྲིས་དང༌།་་༌།རྡོ་སོལ་གསུམ་ནི་རྩ་བའི་སྨན།་་༌།དེ་སྟེང་སྐྱེས་པར་རྒྱ་མཚལ་དང༌།་་༌།བྲག་ཞུན་ལི་ཁྲི་སིནྡྷུ་ར།་་༌།བཙོད་དང་རྒྱ་སྐྱེགས་ལྔ་པོ་བསྣན།་་༌།བུད་མེད་དག་ལ་ཅུ་གང་དང༌།་་༌།ཅོང་ཞི་མཚལ་དཀར་དངུལ་ཆུ་དང༌།་་༌།མདུང་རྩེ་དཀར་པོ་ལྔ་བསྣན་བྱ། །དེ་ཡང་རྩ་བའི་སྨན་རྣམས་ནི། །ཆ་གཉིས་ཁ་ཚར་ལྔ་ཆ་གཅིག །ཞིབ་བཏགས་ཆང་སྦྱར་ཐོ་རངས་བཏང༌༑ ༑ཡང་ན་སྔགས་ཀྱིས་གཅོད་པ་ནི། །བུ་མོ་མགོ་གཙང་གིས་བཀལ་བའི། །སྲད་བུ་དམར་པོར་མདུད་བདུན་བཏབ། །ཨོཾ་ར་བྷནྡྷ་ནི་ཤཱུ་ག་དྷ་ར་ནི་སི་དུར་སྭཱ་ཧཱ། །ཞེས་པ་བརྒྱ་སྟོང་བཟླས་ལ་བཏབ། །སྲོད་དུས་སྐེད་ལ་བཅིངས་པས་འཆད། །ཐིག་ལེ་འཛག་པ་བྱིངས་ཆེ་ན། །སྔགས་སྨན་བསྡོམས་ནས་གཅོད་པ་ནི། །རོ་སོལ་པད་རག་གུ་གུལ་དང༌། །མི་ཀླད་ཡུངས་ཀར་བསྲེག་ཐལ་དང༌། །སྔགས་པ་ནུས་ཅན་བི་ཊི་དང༌། །ཨ་མྲྀ་ཏ་དང་ཁྱི་ནག་བྲུན། །ཐལ་ཆེན་རྣམས་སྦྱར་དར་དམར་ལ། །བྱུགས་ཏེ་སྔགས་འདི་སྟོང་ཕྲག་བཏབ། །ཨོཾ་བཛྲ་ཀརྨ་རཀྵ་ཛྭ་ལ་རཾ་སརྦ་ཏྲི་ནི་ཧུར་ཐུཾ་རྦད། ཅེས་དང་ཡི་དམ་སྔགས་མང་བཟླས། །དེ་ནས་ཐོག་མར་ཡུགས་གོས་ཀྱིས། །རྡོ་རྗེའི་མགོ་བོ་གཏུམ་པའི་ཕྱིར། །གོང་གི་དར་དམར་གྱིས་བཏུམས་བཞག །དེས་ནི་ཆོད་པར་ཐེ་ཚོམ་མེད། །གཉིས་པ་རླུང་གི་གེགས་སེལ་ལ། །དང་པོ་རྩ་བའི་རླུང་ལྔ་ཡང༌། །ཐུར་སེལ་གྱེན་དུ་བཟློག་པ་ནི། །དྲི་ཆེན་དྲི་ཆུ་བསྡམས་པ་དང༌། །འདར་དངངས་ན་ཟུག་ཆེ་བ་འབྱུང༌། །འདི་ཉིད་མྱུར་དུ་མ་བཅོས་ན། །འཆི་བདག་ཁ་རུ་འགྲོ་བ་མང༌། །དེ་ཕྱིར་ནད་པས་རླུང་བཟུང་ཞིང༌། །གྲོགས་ཀྱིས་རྒྱབ་ཏུ་ཁུར་བྱས་ལ། །ལན་མང་སྤྲུག་ཅིང་འཕྱེ་བ་དང༌། །གྲོགས་གཞན་དག་གིས་རྐང་པ་བརྡུང༌། །རྒྱབ་མདུན་ཚིགས་པ་རྣམས་ཀྱང་འཕུར། །གཞན་ཡང་རླུང་བཅོས་བྱ་བ་ནི། །དྲི་ཆེན་དྲི་ཆུ་འབྱིན་པའི་ཐབས། །སྔགས་སྨན་གཞན་ལྟར་བྱ་བ་གཅེས། །སྲོག་འཛིན་ལྡོག་ན་སྲོག་འདོར་ཞིང༌། །གློ་བུར་གཟའ་ཕོག་པ་དང་མཚུངས། །འདི་ལ་ཆུ་གྲང་མང་དུ་བརྡེག

།ཉུང་མའི་དུད་པ་མང་དུ་བཏང༌། །ཟན་དྲོན་དག་གིས་མགོ་ལུས་གཏུམ། །གོ་སྙོད་ཤ་ཛཱ་ལི་གསུམ་གྱིས། །སྦགས་པའི་རུས་ཁུ་ཁོང་དུ་བཏང༌། །དེས་ནི་དེ་སྲོག་མྱུར་དུ་སྟེར། །མེ་མཉམ་ལྡོག་པས་མེ་དྲོད་ཉམས། །ཟས་མི་འཇུ་ཞིང་ཕོ་བ་ན། །གྲང་ནད་ལྟ་བུ་འབྱུང་བ་མང༌། །འདི་ལ་གཏུམ་མོ་ཡུན་དུ་བསྒོམ། །སེའུ་འབྲུ་ལྔ་པ་ལ་སོགས་པའི། །མེ་དྲོད་གསོ་བྱེད་སྨན་ལ་འབད། །ཁྱད་པར་བཟའ་བཏུང་མ་ཞུ་ན། །རྡོ་ཞུན་སེ་འབྲུ་རྒྱམ་ཚྭ་དང༌། །པི་ལིང་ནལ་ཤམ་དུང་ཁྲ་རྣམས། །ཆང་གི་ཕུལ་བཏང་ནད་ལས་གྲོལ། །ཁྱབ་བྱེད་ལྡོག་ན་གདོང་པ་སོགས། །སྦོས་ཤིང་མཛེ་ཕོ་ལྟ་བུ་འབྱུང༌། །འདི་ལ་ཆུ་སེར་སྨན་གསུམ་དང༌། །དྲོད་སྨན་གསུམ་སྦྱར་མར་སྣུམ་གྱིས། །བྱུག་པ་བྱ་ཞིང་མེ་ཉིར་བསྲོ། །བུམ་ཅན་རླུང་བཟུང་འབེབས་ལ་འབད། །གཞན་ཡང་རླུང་བཅོས་སྤྱི་ལྟར་བྱ། །གྱེན་རྒྱུ་ལྡོག་ན་དབུགས་རྔམ་ཞིང༌། །ལུས་ཀུན་ཚ་ལ་སྦྲིད་པ་དང༌། །སྟོད་དུ་འཚང་ཞིང་འཕུར་ཚུགས་གཟེར། །འདར་ཞིང་སྤྲུག་པ་དྲན་མེད་བརྒྱལ། །འདིས་ཀྱང་སྲོག་ལ་རྒོལ་བྱེད་པས། །ཨ་གར་བརྒྱད་དམ་ཉེར་ལྔ་བཏང༌། །ཤ་ཆེན་འཇམ་དང་ཆང་སྦྱིན་ཞིང༌། །བཙོས་ཟན་གོ་སྙོད་གྱིས་སྦགས་པའི། །མགོ་ལུས་ཀུན་གཏུམ་དེ་ལ་སོགས། །རླུང་བཅོས་ཇི་ལྟར་བྱས་པས་འཚོ། །ཡན་ལག་རླུང་རྣམས་ལྡོག་པ་ན། །རྐང་ལག་མགོ་སྐེད་ན་བ་དང༌། །ཞ་འཁུམ་རེང་དང་སྦྲིད་པ་དང༌། །རོ་ཡི་ཡན་ལག་ཇི་ལྟ་བུར། །རེག་བྱ་མེད་ཅིང་ཟུངས་མི་ཐུབ། །དེ་སོགས་རྣམ་པ་སྣ་ཚོགས་འབྱུང༌། །དེ་ཡང་རླུང་བཅོས་སྤྱི་འགྲོ་དང༌། །བློ་ལྡན་རིག་མདས་བསྣུན་ལ་བྱ། །གཞན་ཡང་རླུང་རྩོལ་འཁྲུལ་འཁོར་དུས། །རླུང་ཡན་ཁ་ནས་ཤོར་བ་དང༌། །ལུས་ལས་རླུང་ཡན་ཤོར་བ་ན། །འབྲུམ་བུ་ཤ་རོ་བས་བལྡགས་དང༌། །སྐྲང་པོ་མེ་དབལ་ལ་སོགས་པ། །ཤ་རུས་རྐང་རྒྱུས་ཆུ་བ་ལ། །ཟུག་གཟེར་དྲག་པོ་འབྱུང་བར་འགྱུར། །དེ་ལའང་རླུང་བཅོས་སྤྱི་ལྟར་དང༌། །རླུང་རྩོལ་འཁྲུལ་འཁོར་ལ་འབད་ཅིང༌། །བློ་ཅན་མྱོང་བའི་གནད་གདམས་དང༌། །སློབ་དཔོན་མཁས་པའི་ཉམས་མྱོང་གིས། །ལེགས་པར་བཅོས་པས་བདེ་བ་སྟེར། །ཐིག་ལེའི་གེགས་སེལ་འོག་ཏུ་ཡང༌། །འཆད་འགྱུར་ཇི་བཞིན་ཉམས་སུ་བླང༌། །གཞན་ཡང་གཏུམ་མོ་སྒོམ་པའི་དུས། །གློ་བུར་ན་ཚ་ལྡང་སྲིད་པས། །དེ་ཚེ་གང་ན་དམིགས་པ་ཡིས། །སོ་སོར་འཆོས་པ་ལ་སོགས་པ། །ཕྲིན་ལས་ཁ་བསྒྱུར་སྐབས་ལྟར་བྱ། །ཁྱད་པར་སྨན་གྱིས་བཅོས་པ་ནི། །ཚ་གྲང་རླུང་མཁྲིས་བད་ཀན་སོགས། །གང་ཡིན་གཉེན་པོ་གསོ་དཔྱད་ཀྱི། །སྤྱི་གཞུང་ལྟ་བུར་མཁས་པས་སྦྱར། །གཏུམ་མོ་སྒོམ་ཚེ་སྔོན་མེད་པའི། །སྡུག་བསྔལ་དྲག་པོ་འབྱུང་སྲིད་པས། །དེ་ཚེ་བདག་གི་སྡུག་བསྔལ་འདིས། །འགྲོ་དྲུག་སྡུག་བསྔལ་གོ་ཆོད་པར། །གྱུར་ཅིག་སྙམ་པའི་ལམ་གཏོང་དང༌། །བཟོད་པའི་གོ་དང་ཕན་སེམས་དང༌། །གཉེན་པོ་ཕྱག་རྒྱ་ཆེ་ལ་འབད། །གཏུམ་མོ་སྒོམ་ཚེ་སྔོན་མེད་པའི། །དགའ་སྤྲོ་འབྱུང་སྲིད་གེགས་ཡིན་པས། །དེ་ལ་མ་ཆགས་ལམ་དུ་གཏང༌། །ངོ་བོ་ལྟ་ཞིང་རླུང་རྩོལ་བྱ། །གཏུམ་མོ་སྒོམ་ཚེ་བདེ་དྲོད་དང༌། །ལྷན་སྐྱེས་ཡེ་ཤེས་སྐྱེས་པ་ན། །དེ་ཚོ་ལའང་མ་ཆགས་ཤིང༌། །དགའ་སྤྲོ་མི་བྱ་ཉམས་ལེན་འབད། །ལམ་རྟགས་དུ་སོགས་སྣང་བ་དང༌། །གཞན་ཡང་རྩལ་སྣང་སྣ་ཚོགས་པའི། །འཆར་སྒོ་དུ་མ་འབྱུང་བ་དང༌། །མིག་གི་མངོན་ཤེས་ས་འོག་གི། །གཏེར་སོགས་ལྐོག་གྱུར་མཐོང་བ་དང༌། །རྣ་བའི་མངོན་ཤེས་ལྷ་སོགས་དང༌། །འགྲོ་དྲུག་སྐད་རིགས་དོན་ཤེས་དང༌། །སྣའི་མངོན་ཤེས་ལྷ་སོགས་ཀྱི། །བདུག་སྤོས་དྲི་ཞིམ་ཚོར་བ་དང༌༑ ༑ལྕེ་ཡི་མངོན་ཤེས་ལྷའི་ཁ་ཟས། །ལ་སོགས་རོ་མཆོག་མྱོང་བ་དང༌། །ལུས་ཀྱི་མངོན་ཤེས་སྔོན་མེད་པའི། །རེག་བྱའི་བདེ་བ་ཚོར་བ་དང༌། །ཡིད་ཀྱི་མངོན་ཤེས་ཕ་རོལ་གྱི། །གཞན་རྒྱུད་རྟོགས་པ་ལ་སོགས་འབྱུང༌། །དེ་ལྟའི་ལམ་རྟགས་ཡོན་ཏན་ལ། །དགའ་སྤྲོ་ཆགས་པར་མི་བྱ་བར། །ཉམས་ལེན་དག་ལ་འབད་པར་གཅེས། །ལམ་རྟགས་མཐོང་ཚེ་དེར་ཞེན་ནས༑ ༑གྲུབ་ཐོབ་ཡིན་ཞེས་ཉམས་ལེན་སྐྱུར། །གཞན་ཕན་ལ་སོགས་སྔས་པ་ན། །གོལ་སའི་དབང་འགྱུར་བདག་གཞན་བསླུ། །དེ་བས་རང་ཉིད་མ་གྲོལ་བར། །གཞན་ཕན་མི་བྱ་དམ་ཚིག་ཡིན༑ ༑གཞན་ཡང་གཏུམ་མོའི་གོལ་ས་སོགས། །གེགས་སེལ་རྣམ་པ་མང་མཆིས་ཀྱང༌། །གཞན་ཕན་གཞུང་དང་ལེགས་པར་བསྟུན། །ཉམས་ལེན་མཐའ་རུ་སྐྱེལ་བ་དང༌། །གོལ་ཤོར་གེགས་ཀྱིས་མ་ཟིན་དང༌། །དམ་ཚིག་སྡོམ་པ་ལ་གནས་པ། །དེ་སོགས་སྤང་བླང་ཞིབ་པར་བྱ། །འོག་སྒོ་བདེ་ཆེན་བསྒོམ་པ་ལ། །གེགས་ཀྱི་འཚེ་བ་མང་བའི་ཕྱིར༑ ༑གེགས་སེལ་བོགས་འདོན་རྒྱས་པར་བཤད། །དང་པོ་རླུང་ལ་སྦྱོང་བའི་ཚེ། །རྡོ་རྗེ་ཚ་ཞིང་སྦྲིད་པ་དང༌། །ནང་ནས་ཁམས་དང་ཁྲག་འཛག་ན།

།གུར་གུམ་དོམ་མཁྲིས་རྡོ་སོལ་དང༌༑ ༑བྲག་ཞུན་རྒྱ་མཚལ་སིནྡྷུ་ར། །ཁོང་དུ་བཏང་ཞིང་འབྲི་མར་ལ། །དོམ་མཁྲིས་འབྲུག་རུས་བཏབ་པ་དག །རྡོ་རྗེའི་ཕྱི་ནང་ཀུན་ཏུ་བྱུག །གོང་གི་སྨན་ཡང་འབྲི་མར་ནི། །ཁ་འཇམ་བཙག་བཅད་ཁུ་བས་ཕུལ། །གལ་ཏེ་རླུང་སོགས་འཇུག་དཀའ་ན། །ལྒང་བུ་པི་པིའི་སྦྱོར་བ་བྱ། །དེས་ནི་མྱུར་དུ་རླུང་ཚུད་འགྱུར། །རང་ལུས་སྐབས་སུ་གེགས་ཉུང་ཞིང༌། །ཐིག་ལེ་འཆོར་ལ་རླུང་རྩོལ་དང༌། །འཁྲུལ་འཁོར་ལ་འབད་འཇམ་པ་ན། །གོང་ལྟར་སྨན་སྔགས་སོགས་ཀྱིས་གཅད། །གྲང་བའི་ནད་སོགས་ལྡང་བ་དང༌། །དེ་དག་གསོ་དཔྱད་སྤྱི་ལྟར་བཅོས། །འབྲས་བུ་སྐྲང་ཞིང་གཉན་སྲིན་སོགས། །ལྡང་ན་དེ་ཡང་གསོ་རིག་ནི། །སྤྱི་ལ་མན་ངག་གནད་ཀྱིས་བཅོས། །གཞན་ལུས་ཕྱག་རྒྱ་བསྟེན་པའི་ཚེ། །ཐོག་མར་ཕྱག་རྒྱ་དབང་སྡུད་ནི། །ཐང་ཁྲོམ་དང་ནི་ར་དུག་པའི། །རྩ་བ་ཅུང་ཟད་བསྲེས་པ་ཡི། །ད་བྱིད་མཐེ་བོང་ཚད་ཙམ་པ། །ཞིབ་བཏགས་རང་གི་མཆིལ་མ་དང༌། །ལྕེ་ཡི་ཞག་དང་སྣབས་དང་ནི། །སྣ་ཡི་དྲི་མ་སྙིང་ག་ཡི། །དྲི་མ་རྣམས་བསྲེས་གསང་སྔགས་འདི། །སྟོང་བཟླས་རིག་མའི་ཁོང་དུ་གཏང༌། །སེ་སེ་ར་རཱ་ཧྲཱིཿ ཞེས་བཏབ་ལྟོར་བཏང་དབང་དུ་འདུས། །རིག་མར་གཞན་གྱིས་སྤྱད་དོགས་ན། །པདྨ་རྒྱས་འདེབས་བསྲུང་བ་ནི།་་༌།ས་དམར་ལ་གནས་རྨིགས་བུའི་རོ།་་༌།བ་དམར་ཕྲུ་མ་གཉིས་པོ་ནི།་་༌།བསྲེགས་པའི་གཞོབ་དང་རང་གི་ཁམས། །རིག་མའི་རཀྟ་མཚལ་དང་སྦྱར། །རྣམ་སྣང་མི་བསྐྱོད་པ་བསྲེས་པས། །རིག་མའི་རྐང་ལག་མཐིལ་བཞི་པོ། །མ་གཏོགས་གང་དུ་ཐིག་མཚན་སོགས། །བྲིས་པ་སྙོམས་འཇུག་མ་བྱས་པར། །རྐྱེན་གཞན་གང་གིས་མི་འཇིག་གོ། །གད་དམར་ལ་གནས་རྨིགས་བུའི་རོ། །རྫ་ནང་དུ་བ་མ་ཤོར་བསྲེགས། །ཐལ་བ་དང་ནི་ཁམས་དཀར་དམར། །རང་གི་དྲི་ཆུ་དང་སྦྱར་བས། །རྒྱས་གདབ་སྙོམས་འཇུག་མ་གཏོགས་པ། །འབྱུང་བཞི་རྐྱེན་གྱིས་ཀྱང་མི་འཇིག །རྒྱ་ནག་སྟོང་ཁུན་རྒྱལ་པོའི་ལུགས། །དེ་ནས་རྩ་སྣེ་འཚོལ་བའི་རྫས། །མགྲོན་བུ་བུ་མ་ཚ་ལ་ནི། །བཏུལ་མ་སྦྲང་རྒོད་གསུམ་སྦྱར་བས། །ཆང་ཞིམ་ཉིང་ཁུ་དང་སྦྱར་བ། །པདྨར་བྱུགས་པས་རྩ་སྣེ་རྣམས། །རིང་དུ་སོང་བས་རྙེད་པར་འགྱུར། །སྙོམས་འཇུག་དུས་སུ་དབུ་མ་དང༌། །དབུ་མ་སྤྲོད་པ་ཤིན་ཏུ་གཅེས། །དེ་ནས་རྩ་སྣེ་མི་འབྲོས་ཤིང༌། །རྩ་ཁ་འབྱེད་པའི་མན་ངག་ནི། །ཐང་ཁྲོམ་ཆུ་ནི་རབ་གར་བ། །ལྕགས་སླང་ཚན་མོའི་ནང་དུ་བླུག

།རྟེན་འབྲེལ་སྙིང་པོ་བཟླ་བཞིན་དཀྲུག །བསྐམས་ནས་ཕྱེ་མར་སོང་བ་དང༌། །སྦྲང་རྩི་དང་སྦྱར་རྩ་ལ་བྱུག །དེ་ཡིས་རྩ་ཁ་ཕྱེ་ནས་ནི། །རྩ་སྣེ་ནར་གྱིས་འབྱུང་བར་འགྱུར། །དེ་ལ་ཐུག་པས་མི་འབྲོས་སོ། །འདི་ནི་བླ་མ་ནཱ་རོ་པའི། །མན་ངག་ཡིན་ནོ་གཅེས་པར་ཟུང༌། །ཕྱག་རྒྱའི་པདྨ་རྒྱ་ཆེ་ན། །ཆུང་ཞིང་དྲོད་དང་ལྡན་པའི་ཐབས། །བྱི་ལའི་གཞང་ཚིལ་དག་དང་ནི། །དཔྱིད་ཀའི་ལྕམ་པ་ཁ་མ་འབུས། །དེ་ཡི་རྩ་བ་བསྡུས་པ་ནི། །ཁཎྜ་དང་ནི་མཆིལ་པའི་ཤ། །ཆུ་ཕོར་གང་དུ་གདུས་ཞུ་དང༌། །དོམ་མཁྲིས་དོང་ག་མར་རྙིང་སྦྱར། །ས་ཏི་ཐཾ། པ་ཏི་ཐཾ། ར་ཏི་ཐཾ། པདྨ་རཀྟ་ཁ་ཐཾ། ཞེས་པ་འབུམ་བཟླས་རྫས་ལ་བཏབ། །པདྨའི་ནང་དང་འགྲམ་ལ་བྱུག །ཉི་མས་བསྲེགས་པས་ཟུམ་པ་དང༌། །ཤིན་ཏུ་དམ་པར་འགྱུར་བ་ཡིན། །དེ་སྟེང་རྒོད་ཁྲག་ཏེ་ལོའི་ཤ། །བསྲེས་ན་ཤིན་ཏུ་རུབ་པར་འགྱུར། །ཆེ་བར་འདོད་ན་འཁྲིག་པ་ནི། །སྤྱད་པའི་ཆུ་ཡིས་ཡང་ཡང་བྱུག །ཡང་གཅིག་རྡོ་རྗེ་ཆུང་བ་ན། །ད་བྱིད་ཤ་དང་མཆིལ་པའི་ཤ། །སྡིག་སྲིན་རྣམས་ནི་ཞོ་རེ་རེ། །ཆ་མཉམ་ཞིབ་བཏགས་སྦྲང་དང་སྦྱར། །དེ་སྟེང་རྒྱ་ཚྭ་ལྕམ་པའི་འབྲུ། །ཆུར་སྦྱར་ལྟོ་སྟོང་བཏང་བ་ན། །རྡོ་རྗེ་རབ་ཏུ་རྒྱས་པར་འགྱུར། །ལོག་ནོན་བྱང་བུལ་རྒྱ་སྐྱེགས་དང༌། །ཚྭ་ལ་ཞོ་རེ་ཞིབ་བཏགས་ལ། །ཞུན་མཁན་ཆུས་སྦྲུས་རིལ་བུ་ནི། །སྲན་མ་ཙམ་དྲིལ་བཏང་བས་ནོན། །འདི་ཡང་པཎ་ཆེན་ནཱ་རོའི་ལུགས། །ཡང་གཅིག་ཕྱག་རྒྱ་རང་ཉིད་ལ། །ཉེ་བའི་རྫས་ནི་འདི་ལྟ་སྟེ། །མཆིལ་པའི་སྒོ་ངའི་སེར་ཐིག་དང༌༑ ༑ཨ་རུ་པི་ལིང་མཚུར་ནག་དག །བཞི་ཆ་མཉམ་པ་རྩི་བཞིན་བཏག །སྦྲང་སྦྱར་སྤྱོད་དུས་རྡོ་རྗེ་ཡི། །མགུལ་བྱུག་སྤྱད་ན་རིག་མ་དེ། །སྙིང་ལ་ཟིན་ཏེ་འབྲལ་མི་ཕོད། །འདི་ནི་སློབ་དཔོན་པདྨའི་ལུགས། །ཁྱི་ཡི་ལྕེའམ་རྡོ་རྗེ་དང༌། །ལྡོང་རོས་རུ་རྟ་ཕུག་རོན་བྲུན། །སྦྲང་སྦྱར་རྡོ་རྗེ་ལ་བྱུགས་ནས། །སྤྱད་ན་རྡོ་རྗེ་མཁྲང་བ་དང༌། །ཕྱག་རྒྱ་རང་མིན་གཞན་དག་ལ། །མི་དགའ་བདག་གི་ཕྱི་བཞིན་འབྲང༌། །འདི་ནི་གྲུབ་ཆེན་ནག་པོ་པའི། །མན་ངག་ཟབ་མོའི་གནད་ཡིན་ནོ། །ཆགས་མེད་ཆགས་པ་བསྐྱེད་པའི་ཐབས། །བ་གླང་རྭ་ཅོའི་མན་ངག་ནི། །ཟབ་ཕྱིར་བླ་མའི་ཐུགས་ལ་གབ། །ད་ནི་ལུས་ཟུངས་སྟོབས་བསྐྱེད་པའི། །རྫས་སྦྱོར་བདག་གིས་བཤད་པར་བྱ། །རྫས་དྲུག་སེངྒེའི་སྦྱོར་བ་ནི། །ད་བྱིད་མཆིལ་པ་རྩང་པ་དང༌༑ ༑ཨ་རུ་གསེར་མདོག་ཅོང་ཞི་དང༌། །སྦྲང་དཀར་སྦྱར་བའི་ཕྱེ་མ་ནི། །ཐུར་མགོ་གསུམ་རེ་ཆང་ཉིང་ཁུ། །ཕོར་པ་རེར་བཏབ་གཏོང་བ་དང༌། །སྡོན་འགྲོ་ཞག་གཅིག་ལྟོ་འགུགས་ཤིང༌༑ ༑རྗེས་སུ་ཞག་གཅིག་ཟས་ཞུན་འདོན། །རིང་ན་ལོག་ནོན་བུད་མེད་ཀྱི། །ཆུ་ངན་བཏུང་བས་མྱུར་དུ་ཞི། །ཡང་གཅིག་གཟེ་མ་བཞི་སྦྱོར་གྱིས། །ཁམས་རྒྱས་བཀྲག་ལེགས་ནད་ཞི་ཞིང༌༑ ༑ཚེ་རིང་ལ་སོགས་དོན་མང་འགྲུབ། །ཟབ་ཕྱིར་སྦྱོར་བ་ཐུགས་ལ་གབ། །ཡང་གཅིག་ར་ལུག་འབྲས་བུ་ནི། །འོ་མར་བཙོས་དང་མཆིལ་པའི་ཀླད། །ཅོང་ཞི་བུ་རམ་སྦྱར་རིལ་བུ། །ར་དཀར་བ་དམར་འོ་མས་ཕུལ། །ལྟོ་སྟོང་བཏང་བས་འདོད་པ་རེམ། །ས་བོན་མང་ཞིང་གཟི་མདངས་ཆེའོ། །ར་དང་བ་ཡི་འོ་མ་དང༌། །མཁྲིས་པ་སྣ་ཚོགས་རབ་སྦྱར་བ། །ཡུན་དུ་རྐང་མཐིལ་ལ་བྱུག་ན། །དྭངས་མ་མང་ཞིང་རྒྱས་པར་འགྱུར། །བུད་མེད་ཀྱི་ནི་མངལ་ཁྲག་དང༌། །རང་གི་རྨོངས་སྤུ་གཉིས་བསྲེས་པས། །བུད་མེད་མལ་འོག་བཅུག་པ་ན། །དེ་ཉིད་དུ་ནི་རྡོ་རྗེ་ལྡང༌༑ ༑འདི་རྣམས་བླ་མ་ཕག་གྲུའི་ལུགས། །རྨིགས་བུ་གངས་སྦལ་རྒྱ་ཚྭ་རྩང་པ་དང༌། །རྒྱ་མཆིལ་ཁ་ཤོག་པ་རྣམས་མ་རུལ་བ། །ཞིབ་བཏགས་བུར་སྦྲང་སྦྱར་བའི་རིལ་བུ་ནི། །སྐྱེས་པའི་མཐེབ་ཙམ་ནམ་ལངས་བྱ་འབྲིང་དུས། །གཡེར་མས་རྩ་སྒོ་ཕྱེ་ལ་རིལ་བུ་གཏང༌། །ཆང་གིས་ཕུལ་ཞིང་དལ་ལ་སྤྱོད་ལམ་གཟབ། །དཀར་གསུམ་དག་དང་སྔོ་ཚོད་ཤ་རུལ་དང༌། །ཆང་སྐྱུར་རུལ་སུུངས་ཅན་ཀུན་དུས་དེར་སྤང༌། །དེས་ནི་སྐྲ་དཀར་གཉེར་མ་མི་འབྱུང་ཞིང༌། །ལོ་བརྒྱ་ལོན་པའང་བུད་མེད་སྤྱོད་པར་ནུས། །དབང་པོ་རབས་ཆད་ཡིན་ཡང་བུ་རྙེད་འགྱུར། །དེ་སོགས་ཡོན་ཏན་མཐའ་ཡས་འབྱུང་བས་ན། །རྒྱ་གར་དམ་པ་སངས་རྒྱས་བཞེད་པའི་མཆོག

།པི་པི་ལིང་དང་ན་ལེ་ཤམ། །ཁྱི་ཡི་འབྲས་བུ་ཞིབ་བཏགས་པ། །སྦྲང་སྦྱར་རྡོ་རྗེར་བྱུགས་སྤྱད་ན༑ ༑དཀྲུག་ཀྱང་ཐིག་ལེ་འཆོར་མི་སྲིད། །ག་པུར་མངལ་ཁྲག་ཙནྡན་དམར། །སྦྲང་སྦྱར་རྡོ་རྗེར་བྱུགས་སྤྱད་ན། །དབྱུག་པས་བརྡུངས་ཀྱང་འབྲལ་མི་ཕོད། །རང་བྱུང་རྡོ་རྗེའི་ཁྱད་ཆོས་སོ༑ ༑ཡང་ནི་སྲིད་སྲུང་ཐིག་ལེ་ནི། །མི་འཆོར་ཁྱད་དུ་མགྲོན་བུ་དག །བུ་མ་དམིག་མ་ཕུག་པའི་ནང༌། །དངུལ་ཆུ་སྲན་མ་ཙམ་ཞིག་དང༌། །སྦྲང་རྩི་ཐིགས་གཅིག་ཐིག་ལེ་ནི། །དཀར་དམར་ཆ་མཉམ་བླུགས་བྱས་པའི། །ཁ་སྲུབ་སྤྲ་ཚིལ་གྱིས་བཅད་པ། །རྫས་རྣམས་མི་འཆོར་དམ་པར་བྱ། །དེ་ནི་སྦྱོར་ཚེ་རང་ཉིད་ཀྱི། །ལྕེ་འོག་བཅུག་ཅིང་སྲད་བུ་ནི། །སུམ་བསྒྲིལ་དག་ལ་སྔགས་འདི་བཏབ། །ཨོཾ་ཧཱ་ར་ཧཱ་ར་བྷནྡྷ་བྷནྡྷ་ཏྲི་སཱུ་ཏྲ་དྷ་ར་སིདྡྷཱརྠ་སྭཱ་ཧཱ། སུམ་བརྒྱ་བཟླས་པ་རང་སྐེད་བཅིང༌། །ཐིག་ལེ་མི་འཆོར་སྲིད་མི་འབྱུང༌། །ཡང་གཅིག་མགྲོན་བུ་འགའ་ཟུང་ཞིག །ཆུར་བླུགས་རཀྴ་གདོང་དྲུག་གིས། །བཟུང་བས་ཁབ་ལེན་་རྡོ་ཉིད་ཀྱིས། །ཁབ་བཟུང་ལྟ་བུར་མགྲོན་བུ་ཡང༌། །གྱེན་དུ་རཀྴ་ལ་འབྱར་བས། །དེ་ནང་པ་ར་ར་ས་བླུག །ཁ་མཚམས་སྤྲ་ཚིལ་གྱིས་བཅད་པ། །དར་སྐུད་བཏགས་པ་སྙོམས་འཇུག་ཚེ། །མགྲོན་བུ་རང་གི་ལྕེ་འོག་བཅུག །དར་སྐུད་རྩེ་མོ་ཕྱག་རྒྱ་ཡི། །སོ་ཡིས་བཟུང་བས་འཆོར་མི་སྲིད། །ཡང་ན་གོང་གི་མགྲོན་བུ་དེར། །དངུལ་ཆུ་དུག་བྲལ་པད་རཀྟར། །ཨོཾ་ཎི་ཧཱུྂ་ཎི་ཧཱུྂ་ཎི་མ་ཧཱུྂ། །ཞེས་པ་འབུམ་བཏབ་མགྲོན་ནང་བླུག །ཁ་མཚམས་རང་གི་རྐང་དྲེག་དང༌། །སྤྲ་ཚིལ་གྱིས་བཅད་དར་སྐུད་ནི། །ཁ་དོག་ལྔ་བཏགས་སྙོམས་འཇུག་ཚེ། །མགྲོན་བུ་རང་གི་ལྕེ་འོག་བཅུག །དར་སྐུད་ཕྱག་རྒྱའི་སོས་བཟུང་ན། །བསྐལ་བརྒྱར་བསྲུབས་ཀྱང་བྱང་ཆུབ་སེམས༑ ༑ཡུམ་གྱི་མཁའ་རུ་མི་ལྟུང་བ། །ཀརྴ་པ་ཎིའི་མན་ངག་རྣམས། །ཞང་དང་ཨོ་རྒྱན་པ་ཡི་ལུགས། །ཡང་གཅིག་བདེ་འཕེལ་རྫས་སྔགས་ནི། །ཁྱི་ཡི་རྡོ་རྗེ་སྦྲང་རྒོད་དང༌། །གཡེར་ཆེན་སྦྱར་ལ་གསང་སྔགས་འདི། །ཨོཾ་ཧྲཱིཿཧ་ཧ་ཧཱུྂ་ཧཱུྂ་ཕཊ།

ཨོཾ་ཛམྦྷ་མོ་ཧར་ལ་སྭཱ་ཧཱ། རྡོ་རྗེ་སེམས་དཔའ་ཡིད་ལ་བྲིང་བྲིང་མངལ་གྱི་སྲིན་བུ་སློང་ཞིག་རུང་ནི་སྭཱ་ཧཱ། སྟོང་བཟླས་ཕྱག་རྒྱའི་པདྨ་དང༌། །ནུ་མ་སྙིང་ཁ་རྣམས་སུ་བྱུག །རང་གི་རྣམ་ལྔ་དང་བསྲེས་ཏེ། །རང་གི་རྡོ་རྗེ་ལ་བྱུགས་ཏེ། །སྤྱད་ན་འབྲལ་མི་ཕོད་པ་དང༌། །བདེ་བ་མི་བཟོད་འབར་བ་ནི། །བདེ་བ་རྟ་སྐད་འཚེར་བ་འབྱུང༌། །འགྲོལ་ན། ཨོཾ་པྲ་པཉྩ་ཡ་དུ་རུ་དུ་རུ་ཧེ་ཧེ་ཤིག་ཤིག་སྭཱ་ཧཱ། ཞེས་བཟླས་སྤྱད་པས་གྲོལ་ལོ་ཞེས། །འགྲོ་མགོན་ཕག་མོ་གྲུ་པས་གསུངས། །ག་པུར་དུང་ཁྲ་ཁྱི་ཡི་མཇེ༑ ༑ཟོ་ཤ་སྦྲང་རྒོད་ད་ལི་དང༌། །རྒྱ་སྐྱེགས་ལྡུམ་བུ་རེ་རལ་དང༌། །ཏེ་སོ་ལྷང་དཀར་རྒྱ་གཡེར་དང༌། །རྒྱམ་ཚྭ་རང་གི་སྲིན་ལག་ཁྲག །སྦྱར་བ་རྡོ་རྗེ་ལ་བྱུགས་ནས། །སྤྱད་ན་བདེ་བ་བསམ་མི་ཁྱབ། །ལྷན་སྐྱེས་རང་ཞལ་མཐོང་ངོ་ཞེས། །པཎ་ཆེན་ཨ་མོ་གྷ་བཛྲས། །བཞེད་དོན་སྙིང་པོ་བྲིས་པ་ཡིན། །གཞན་ཡང་ཐབས་ལམ་ཟབ་མོའི་གནད། །བོད་འདིར་ཉིན་སྐར་ལྟར་དཀོན་ཡང༌། །ཁམས་དང་བདེ་འཕེལ་སྨན་རྫས་སྔགས། །གདམས་པ་མང་དུ་འབྱུང་རྣམས་ཀྱི། །ཟབ་གནད་གང་འོས་དག་གིས་བསྐངས། །དེས་ན་བདེ་སྟོང་ལྷན་སྐྱེས་ཀྱི། །ཡེ་ཤེས་མངོན་དུ་བྱེད་པར་འགྱུར། །ཐབས་ལམ་ཉམས་སུ་ལེན་པའི་མིས། །རྟག་ཏུ་བུད་མེད་མི་སྨད་ཅིང༌། །རང་ལུས་གཞན་ལུས་ཉམས་སུ་བླང༌། །ཆགས་བསྐྱེད་འདོད་ཡོན་ལྔ་ལ་སྦྱང༌། །སྨན་རྫས་བཅུད་ཅན་ཟས་རྣམས་བསྟེན། །སེམས་བསྐྱེད་བླ་མའི་རྣལ་འབྱོར་དང༌། །སྟོང་ཉིད་སྒོམ་པ་འབྲལ་མི་བྱ། །གསང་མཆོད་འབུལ་ཞིང་འདུ་ཤེས་གསུམ། །མེ་བརྗེད་རྟག་ཏུ་ཡིད་ལ་དྲན། །རྩ་ཐིག་རླུང་ལ་གེགས་བྱུང་ངམ། །དམ་སེལ་ཉམས་ཆག་བྱུང་བའམ། །མཁའ་འགྲོ་འཁྲུག་པའི་ལྟས་བྱུང་ན། །ཕྱག་རྒྱས་གཙོ་བྱས་བུད་མེད་ནི། །བདུན་ལ་ཚོགས་འཁོར་བརྒྱ་རྩ་བྱ། །ཡོན་དང་མཆོད་པས་མཉེས་པར་བྱ། །དུས་ཀུན་བུད་མེད་ལ་གུས་པ། །བུད་མེད་མཐོང་ངོ་ཅོག་རྣམས་ལ། །ཡིད་ཀྱིས་སྙོམས་འཇུག་གསང་སྤྱོད་བྱ། །བྱང་སེམས་གཏོང་བའི་དུས་མིན་པར། །ཤོར་ན་ཕྱག་རྒྱའི་པདྨ་ནས། །རང་ལྕེས་བླངས་ལ་མིད་པར་བྱའོ། །ཡང་གཅིག་ཐིག་ལེ་འབེབས་དཀའ་ན། །ལྕམ་པའི་རྩ་ལོ་རྒྱ་ཚྭ་དང༌། །སྡིག་སྲིན་སྦྱར་བའི་ཐང་བཏང་བས། །ཐིག་ལེ་ཆུ་ལྟར་འབྲུབ་པར་འགྱུར། །རང་ལུས་གཞན་ལུས་གཉིས་ཀའི་རྗེས། །ཐེག་ཆེན་སྨོན་ལམ་འདི་ལྟར་གདབ། །བདག་གི་དགེ་བའི་རྩ་བ་རྒྱ་ཆེན་པོ་འདི་ལ་བརྟེན་ནས།

བླ་མ་ཡི་དམ་མཁའ་འགྲོ་ཆོས་སྐྱོང་སྲུང་མ་ཐམས་ཅད་མཉེས་ཤིང་ཐུགས་དགོངས་རྫོགས་པར་གྱུར་ཅིག །སངས་རྒྱས་ཀྱི་བསྟན་པ་དར་ཞིང་རྒྱས་པར་གྱུར་ཅིག །ནམ་མཁའ་དང་མཉམ་པའི་སེམས་ཅན་ཐམས་ཅད་ཐེག་པ་ཆེན་པོ་གསང་སྔགས་ཀྱི་ཆོས་ལ་ལོངས་སྤྱོད་པར་གྱུར་ཅིག །འདོད་ཡོན་གྲོགས་སུ་འཆར་བར་གྱུར་ཅིག །སྤང་བྱ་གཉེན་པོར་ལོངས་སྤྱོད་པར་གྱུར་ཅིག །བདག་སོགས་མཁའ་མཉམ་སེམས་ཅན་ཐམས་ཅད་རྡོ་རྗེ་འཆང་ཡབ་ཡུམ་གྱི་གོ་འཕང་མྱུར་དུ་ཐོབ་པར་གྱུར་ཅིག །གཟུགས་སྐུ་གཉིས་ཀྱིས་འཁོར་བ་མ་སྟོང་གི་བར་དུ་སེམས་ཅན་ཐམས་ཅད་སྨིན་གྲོལ་གྱི་ལམ་ལ་འགོད་ཅིང་གང་ལ་གང་འདུལ་གྱི་འགྲོ་དོན་རྒྱུན་ཆད་མེད་པ་བྱེད་ནུས་པར་གྱུར་ཅིག །ཅེས་སོགས་སྨོན་ལམ་རྒྱ་ཆེན་དང༌། །བདེན་སྟོབས་ཤིས་བརྗོད་ལ་སོགས་ནི། །གསང་སྔགས་སྤྱི་འགྲོ་ལྟ་བུར་བྱ། །དེ་ནི་རྩ་རླུང་སྟེང་འོག་སྒོའི། །ལམ་ཟབ་གདམས་པའི་གེགས་སེལ་རྣམས། །མདོར་བསྡུས་སྙིང་བྱང་དམར་ཁྲིད་རྫོགས། །ས་མ་ཡ། །གཉིས་པ་རྫོགས་རིམ་ཕྱག་རྒྱ་ཆེ། །མཉམ་ཡངས་མཐའ་བྲལ་གེགས་སེལ་ནི། །ཞི་གནས་སྒོམ་ཚེ་འགྱུ་དྲན་རྒོད། །སྐད་ཅིག་མི་གནས་འཕྲོ་རྒོད་ཆེ། །དེ་ཚེ་མིག་དང་སྣ་བུག་རླུང༌། །རྩེ་གཅིག་སེམས་ལ་བསྒྲིལ་བ་ན། །གནས་པའི་ཆ་ཤས་རྙེད་པར་འགྱུར། །གནས་པ་འཐུག་པོ་བརྒྱལ་བ་ན། །ཞི་གནས་ལྟེང་པོ་སྐྱོན་ཅན་ནི། །སྤོས་དང་རོལ་མོའི་སྐད་ལ་སོགས། །དལ་ཞིང་ཐབས་མཁས་དག་གིས་སད། །བྱིང་ན་སྤྱི་བོར་ཐིག་ལེ་དཀར། །འོད་བཅས་དེ་ལ་སེམས་གཏད་ཅིང༌། །རྒོད་ན་གསང་བར་ཐིག་ལེ་ནག །འོད་བཅས་སེམས་གཏད་བརྟན་པར་འགྱུར། །སེམས་འཕྲོ་སྙིང་མི་དགའ་བ་ལ། །བླ་མ་སྙིང་གི་དབུས་སུ་སྒོམས། །སྨྱོ་འབོག་སྙིང་རླུང་ལ་སོགས་ལ། །གསོ་དཔྱད་སྤྱི་ལྟར་ཟས་སྨན་བསྟེན། །དུས་བབ་དྲུག་བདུན་དཀར་ནག་མཚམས། །མེ་ཡིས་བསྲེགས་པས་བདེ་བར་འགྱུར། །ལྷག་མཐོང་སྒོམ་ཚེ་གང་ཟག་གི། །བདག་ཉིད་བརྟག་པ་ལ་སོགས་གེགས། །དེ་ནི་གང་ཟག་བདག་མེད་ཀྱི། །སྒོམ་སྟོབས་ཉམས་ལེན་གནད་ཀྱིས་བཅོས། །ཆོས་ཀྱི་བདག་ཉིད་བརྟག་པ་སོགས། །སྒོམ་གྱི་གེགས་ཀྱང་འཁོར་འདས་ཆོས། །རྟག་མིན་བདག་མེད་རྡོ་རྗེ་ཡི། །ཉམས་ལེན་གནད་ཀྱི་སོ་ཚིས་སྐྱུངས༑ ༑གཞན་ཡང་སྟོང་ཉིད་ཁ་ཡན་ཞེས། །བྱུང་རྒྱལ་རྒྱུ་འབྲས་ཁྱད་གསོད་ན། །དེ་ལ་ཐེག་གསུམ་ཐུན་མོང་ལམ། །ཞིབ་ཏུ་དཔྱད་པས་གེགས་དང་བྲལ། །སྟོང་ཉིད་ཐལ་བྱུང་ཞེས་བྱ་བ༑ ༑ཆོས་ཀུན་གྲུབ་མ་མྱོང་ངོ་ཞེས། །སྨྲ་ལ་མཐའ་བཞི་དང་བྲལ་བའི། །ལྟ་བ་མཆོག་གིས་གེགས་དེ་བཅོམ། །སྟོང་ཉིད་ནག་པོ་ཁ་འབྱམས་ཞེས། །ཐམས་ཅད་མེད་དོ་སྟོང་པ་ཉིད། །ཡིན་ཞེས་སྨྲ་ལ་ཀུན་རྫོབ་ཀྱི། །བདེན་པ་བཤད་ལ་དེ་ཉིད་བརྗོད། །སྟོང་ཞིང་འཛིན་པ་ཅན་ཞེས་པ། །ཐམས་ཅད་གྲུབ་པར་སེམས་པ་ལ། །དོན་དམ་བདེན་པ་མེད་དགག་གིས། །དེ་ཡི་འཛིན་རྟོག་རྩད་ནས་གཅད། །སྟོང་ཉིད་རྒྱས་འདེབས་ཞེས་བྱ་བ། །ཐམས་ཅད་མ་གྲུབ་སྟོང་བ་ཉིད། །བདག་དང་ཆོས་རྣམས་བདག་མེད་ཅེས། །སྨྲ་ལ་ཡོད་མེད་མིན་པ་སོགས། །མཐའ་བཞི་བྲལ་བའི་དབུ་མ་ཡིས། །དེ་ཡི་འཇིག་ཚོགས་ལྟ་བ་འཇོམས། །སྟོང་ཉིད་དཔྱད་སྒོམ་ཞེས་བྱ་བ། །ཆོས་ཀུན་ངོ་བོས་སྟོང་པ་སོགས། །ཆོས་ཀྱི་དེ་ཉིད་ཡིན་ལུགས་རྣམས། །དཔེ་མཐོང་ལུང་རིགས་ཀྱིས་བརྟགས་ནས། །སྒོམ་སྟོབས་ཉམས་མྱོང་མི་བྱེད་པར། །བློས་བྱས་ཅན་གྱི་ལོག་ལྟ་ལ། །མཐའ་དཔྱོད་དགག་སྒྲུབ་དུ་མ་ཡིས། །ཚར་གཅོད་བྱེད་པ་གནད་ཆེ་ཞིང༌། །དཔྱད་སྒོམ་རང་བློས་ཐག་བཅད་ནས། །ཉམས་ལེན་མྱོང་གྲུབ་མི་བྱེད་ལ། །སྒོམ་ཆེན་འབྱུང་བ་ཉིན་སྐར་ཙམ། །དེ་སོགས་སྐྱོན་ཅན་སྟོང་ཉིད་རྣམས། །སུན་ཕྱུང་ཚར་བཅད་ཚད་མར་སྦྱར། །གཞན་ཡང་སྒོམ་ཆེན་ཀུན་གྱི་གེགས། །ལོག་འདོད་ང་རྒྱལ་ཁེངས་པ་དང༌། །ཆོས་བརྒྱད་ཆེ་བ་ཆེས་མང་བས། །དེ་ཚེ་བླ་མ་ལྷར་བཅས་ལ། །མོས་གུས་བཅས་ཤིང་དབང་བསྐུར་ཞུ། །དམན་ས་བཟུང་ཞིང་ཁེངས་པ་བསྐྱུང༌། །ཆོས་བརྒྱད་གདོན་གྱི་ལས་ཡིན་སྤང༌། །རྟག་ཏུ་བླ་མར་མོས་གུས་དང༌། །སེམས་ཅན་ཀུན་ལ་སྙིང་བརྩེ་ཞིང༌། །བྱང་ཆུབ་སེམས་དང་འབྲལ་མི་བྱ། །བླ་མ་ལ་གུས་བྱང་སེམས་ལྡན། །སྟོང་ཉིད་སྙིང་རྗེ་ཟུང་དུ་འཇུག

།བག་ལྡན་ང་རྒྱལ་དང་བྲལ་ཞིང༌། །ཆོས་བརྒྱད་སྤངས་ནས་བརྩོན་འགྲུས་བརྩམ། །རྟག་ཏུ་དམ་ཚིག་བསྲུང་བ་སྟེ། །དེ་དག་རྣམས་དང་ལྡན་པ་ལ། །ཤོར་གོལ་གེགས་སོགས་འབྱུང་མི་སྲིད། །མདོར་བསྡུས་སྙིང་པོར་དྲིལ་བ་ན། །མཐའ་བཞི་བྲལ་བའི་ལྟ་བ་ནི། །ལམ་ཟབ་འདི་ཡི་ལྟ་བ་སྟེ༑ ༑ཆོས་ཀུན་གྱི་ནི་ལྟ་བ་རྣམས། །འདི་ལས་གཞན་ཡོད་མ་ཡིན་ནོ། །བཟང་ངན་རེ་དོགས་གཉིས་འཛིན་དང༌། །བྲལ་བའི་རྗེས་མེད་སྤྱོད་པ་ནི། །ཟབ་ལམ་འདི་ཡི་སྤྱོད་པ་ཡིན། །ཆོས་བྱེད་སྤྱོད་པ་འདི་ཉིད་ལས། །སྤྱོད་པ་གཞན་ཡོད་མ་ཡིན་ནོ། །གང་ཤར་ངོ་བོ་འཛིན་མེད་དུ། །སྐྱོང་བ་ལམ་འདིའི་སྒོམ་པ་ཡིན། །འདི་ལས་བསྒོམ་བྱ་གཞན་ཡོད་པ། །རྒྱལ་བ་རྣམས་ཀྱིས་མ་གསུངས་སོ། །དེ་ལྟར་ལྟ་སྒོམ་སྤྱོད་པ་རྣམས། །ཟུང་འབྲེལ་སྒོ་ནས་ཉམས་སུ་བླང༌། །གཞན་ཡང་ཕྱག་ཆེན་སྒོམ་པའི་ཚེ། །ཤོར་གོལ་ལ་སོགས་གེགས་ཀྱི་ཚོགས། །གང་ཟག་སོ་སོའི་རྩ་ཁམས་དང༌། །ལུས་ཀྱི་ཆགས་ལུགས་རིག་པའི་རྩལ། །དེ་སོགས་རྣམ་པ་མཐའ་ཡས་ཕྱིར། །འདིར་བརྗོད་ལང་བར་མི་འགྱུར་བས། །དད་བརྩོན་ལྡན་པའི་སློབ་མ་ལ། །ཉམས་མྱོང་བྱིན་རླབས་ལྡན་པ་ཡི། །བླ་མས་རང་མྱོང་དང་སྦྱར་ནས། །གང་འདུལ་ཐབས་ཀྱིས་གེགས་སེལ་ཞིང༌། །ཡང་དག་ལམ་ལ་དཀྲི་བར་བྱ། །དེ་ལྟར་གེགས་སེལ་གནད་ཀྱི་ནི། །གདམས་པ་སྙིང་བྱང་མདོ་ཙམ་གྱི། །རྗེས་སུ་སྲུང་མཚམས་བསྟན་པ་ཡང༌། །སྨིན་ལམ་དབང་གི་དམ་ཚིག་ཏུ། །བསླབ་གསུམ་བཅས་པ་ལ་གནས་ཤིང༌། །རིགས་ལྔ་སྤྱི་དང་བྱེ་བྲག་དང༌། །རྩ་བ་ཡན་ལག་བཅས་པ་ཡི། །དམ་སྲུང་ཉམས་ན་མྱུར་དུ་བཅོས། །བླ་སྒྲུབ་བཞི་ཡི་དམ་ཚིག་ཏུ། །རྟག་ཏུ་རྩ་བའི་བླ་མ་ལ། །ལྟེམ་རྐྱང་མེད་པའི་མོས་གུས་བྱ། །རང་དང་དབང་ཆོས་འབྲེལ་མེད་པའི། །བླ་མ་ཀུན་ལ་ཕྱག་མི་བཙལ། །ཉམས་ལེན་ཆག་མེད་སྒོམ་པ་དང༌། །ཀུན་ལ་དག་སྣང་ཕྱོགས་མེད་སྦྱང༌། །དམ་ཆོས་ཀུན་ལ་མི་སྨོད་ཅིང༌། །སྟོང་ཉིད་སྙིང་རྗེ་བྱང་སེམས་གསུམ། །ཟུང་འཇུག་སྒོམ་པ་དང་བཅས་པའི། །དམ་ཚིག་དྲུག་པོ་འདི་ལས་ནི། །འདས་ན་རྩ་བ་རུལ་བ་ཡི། །ལྗོན་ཤིང་དང་མཚུངས་འབྲས་མི་སྨིན། །སྟེང་སྒོའི་དམ་ཚིག་གཏུམ་མོའི་སྐབས། །བཤད་ཟིན་རྣམས་ལས་མི་འདའ་ཞིང༌། །རླུང་རྩོལ་འཁྲུལ་འཁོར་ལ་འབད་བྱ། །འོག་སྒོའི་དམ་ཚིག་བསྲུང་བ་ཡང༌། །སྨིན་ལམ་དབང་དང་མཚུངས་པར་སྲུངས། །མཉམ་ཡངས་མཐའ་བྲལ་དམ་ཚིག་ཏུ། །འཛིན་ཆགས་སྤངས་ཤིང་གང་ཤར་སྐྱོངས། །ཆགས་ཞེན་ཨ་འཐས་འཁྲུལ་པ་སྤང༌། །མཐའ་བྲལ་ལྟ་བའི་རྒྱས་འདེབས་བྱ། །གེགས་སེལ་རྣམས་ཀྱི་དམ་ཚིག་ཏུ། །རྟག་ཏུ་གཞན་ཕན་ལྷུར་བྱ་ཞིང༌། །མ་ནུས་ནད་པ་སྤྲང་པོ་དང༌། །མཁས་དམན་ལ་སོགས་སེམས་ཅན་ཀུན། །བསྟན་ལ་གནོད་ཅིང་བླ་མར་འཚེ། །ཞིང་བཅུ་ཚང་བ་མ་གཏོགས་པའི། །སེམས་ཅན་ཡིན་ནོ་ཅོག་རྣམས་ལ། །ནུས་ཚད་ཀྱིས་ནི་སྨན་པར་བྱ། །ལས་མཐའ་རྣམས་ཀྱི་དམ་ཚིག་ཏུ། །སྒྲུབ་ལ་བརྩོན་ཞིང་བསད་པ་དང༌། །ཐེ་ཚོམ་ཡིད་གཉིས་སྤངས་བྱས་ནས། །སྨིན་གྲོལ་གདམས་པ་མཐར་ཕྱིན་ནས། །སྤྱད་པར་བྱ་ཡི་དེ་ལས་གཞན། །སྨིན་ལམ་མ་ཐོབ་གྲོལ་བྱེད་ཀྱི། །བསྐྱེད་རྫོགས་མ་བསྒོམས་སྔགས་མ་བཟླས། །དེས་ནི་ལས་མཐའ་ཉམས་བླངས་ན། །རང་གཞན་ཕུང་ལས་གཞན་དུ་བས། །དེས་ན་དེ་ལྟའི་དམ་ཚིག་རྣམས། །སྲུང་སྡོམ་ཚུལ་བཞིན་བགྱིས་པ་ན། །དགོས་དགུ་འབྱུང་ངོ་འབད་པར་བྱོས། །དེ་ལྟར་ལམ་ཟབ་བླ་སྒྲུབ་ཀྱི། །གེགས་སེལ་མདོ་འགག་གནད་བསྡུས་པ། །ཟབ་ལས་ཡང་ཟབ་གདམས་འདིའང༌། །འཇིག་རྟེན་གསུམ་མགོན་ཐུགས་མཚོ་ལས། །བབ་པའི་ལེགས་བཤད་བདུད་རྩིའི་རྒྱུན། །རང་བཟོའི་རྙོག་པས་མ་བསླད་པར། །བདག་བློའི་འབབ་སྟེགས་ལ་གཞོལ་བ། །དྲི་མེད་ཤོག་དཀར་དོ་ར་རུ། །ཡི་གེའི་འོ་མཚོ་རྒྱས་བྱས་ཀྱི། །སྐལ་ལྡན་ངང་མོའི་ཚོགས་རྣམས་ཀུན། །དགའ་བའི་མགྲིན་རྔ་སྒྲོག་པ་དང༌། །མོས་པའི་གཤོག་ཡང་དེང་བསྐྱོད་ཅིག

།ཅེས་པའང་འབྲི་གུང་སྐྱུ་རའི་གདུང༌། །ཆོས་ཀྱི་གྲགས་པས་བྲིས་པའོ། །ལམ་ཟབ་བླ་མ་སྒྲུབ་པ་ལས། །གེགས་སེལ་བདེ་བའི་རྡོ་རྗེ་རྫོགས་སོ།། །།སརྦ་མངྒ་ལཾ།།