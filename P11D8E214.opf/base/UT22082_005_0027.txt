༄༅། །བླ་མ་ཞི་དྲག་གི་ལས་བྱང་དང་གཏོར་དབང་ཤིན་ཏུ་བསྡུས་པ་བཞུགས་སོ།།

བླ་མ་དང་རྩ་བ་གསུམ་ལ་ཕྱག་འཚལ་ལོ། །འདིར་གསང་སྔགས་རྡོ་རྗེ་ཐེག་པ་སྔ་འགྱུར་ལ་མོས་པ་ལམ་དུ་བྱེད་ཀྱང་བློ་གྲོས་ཀྱི་ལང་ཚོ་ཆེས་ཆེར་མི་ངོམ་པ་དག་གམ། ཡང་ན་ཤེས་རབ་ཀྱི་པདྨ་ཟླ་ཕུང་གི་བ་མོས་རྙིང་པར་བྱས་པ་འགའ་ཞིག་གིས་གཏེར་ཁ་སོ་སོ་ནས་འབྱུང་བའི་བླ་མ་ཞི་དྲག་གི་དབང་དང་ལས་བྱང་རྣམས་གློ་བར་འཛུད་པར་མ་ནུས་པ་དག་གིས་ནི༑ དེ་དག་གི་ཉེས་པ་བཟློག་པའི་སླད་དུ་འདིར་བླ་མ་ཞི་དྲག་གི་དབང་དང་ལས་བྱང་དཀྱུས་གཅིག་གིས་བྱ་བའི་ཚུལ་ཤིན་ཏུ་བསྡུས་པ་ནི། གནས་དབེན་པར་ཞི་དྲག་གང་དགོས་ཀྱི་གཏོར་མ་བྲིས་སྐུས་བརྒྱན་པའི་གཡས་གཡོན་དུ་སྨན་རཀ་མདུན་དུ་མཆོད་པ་བཤམས་ལ། ཌཱ་རུ་རྡོར་དྲིལ་ལས་བུམ་སོགས་འདུ་བྱས་ལ། སྟན་བདེ་བར་འཁོད་ནས་སྐྱབས་སུ་འགྲོ་བ་ནི། ན་མོ། བླ་མ་བདེ་གཤེགས་འདུས་པའི་སྐུ། །དཀོན་མཆོག་གསུམ་གྱི་རང་བཞིན་ལ། །བདག་དང་འགྲོ་དྲུག་སེམས་ཅད་རྣམས། །བྱང་ཆུབ་བར་དུ་སྐྱབས་སུ་མཆི། །གསུམ་དང༌། སེམས་བསྐྱེད་པ་ནི། སེམས་བསྐྱེད་འགྲོ་བ་ཀུན་དོན་དུ། །བླ་མ་སངས་རྒྱས་བསྒྲུབས་ནས་ནི། །གང་ལ་གང་འདུལ་ཕྲིན་ལས་ཀྱི། །འགྲོ་དྲུག་བསྒྲལ་བར་དམ་བཅའོ། །གསུམ། བདུན་རྣམ་དག་ནི། བླ་མ་ཡི་དམ་མཁའ་འགྲོ་གཤེགས། །ཉི་ཟླ་པདྨའི་གདན་ལ་བཞུགས། །ལུས་ངག་ཡིད་གསུམ་གུས་ཕྱག་འཚལ། །ཕྱི་ནང་གསང་གསུམ་མཆོད་པ་འབུལ། །ཉམས་ཆགས་སྡིག་སྒྲིབ་མཐོལ་ཞིང་བཤགས། །གསང་སྔགས་སྒྲུབ་ལ་རྗེས་ཡི་རང༌། །སྨིན་གྲོལ་གསང་སྔགས་ཆོས་འཁོར་བསྐོར། །མྱ་ངན་མི་མདའ་གཞན་དོན་བཞུགས། །སྙིང་པོ་སེམས་ཅན་དོན་ཕྱིར་བསྔོ། །ཡང་དག་རྡོ་རྗེའི་དོན་རྟོགས་ཤོག །གསུམ། སྔོན་འགྲོའི་གཏོར་མ་བྱིན་རླབས་སྤྱི་ལྟར་བྱས་ལ། ཧཱུྂ་༌། རྩ་བ་གསུམ་གྱི་དཀྱིལ་འཁོར་དུ། །དངོས་གྲུབ་བར་གཅོད་བྱེད་པའི་བགེགས། །མཆོད་སྦྱིན་གཏོར་མ་འདི་ཁྱེར་ལ། །གནས་འདིར་མ་འདུག་གཞན་དུ་དེངས། །སུཾ་བྷ་ནི་སོགས་བརྗོད། མཚམས་གཅོད་པ་ནི།

ཧཱུྂ་༌། ང་ནི་ཡེ་ནས་ངང་གི་ཁྲོ། །མཚམས་གཅོད་ཁྲོ་བོས་ནམ་མཁའ་གང༌། །བགེགས་འདུལ་ཁྲོ་མོའི་རོལ་མཚམས་ལས། །སུ་ཡང་འདའ་བར་མ་བྱེད་ཅིག །ཨོཾ་བཛྲ་མ་ཧཱ་ཀྲོ་དྷ་རཀྵ་རཀྵ་བྷྲཱུཾ་ཧཱུྂ། མཆོད་པ་རྣམས་རཾ་ཡཾ་ཁཾ་གིས་བསངས་སྦྱངས། ཨོཾ་བཛྲ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱཾ་ཤཔད་ཨཱཿཧཱུྂ། །ཞེས་དང༌། ཨོཾ་ཨཱཿཧཱུྂ་སརྦ་པཉྩ་ཨ་མྲྀ་ཏ་ཧཱུྂ་ཧྲཱིཿཋཱཿ ཨོཾ་ཨཱཿཧཱུྂ་མཧཱ་རཀྟ་ཛྭ་ལ་མཎྜ་ལ་ཧཱུྂ་ཧྲཱིཿཋཱཿ ཨོཾ་ཨཱཿཧཱུྂ་མ་ཧཱ་བ་ལིངྟ་ཧཱུྂ་ཧྲཱིཿཋཱཿ གསུམ་གསུམ་གྱིས་སྨན་རཀ་གཏོར་མ་བྱིན་གྱིས་བརླབས། བྱིན་དབབ་པ་ནི། སྤོས་སྲེག་རོལ་མོ་བསྒྲགས་དབྱངས་དང་བཅས། ཧཱུྂ་༌། ཆོས་ཀྱི་དབྱིངས་ལས་དུ་མར་སྤྲུལ། །རང་རྩལ་བླ་མ་ཡི་དམ་དང༌། །མཁའ་འགྲོ་དམ་ཅན་རྒྱ་མཚོའི་ཚོགས། །ཐུགས་དམ་བརྩེར་དགོངས་བྱིན་ཆེན་ཕོབས། །ཨོཾ་བཛྲ་གུ་རུ་དེ་ཝ་ཌཱ་ཀི་ནཱི་ས་མ་ཡ་ཛྙཱ་ན་ཨཱ་ཝེ་ཤ་ཡ་ཨ་ཨ་ཨཿ ཞེས་དབབ། དངོས་གཞིའི་ཏིང་ངེ་འཛིན་གསུམ་དང་འབྱུང་རིམ་བསྐྱེད་པ་ནི། ཧཱུྂ་ཧཱུྂ་༌། ཆོས་རྣམས་དམིགས་མེད་སྟོང་པའི་ངང༌། །འགྲོ་ལ་བྱམས་དང་སྙིང་བརྩེ་སྒོམ། །རྒྱུ་ཡི་ཡི་གེ་ཧྲཱིཿལས་ནི། །ཨེ་ཡཾ་རཾ་བཾ་ལཾ་སུཾ་ལས། །ནམ་མཁའ་རླུང་མེ་ཆུ་སའི་སྟེང༌། །རིན་ཆེན་ལས་གྲུབ་རི་རབ་ཀྱི༑ ༑ལྟེ་བར་སྣ་ཚོགས་པདྨའི་དབུས། །སྣ་ཚོགས་རྡོ་རྗེའི་ལྟེ་བ་རུ།་་༌།ཞེས་པའི་ཡན་ཆོད་ཞི་དྲག་ཐུན་མོང་དང༌། དང་པོ་ཞི་བའི་སྐབས། བྷྲཱུཾ་ལས་རིན་ཆེན་གཞལ་ཡས་ཁང༌། །མཚན་ཉིད་ཀུན་ལྡན་འོད་ཟེར་འབར༑ ༑བསྲུང་བའི་འཁོར་ལོས་བསྐོར་བའི་ནང༌། །རང་རིག་རྒྱུ་ཡི་ཧྲཱིཿཡིག་ནི། །ཡོངས་གྱུར་བདག་ཉིད་པདྨ་འབྱུང༌། །དཀར་དམར་བྱིས་པའི་ལང་ཚོ་ཅན། །ཕྱག་གཡས་རྡོ་རྗེ་ཐུགས་ཀར་གཏོད། །གཡོན་པས་ལྟེ་འོག་མཉམ་བཞག་སྟེང༌། །དུང་ཆེན་བདུད་རྩིས་གང་བ་བསྣམས། །དབུ་ལ་པད་ཞུ་རྒོད་སྒྲོ་དང༌། །དར་སྣ་མེ་ལོང་འོད་ཟེར་འཕྲོ། །ཟ་འོག་བེར་དང་དར་དམར་གྱི། །ཆོས་གོས་ཕོད་ཆེན་མཐིང་ག་མནབས། །སྙན་དང་ཕྱག་ཞབས་མགུལ་སྐེད་སོགས། །གསེར་གྱི་རྒྱན་ཆ་སྣ་ཚོགས་བརྗིད། །རྡོ་རྗེའི་སྐྱིལ་ཀྲུང་འགྱིང་ཚུལ་བཞུགས། །མཆན་ཁུང་གཡོན་དུ་ཁ་ཊྭཱཾ་སྒྲེང༌། །འཁོར་དུ་ཐོད་ཕྲེང་རིགས་བཞི་དང༌། །མཚན་བརྒྱད་དཔའ་བོ་མཁའ་འགྲོ་དང༌། །གིང་དང་བཀའ་སྲུང་དྲེགས་པས་བསྐོར། །ཆར་སྤྲིན་དཀྲིགས་པ་ལྟ་བུར་གསལ༑ ༑ཞེས་སོ། །དྲག་དམར་ལ།

བྷྲཱུཾ་ལས་དུར་ཁྲོད་གཞལ་ཡས་ཁང༌། །ལྷ་ཀླུ་སྡེ་བརྒྱད་དྲེགས་པའི་ཚོགས། །བསྒྲལ་བའི་གཞལ་ཡས་རབ་འབར་ནང༌། །ཁྲག་ཆེན་མཚོ་དབུས་པདྨ་དང༌། །ཟླ་ཉི་དྲེགས་པ་བསྣོལ་བའི་སྟེང༌། །རང་རིག་ཧྲཱིཿལས་རྫོགས་པའི་སྐུ། །དབང་དྲག་འབར་བ་མེ་ཕྲེང་ཅན། །རི་རབ་མེ་ཆེན་འབར་བ་ལྟར། །རབ་བརྗིད་ཞལ་བསྒྲད་མཆེ་བ་གཙིགས། །སྤྱན་གསུམ་དམར་ཞིང་མེ་ལྟར་འབར། །དབུ་སྐྲ་སྨིན་མ་ཨག་ཚོམ་འབར། །ཕྱག་གཡས་རྡོ་རྗེ་ནམ་མཁར་འཕྱར། །གཡོན་པས་ལྕགས་སྡིག་འགྱེད་པའི་ཚུལ། །ཐོད་པ་སྐམ་རློན་དུར་ཁྲོད་ཆས༑ ༑རུས་པའི་ཕྱག་རྒྱ་རྣམ་པ་ལྔ། །ཞིང་གླང་སྟག་ལྤགས་བརྗིད་པར་མནབས། །སྤྱི་བོར་སྣང་བ་མཐའ་ཡས་ཏེ། །མེ་ཡི་ཁྱུང་དམར་མཁའ་ལ་འཕྱོ། །དཔྲལ་བར་གཤིན་རྗེ་མགྲིན་པ་རུ༑ ༑རྟ་མགྲིན་ཐུགས་ཀར་གསང་བའི་བདག །ལྟེ་བར་མཁའ་འགྲོ་སྡེ་ལྔ་དང༌། །གསང་གནས་ཡཀྴ་མེ་དབལ་རྣམས། །རང་རང་ཆ་ལུགས་མེ་འོད་འབར། །བརྐྱང་བསྐུམ་ཡེ་ཤེས་མེ་ཀློང་བསྒྱིངས། །འཁོར་དུ་རིགས་བཞི་སྲས་མཆོག་བཞི། །ཁྲོ་བཅུ་སྒོ་སྲུང་དྲེགས་པས་བསྐོར། །ཞེས་འདོན་པ་བསྒྱུར་རོ། །འདི་མན་ཆད་ཞི་དྲག་ཐུན་མོང་དུ་སྦྱར་རོ། །དེ་ལྟར་གསལ་བའི་ལྷ་རྣམས་ཀྱི། །སྐུ་གསུང་ཐུགས་ལས་འོད་འཕྲོས་པས། །ལྷོ་ནུབ་རྔ་ཡབ་གླིང་མཆོག་ནས། །རྩ་གསུམ་བླ་མ་སྤྱན་དྲངས་བསྟིམ། །སྤྱན་དྲངས་པ་ནི། ཧཱུྂ་༌། ཨོ་རྒྱན་ཡུལ་གྱི་ནུབ་བྱང་མཚམས༑ ༑པདྨ་གེ་སར་སྡོང་པོ་ལ། །ཡ་མཚན་མཆོག་གི་དངོས་གྲུབ་བརྙེས། །པདྨ་འབྱུང་གནས་ཞེས་སུ་གྲགས། །འཁོར་དུ་དཔའ་བོ་མཁའ་འགྲོས་བསྐོར། །ཁྱེད་ཀྱི་རྗེས་སུ་བདག་སློབ་ཀྱི། །བྱིན་གྱིས་བརླབ་ཕྱིར་གཤེགས་སུ་གསོལ། །བཛྲ་ས་མཱ་ཛཿ བཞུགས་སུ་གསོལ་ཞིང་ཕྱག་འཚལ་བ་ནི། ཧཱུྂ་༌། གཞལ་ཡས་བརྗིད་ལྡན་མཛེས་པའི་དབུས། །དགྱེས་པའི་གདན་ལ་བཞུགས་སུ་གསོལ། །བདག་ཅག་སྒོ་གསུམ་དང་བ་ཡི། །རྡུལ་སྙེད་ལུས་སྤྲུལ་ཕྱག་བགྱིའོ། །ས་མ་ཡ་ཏིཥྛ་ལྷན།

ཨ་ཏི་པཱུ་ཧོཿ པྲ་ཏཱིཙྪ་ཧོཿ ཕྱི་ནང་གསང་བ་དེ་ཁོ་ནའི་མཆོད་པ་ནི། ཧཱུྂ་༌། མཆོད་ཡོན་ཞབས་བསིལ་མེ་ཏོག་སྤོས། །མར་མེ་དྲི་དང་ཞལ་ཟས་དང༌། །རྔ་དུང་རོལ་མོའི་མཆོད་པ་འབུལ། །རྩ་བརྒྱད་སྟོང་སྦྱར་སྨན་གྱི་མཆོག །རྒྱུ་རྐྱེན་སྦྱར་བའི་རཀྟ་དང༌། །བ་ལིང་བརྗིད་ལྡན་མཆོད་པ་འབུལ། །ཡབ་ཡུམ་སྙོམས་འཇུག་དགའ་བདེའི་མཆོག །དེ་དོན་བདེ་སྟོང་ལྷན་ཅིག་སྐྱེས། །རྨད་བྱུང་མཆོད་པ་བཞེས་སུ་གསོལ། །ཨརྒྷཾ་པཱ་དྱཾ་པུཥྤཾ་དྷཱུ་པཾ་ཨཱ་ལོ་ཀེ་གནྡྷེ་ནཻ་ཝི་དྱཾ་ཤཔད་པཱུ་ཛ་ཧོཿ པཉྩ་ཨ་མྲྀ་ཏ་མ་ཧཱ་རཀྟ་མ་ཧཱ་བ་ལིངྟ་ཁཱ་ཧི། ཨ་ནུ་རཱ་ག་ཡཱ་མི་མ་ཧཱ་མུ་དྲ་པཱུ་ཛ་ཧོཿ ཞེས་མཆོད། བསྟོད་པ་ནི། ཨོཾ། སྣང་ཞིང་སྟོང་ལ་སྟོང་ཞིང་སྣང༌། །བླ་མའི་སྐུ་ལ་ཕྱག་འཚལ་བསྟོད། །ཨཱཿ གྲག་ཅིང་སྟོང་ལ་སྟོང་ཞིང་གྲག །བླ་མའི་གསུང་ལ་ཕྱག་འཚལ་བསྟོད། །ཧཱུྂ་༌། སྟོང་ཞིང་གསལ་ལ་གསལ་ཞིང་སྟོང༌། །བླ་མའི་ཐུགས་ལ་ཕྱག་འཚལ་བསྟོད༑ ༑ཡོན་ཏན་མཐའ་ཡས་མངའ་བདག་ཁྱོད། །ཕྲིན་ལས་འགྲོ་བ་འདུལ་ལ་བསྟོད། །ཅེས་བསྟོད་ནས་ཛབ་བསྐུལ་བ་ནི། ཧཱུྂ་ཧཱུྂ་ཧཱུྂ་༌། སྣང་བ་ཐམས་ཅད་བླ་མའི་སྐུ། །གདོད་ནས་གྲུབ་པ་ཨ་ལ་ལ༑ ༑གྲག་པ་ཐམས་ཅད་བླ་མའི་གསུང༌། །རླུང་སྔགས་དབྱེར་མེད་ནཱ་དའི་དབྱངས། །དྲན་རྟོག་ཐམས་ཅད་བླ་མའི་ཐུགས། །ཡེ་ནས་ཆོས་སྐུ་ཀ་ནས་དག །སྟོང་གསུམ་ཛབ་གྱི་རང་སྒྲ་སྒྲོག ༑སྤྲོས་པས་འགྲོ་བའི་དོན་བྱས་ཤིང༌། །བསྡུས་ནས་ཡུམ་གྱི་མཁའ་ལ་འཁྱིལ། །མ་གསལ་བར་དུ་བསྐྱེད་ཅིང་བསྒོམ། །མ་གྲུབ་བར་དུ་མི་བཏང་ངོ༌། །ཞི་བ་ལ། ཨོཾ་ཨཱཿཧཱུྂ་བཛྲ་གུ་རུ་པདྨ་སིདྡྷི་ཧཾའུ། ཞེས་དང༌། སྤྲོ་ན་ཐོད་ཕྲེང་དང་ཧྲཱི་མ་ཡང་བཟླ། དྲག་པོ་ལ། ཨོཾ་ཨཱཿཧཱུྂ་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྂ་ཧཱུྂ་ཨཱཿཧཱུྂ་ཧཱུྂ་ཕཊ྄། ཅེས་བཟླས། ཚོགས་རྫས་ལ་སྨན་རཀ་བྲན་ལ། ཧཱུྂ་༌། རང་ཉིད་ལྷ་ཡི་ཐུགས་ཀ་ནས། །རཾ་ཡཾ་ཁཾ་འཕྲོས་ཚོགས་རྫས་སྦྱངས། །ཨོཾ་ཨཱཿཧཱུྂ་དང་ཧ་ཧོཿཧྲཱིཿ

།དཀར་དམར་མཐིང་འཕྲོས་བདུད་རྩིར་བསྒྱུར། །ཨོཾ་ཨཱཿཧཱུྂ་ཧ་ཧོཿཧྲཱིཿ གསུམ་བརྗོད། དང་པོ་མཆོད་པ་ནི། ཧྲཱིཿ བླ་མ་ཡི་དམ་མཁའ་འགྲོ་ལ། །འདོད་ཡོན་ཚོགས་ཀྱི་མཆོད་པ་འབུལ། །ཕྱི་ནང་གསང་བའི་མཆོད་པ་འབུལ། །དགྱེས་པར་བཞེས་ལ་དངོས་གྲུབ་སྩོལ། །ག་ཎ་ཙཀྲ་པཱུ་ཛ་ཁཱ་ཧི། གཉིས་པ་བཏབ་པ་ནི། ཧྲཱིཿ བདག་ཅག་མཆོག་སྒྲུབ་རྣལ་འབྱོར་ལ། །གནོད་པའི་དགྲ་བགེགས་འདིར་ཁུག་ལ། །སྙིང་རྗེས་བསྒྲལ་བའི་ཤ་ཁྲག་རུས། གཏུམ་ཆེན་སྤྲུལ་པའི་ཚོགས་ལ་སྟོབས།་་༌།མ་ཧཱ་མཾ་ས་རཀྟ་ཀེཾ་ནི་རི་ཏི་བ་སུ་ཏ་གོ་རོ་ཙ་ན་ཙིཏྟ་ལ་ཁ་རཾ་ཁཱ་ཧི། གསུམ་པ་བསྐང་བཤགས་ནི། ཧཱུྂ་༌། འདོད་ཡོན་ཚོགས་དང་ཕྱི་ནང་གསང༌། །སྦྱོར་སྒྲོལ་མཆོད་པ་རྨད་བྱུང་བ། །རྩ་གསུམ་བླ་མའི་ཐུགས་དམ་བསྐང༌། །ཉམས་བཤགས་ཚངས་པའི་དངོས་གྲུབ་སྩོལ། །ཡིག་བརྒྱ་བརྗོད། ཚོགས་ལ་ལོངས་སྤྱད། ལྷག་མ་བསྡུས་པར་སྨན་རཀ་བྲན་ལ། ཧཱུྂ་༌། ཕུད་དང་ཚོགས་དང་ལྷག་མ་བཅས༑ ༑རྩ་གསུམ་མཆེད་ལྕམ་ཕོ་ཉ་རྣམས། །ཉེར་སྤྱོད་འོས་པའི་ལོངས་སྤྱོད་འདི། །ལྷག་མར་དབང་བ་རྣམས་ལ་འབུལ། །ཨུ་ཙྪིཥྚ་བ་ལིངྟ་ཁཱ་ཧི། ཞེས་དབུལ། སློབ་མ་རྗེས་སུ་འཛིན་ན་བདག་འཇུག་བླངས། སློབ་མ་ལ་བདུད་རྩི་འཁྱིལ་བ་དང་ཡིག་བརྒྱ་བཟླས་པའི་ཆུས་ཁྲུས་བྱ། གྲལ་ལ་བཀོད། མེ་ཏོག་བཀྲམ་ཞིང་བགེགས་གཏོར་བྱིན། བཀའ་བསྒོ། མཎྜལ་ཕུལ་ནས་ཐོག་མར་ཞི་བའི་དབང་ནི། ལོ་རྒྱུས་བཤད་ནས། ལས་གཞུང་ལྟར་སྐྱབས་འགྲོ་སེམས་བསྐྱེད་ཡན་ལག་བདུན་པ་ལན་གསུམ་གསུམ་བྱ། སློབ་མ་ཞི་བར་བསྐྱེད། ཚིག་བདུན་མས་བྱིན་དབབ། ཏིཥྛ་བཛྲ་དང་རྒྱ་གྲམ་གྱིས་བརྟན་པར་བྱ། སླར་སློབ་མས། ན་མོ། བརྒྱུད་པའི་རྩ་བ་བླ་མ་རྗེ། །དངོས་གྲུབ་སྩོལ་བའི་ཡི་དམ་ལྷ། །བར་ཆད་ཀུན་སེལ་མཁའ་འགྲོའི་ཚོགས། །རྩ་བརྒྱུད་བླ་མའི་བྱིན་རླབས་ནི། །སྐལ་ལྡན་བདག་ལ་སྩལ་དུ་གསོལ། །གསུམ་བརྗོད། བླ་མས་གཏོར་མ་ལྷར་གསལ་བ་ཐོགས་ནས། ཧཱུྂ་༌། གཏོར་སྣོད་མཚན་དང་ལྡན་པའི་ཀ་པཱ་ལར། །གཏོར་མ་ཤ་ལྔ་བདུད་རྩི་ཡེ་ཤེས་ལྔ། །གུ་རུའི་སྐུ་དང་བདུད་རྩི་འདུ་འབྲལ་མེད། །འགྱུར་མེད་སྐུ་དབང་མ་ཧཱ་གུ་རུའི་སྐུ། །སྐལ་ལྡན་བུ་མཆོག་འདི་ལ་སྩལ་དུ་གསོལ། །ཨོཾ་ཨཱཿཧཱུྂ་ཧྲཱིཿབཛྲ་གུ་རུ་དེ་ཝ་ཌཱ་ཀི་ནཱི་ཀཱ་ཡ་ཨ་བྷི་ཥིཉྩ་ཨོཾ།

ཞེས་དཔྲལ་བར་བསྐུར། ཧཱུྂ་༌། གཏོར་སྣོད་མཚན་དང་ལྡན་པའི་ཀ་པཱ་ལར། །གཏོར་མ་ཤ་ལྔ་བདུད་རྩི་ཡེ་ཤེས་ལྔ། །གུ་རུའི་གསུང་དང་བདུད་རྩི་འདུ་འབྲལ་མེད། །འགག་མེད་གསུང་དབང་མ་ཧཱ་གུ་རུའི་གསུང༌། །སྐལ་ལྡན་བུ་མཆོག་འདི་ལ་སྩལ་དུ་གསོལ༑ ༑ཨོཾ་ཨཱཿཧཱུྂ་ཧྲཱིཿབཛྲ་གུ་རུ་དེ་ཝ་ཌཱ་ཀི་ནཱི་ཝཱ་ཀ་ཨ་བྷི་ཥིཉྩ་ཨཱཿ ཞེས་མགྲིན་པར་བསྐུར། ཧཱུྂ་༌། གཏོར་སྣོད་མཚན་དང་ལྡན་པའི་ཀ་པཱ་ལར། །གཏོར་མ་ཤ་ལྔ་བདུད་རྩི་ཡེ་ཤེས་ལྔ། །གུ་རུའི་ཐུགས་དང་བདུད་རྩི་འདུ་འབྲལ་མེད། །འཁྲུལ་མེད་ཐུགས་དབང་མ་ཧཱ་གུ་རུའི་ཐུགས། །སྐལ་ལྡན་བུ་མཆོག་འདི་ལ་སྩལ་དུ་གསོལ། །ཨོཾ་ཨཱཿཧཱུྂ་ཧྲཱིཿབཛྲ་གུ་རུ་དེ་ཝ་ཌཱ་ཀི་ནཱི་ཙིཏྟ་ཨ་བྷི་ཥིཉྩ་ཧཱུྂ། ཞེས་སྙིང་ཁར་བསྐུར། ཧཱུྂ་༌། འགྲོ་བ་འདྲེན་མཛད་པདྨ་འབྱུང་གནས་ནི། །དད་མོས་ཅན་ལ་སྤྱི་བོར་དངོས་སུ་འབྱོན། །པདྨ་ལྟ་བུར་དྲི་མེད་བཞི་པའི་དབང༌། །སྐལ་ལྡན་བུ་མཆོག་འདི་ལ་སྩལ་དུ་གསོལ། །ཨོཾ་ཨཱཿཧཱུྂ་ཧྲཱིཿབཛྲ་གུ་རུ་དེ་ཝ་ཌཱ་ཀི་ནཱི་སརྦ་སིདྡྷི་ཕ་ལ་ཨ་བྷི་ཥིཉྩ་ཧོཿ ཞེས་མགོ་བོར་བཞག །དབང་དོན་སྤྱི་ལྟར་བཤད། རྗེས་སུ། གཙོ་བོས་ཇི་ལྟར་སོགས་གསུམ་དང༌། གཏང་རག་གི་མཎྜལ་འབུལ་ལོ།། །། ༈ །དྲག་པོའི་གཏོར་དབང་བྱེད་ན་བྱིན་འབེབས་ཡན་ཞི་བ་ལྟར་ལ། སྐབས་འདིར་གོང་གི་གསོལ་གདབ་མི་དགོས། གཏོར་མ་ལྷར་གསལ་བ་ཐོགས་ནས། ཧཱུྂ་༌། གཏོར་སྣོད་བྷནྡྷ་འབར་བ་རུ། །དམ་རྫས་དྲག་པོའི་སྐུ་མཆོག་གི། །ཨོཾ་དཀར་འོད་ཀྱིས་རིགས་ཀྱི་བུའི། །ལུས་སྒྲིབ་སྦྱངས་ནས་སྤྲུལ་སྐུ་ཐོབ།་་༌།ཨོཾ་ཨཱཿཧཱུྂ་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྂ་ཧ྄ཱུཾ་ཨཱཿཧཱུྂ་ཧཱུྂ་ཕཊ་ཀཱ་ཡ་ཨ་བྷི་ཥིཉྩ་ཨོཾ། ཞེས་སྤྱི་བོར་བསྐུར། ཧཱུྂ་༌། གཏོར་སྣོད་བྷནྡྷ་འབར་བ་རུ། །དམ་རྫས་དྲག་པོའི་གསུང་མཆོག་གི། །ཨཱཿདམར་འོད་ཀྱིས་རིགས་ཀྱི་བུའི། །ངག་སྒྲིབ་སྦྱངས་ནས་ལོངས་སྐུ་ཐོབ། །ཨོཾ་ཨཱཿཧཱུྂ་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྂ་ཧཱུྂ་ཨཱཿཧཱུྂ་ཧཱུྂ་ཕཊ་ཝཱ་ཀ་ཨ་བྷི་ཥིཉྩ་ཨཱཿ

ཞེས་མགྲིན་པར་བསྐུར། ཧཱུྂ་༌། གཏོར་སྣོད་བྷནྡྷ་འབར་བ་རུ། །དམ་རྫས་དྲག་པོའི་ཐུགས་མཆོག་གི། །ཧཱུྂ་མཐིང་འོད་ཀྱིས་རིགས་ཀྱི་བུའི། །ཡིད་སྒྲིབ་སྦྱངས་ནས་ཆོས་སྐུ་ཐོབ། །ཨོཾ་ཨཱཿཧཱུྂ་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྂ་ཧཱུྂ་ཨཱཿཧཱུྂ་ཧཱུྂ་ཕཊ་ཙིཏྟ་ཨ་བྷི་ཥིཉྩ་ཧཱུྂ། ཞེས་སྙིང་ཁར་བསྐུར། ཧཱུྂ་༌། གཏོར་སྣོད་བྷནྡྷ་འབར་བ་རུ། །དམ་རྫས་བླ་མའི་ངོ་བོ་ཉིད། །སྐུ་གསུང་ཐུགས་དབང་ཡོངས་རྫོགས་ནས། །དབང་བཞི་སྐུ་བཞི་ཐོབ་པར་ཤོག །ཨོཾ་ཨཱཿ་ཧཱུྂ་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྂ་ཧཱུྂ་ཨཱཿཧཱུྂ་ཧཱུྂ་ཕཊ་སརྦ་སིདྡྷི་ཕ་ལ་ཨ་བྷི་ཥིཉྩ་ཧོཿ ཞེས་མགོ་བོར་བསྐུར། དག་པ་སྤྱི་ལྟར་བཤད། སྔགས་ལུང་སྦྱིན། རྗེས་རྣམས་ཞི་བ་དང་འདྲའོ། །མཐར་ཐུགས་དམ་བསྐུལ་བ་ནི། ཧཱུྂ་༌། ཆོས་དབྱིངས་ངང་ལས་རབ་བཞེངས་པའི། །བླ་མ་ཡི་དམ་མཁའ་འགྲོར་བཅས། །ཐུགས་དམ་བསྐུལ་ལོ་ཕྲིན་ལས་མཛོད། །བར་ཆད་སོལ་ལ་དངོས་གྲུབ་སྩོལ། །ཨོཾ་ཨཱཿཧཱུྂ་བཛྲ་གུ་རུ་དེ་ཝ་ཌཱ་ཀི་ནཱི་སརྦ་སིདྡྷི་ཕ་ལ་ཧཱུྂ། ཆད་མདོ་ནི། གཏོར་ཆུང་ལ་སྨན་རཀ་བྲན་ལ། ཧཱུྂ་༌། སྔོན་ཚེ་བར་དང་ཐ་མའི་དུས། །རིག་འཛིན་བརྒྱུད་པའི་སྤྱན་སྔ་རུ། །ཁས་བླངས་དམ་བཅས་སྲུང་མའི་ཚོགས། །མཆོད་གཏོར་བཞེས་ལ་ཕྲིན་ལས་མཛོད། །ཨོཾ་དྷརྨ་པཱ་ལ་ས་པ་རི་ཝཱ་ར་ཨ་མྲྀ་ཏ་བ་ལིངྟ་ཏ་ཁཱ་ཧི། ཞེས་གཏོར་མ་འབུལ། གཏོར་གཞོང་བཤལ་བ་སྨན་འབྲུ་དང་བཅས། བརྟན་མ་བསྐྱང་བ་ནི། ཧཱུྂ་༌། གཙོ་ཆེན་འབར་བས་བཀའ་བསྒོས་པའི། །བོད་ཁམས་སྐྱོང་བ་བརྟན་མའི་ཚོགས། །འདིར་གཤེགས་བདུད་རྩི་འབར་བ་བཞེས། །ཕྲིན་ལས་རྣམ་བཞི་འགྲུབ་པར་མཛོད། །ཨོཾ་ཌཱ་ཀི་ནཱི་ཏིཥྛ་ས་པ་རི་ཝཱ་ར་ཨ་མྲྀ་ཏ་པཱུ་ཛ་ཁཱ་ཧི། ཞེས་འབུལ། གཏོར་གཞོང་སྦུབ་ལ། ཨོཾ་ནན། ཨཱཿནན། ཧཱུྂ་ནན། སྟྭཾ་བྷ་རཀྵ་ཀུ་རུ་ནན། སླར་སྨན་འབྲུས་བཀང༌། ཧཱུྂ་༌། ཐེག་མཆོག་སྔགས་ཀྱི་སྒོར་ཞུགས་ནས། །ཆད་ལྷག་ནོངས་པའི་དྲི་མ་དང༌། །ཤེས་དང་ཤེས་མིན་གང་བྱུང་བ།

ལྷ་མཆོག་རྣམས་ལ་བཟོད་པར་གསོལ། །ཡིག་བརྒྱ་བརྗོད། ཧཱུྂ་༌། རང་བཞིན་མེད་པར་དེར་སྣང་བ། །སྒྱུ་མ་ལྟ་བུའི་དཀྱིལ་འཁོར་ལྷ། །ཆོས་དབྱིངས་རང་བཞིན་གནས་སུ་བསྡུ༑ ༑བཟོ་མེད་ལྷུག་མཉམ་ཨ་ལ་ལ། །ཞེས་བསྡུ། ཧོཿ ཀུན་བཟང་ནས་བཟུང་རྩ་བརྒྱུད་ཀྱི། །བྱིན་རླབས་བླ་མའི་བཀྲ་ཤིས་ཤོག །ཡི་དམ་རྒྱལ་བ་ཞི་ཁྲོའི་ལྷ། །དངོས་གྲུབ་རྣམ་གཉིས་བཀྲ་ཤིས་ཤོག །མ་སྲིང་མཁའ་འགྲོ་ཤུགས་འགྲོར་བཅས། །ཕྲིན་ལས་གྲུབ་པའི་བཀྲ་ཤིས་ཤོག །ཆོས་སྐྱོང་དམ་ཅན་དྲེགས་པའི་ཚོགས། །དགྲ་བགེགས་ཚར་གཅོད་བཀྲ་ཤིས་ཤོག །ཅེས་དང་བསྔོ་སྨོན་བྱ། ལས་ཀྱི་རྗེས་མི་མངོན་པར་བྱའོ། །སྨྲས་པ། ཚིག་གཅིག་ཚིག་ལ་ཚིག་བརྒྱའང་ཚིག །དེ་བཞིན་ལེགས་བཤད་དོན་ཚང་ན། །རྒྱས་བསྡུས་གང་ཡང་རྣམ་དག་ཉིད། དེ་ཕྱིར་འདི་ཡང་མི་འགལ་སྙམ། །འདི་དགེ་བློ་དམན་ཚོགས་རྣམས་ཀྱང༌༑ ༑བླ་མ་ཞི་དྲག་སྒྲུབ་པའི་ལམ། །བརྟེན་ནས་མཐའ་ཡས་འགྲོ་བར་བཅས། །རྡོ་རྗེ་འཛིན་དབང་ཐོབ་པར་ཤོག །ཅེས་བླ་མ་ཞི་དྲག་གི་ལས་བྱང་གཏོར་དབང་དཀྱུས་གཅིག་ལ་སྐབས་ཐོབ་སོ་སོར་དབྱེ་བ་ཤིན་ཏུ་བསྡུས་པ་འདིའང༌། བློ་དམན་རྣམས་འཇུག་པ་བདེ་བའི་ཕྱིར། འབྲི་གུང་པ་རྡོ་རྗེ་ཐེག་པའི་ལམ་ལ་བློ་གྲོས་སྨིན་པ། ཆོས་ཀྱི་གྲགས་པས་མེ་བྱི་མགོ་ཟླ་བའི་དཀར་ཆའི་རྒྱལ་བ་གསུམ་པར། དཔལ་འབྲི་གུང་གི་ཕོ་བྲང་ཆེན་པོ་བཀྲ་ཤིས་ཚུགས་སུ་སྦྱར་བ་ཡིན་ནོ།། །།མངྒ་ལཾ།། ༈ །བླ་མ་ཞི་བ་པདྨ་གླིང་པའི་གཏེར་ཁའི་བརྒྱུད་པ་ནི། ཆོས་སྐུ་སྣང་བ་མཐའ་ཡས། ལོངས་སྐུ་ཐུགས་རྗེ་ཆེན་པོ། སྤྲུལ་སྐུ་པདྨ་འབྱུང་གནས། མཁའ་འགྲོ་ཡེ་ཤེས་མཚོ་རྒྱལ། ལྷ་ལྕམ་པདྨ་གསལ། གཏེར་སྟོན་པདྨ་གླིང་པ། གྲུབ་ཐོབ་ཚེ་འཕེལ་བཟང་པོ། །རྒྱལ་དབང་གནམ་ལྕགས་མེ་འབར། མཚུངས་མེད་ཆོས་རྒྱལ་ཕུན་ཚོགས། རིག་འཛིན་ཆོས་ཀྱི་གྲགས་པ། དྲིན་ཅན་རྩ་བའི་བླ་མ་དེས་བདག་ལའོ།། །། ༈ །དྲག་པོ་དམར་ཆེན་མངའ་བདག་ཉང་གི་གཏེར་ཁའི་བརྒྱུད་པ་ནི།

ཆོས་སྐུ་སྣང་བ་མཐའ་ཡས། ལོངས་སྐུ་ཐུགས་རྗེ་ཆེན་པོ། སྤྲུལ་སྐུ་པདྨ་འབྱུང་གནས། ཇོ་མོ་ཡེ་ཤེས་མཚོ་རྒྱལ། ཆོས་རྒྱལ་ཁྲི་སྲོང་ལྡེའུ་བཙན། ཉང་རལ་ཉི་མ་འོད་ཟེར། སྲས་མི་བསྐྱོད་རྡོ་རྗེ། གྲུབ་ཐོབ་མེ་ལོང་རས་པ། བླ་མ་སངས་རྒྱས་བཀྲ་ཤིས། བླ་མ་དཀོན་མཆོག་བཤེས་གཉེན། རྟོགས་ལྡན་ཀུན་དགའ་གཞོན་ནུ། མཁས་གྲུབ་བྱམས་པ་རྒྱལ་མཚན། སྤྲུལ་སྐུ་ཡོན་ཏན་བཀྲ་ཤིས། རྒྱལ་སྲས་ཀུན་དགའ་འོ་མ། སྔགས་འཆང་ཟླ་བ་འོད་ཟེར། བླ་མ་དགའ་བའི་མཚན་ཅན། རྗེ་བཙུན་རཏྣའི་མཚན་ཅན། མཉམ་མེད་ཆོས་རྒྱལ་ཕུན་ཚོགས། རིག་འཛིན་ཆོས་ཀྱི་གྲགས་པ། དྲིན་ཅན་རྩ་བའི་བླ་མ་དེས་བདག་ལའོ།། །།མངྒ་ལཾ།། 