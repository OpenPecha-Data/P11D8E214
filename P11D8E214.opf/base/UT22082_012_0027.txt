༄༅། །འཇམ་དཔལ་ཚེ་བདག་ལྕགས་སྡིག་གནམ་ཐོག་མེའི་སྐོར་གནུབས་ལུགས་ཀྱི་དབང་བསྐུར་བསྡུས་པ་སྙིང་པོ་དོན་གྱི་སྨིན་ལམ་ཞེས་བྱ་བ་བཞུགས་སོ།། 

འཇམ་དཔལ་ཚེ་བདག་ལྕགས་སྡིག་གནམ་ཐོག་མེའི་སྐོར་གནུབས་ལུགས་ཀྱི་དབང་བསྐུར་བསྡུས་པ་སྙིང་པོ་དོན་གྱི་སྨིན་ལམ་ཞེས་བྱ་བ། བླ་མ་དང་ཟིལ་གནོན་ཁྲོ་བོའི་རྒྱལ་པོ་ལ་ཕྱག་འཚལ་ལོ། ། དེའང་དབང་ཐོབ་ཅིང་དམ་ཚིག་ལ་གནས་པ་བསྙེན་སྒྲུབ་མཐར་ཕྱིན་པས་ལས་རབ་འབྱམས་བསྒྲུབ་པ་ལ་ཐོགས་པ་མེད་པའི་སློབ་དཔོན་ལ། ཅི་གསུང་བཀའ་བཞིན་སྒྲུབ་ཅིང་ལྷ་དང་བླ་མ་སྙིང་ལྟར་འཛིན་པའི་སློབ་མས་གསོལ་བ་བཏབ་པའི་ཚེ། རྒྱས་པར་ན་ལྕགས་སྡིག་ཁམས་ལྔའི་འོད་མདངས་ལས་བྱུང་བ་ དབང་ཆོག་མུ་ཏིག་ཕྲེང་བ་ཉིད་གྲུབ་ན་ཤིན་ཏུ་ལེགས་ལ། ཡུལ་དུས་ཀྱི་དབང་གིས་རྒྱས་པོ་དེ་ཙམ་མ་གྲུབ་ན། ཡིད་དང་མཐུན་པའི་གནས་སུ་མཎྜལ་གྱི་དབུས་སུ་ལྷ་གྲངས་དང་མཉམ་པའི་ཚོམ་བུ་བཀོད་པའི་དབུས་སུ། བུམ་པ་མགུལ་ཆིངས་ནག་པོ་ཡི་དྭགས་ཀྱི་གོས་ཀྱིས་དཀྲིས་པའི་ནང་དུ་སྲོག་ཆགས་མེད་པའི་ཆུ་གཙང་གིས་སུམ་གཉིས་བཀང་བར་ལྔ་ཚན་ལྔའི་རྫས་དང༌། ཤ་ལྔ་དང་བདུད་རྩི་ལྔ་སྟེ་བུམ་རྫས་སོ་ལྔ་བླུགས་པའི་སྟེང་དུ། ཐོད་པ་མཚན་ལྡན་ཆང་ལ་ཨ་མྲྀ་ཏ་བཏབ་པའི་ཁ་དར་དམར་གྱིས་བཀབ་ཅིང་མེ་ལོང་གི་ནང་དུ་གཙོ་བོའི་བྲིས་སྐུ་དང་གཟུང་ཐག་བཅས་པ་བཀོད། དཀྱིལ་འཁོར་གྱི་མཐའ་སྐོར་དུ་ལས་བུམ། ཕྱག་མཚན། ཕུར་བུ། སྨན་རཀ་གཏོར་མ། ཆུ་གཉིས་ཉེར་སྤྱོད། ཚོགས་ཀྱི་ཡོ་བྱད་ལ་སོགས་པ་བཀོད་ལེགས་པར་བཤམས། གཞན་ཡང་ཐོད་རྔ། རྡོར་དྲིལ། མེ་ཏོག་ལ་སོགས་པ་མཁོ་བའི་ཡོ་བྱད་མ་ཚང་བ་མེད་པ་འདུ་བྱ། སློབ་དཔོན་གྱིས་ཕྲིན་ལས་སྙིང་པོ་བསྡུས་པའི་གཞུང་བསྲངས་པས་བདག་མདུན་བུམ་ཐོད་རྣམས་འཇུག་པ་གཅིག་པར་ལྷ་ཚོགས་སུ་གསལ་བཏབ༑ བསྙེན་པ་ལ་འབད། ལས་བུམ་བསངས་སྦྱངས། སྟོང་པའི་ངང་ལས་བྷྲཱུཾ་ལས་རིན་པོ་ཆེའི་བུམ་པ་མཚན་ཉིད་རྫོགས་པ། ནང་བཅུད་ཀྱིས་གང་བའི་དབུས་སུ་ཉི་ཟླའི་གདན་ལ་ཨ་ཡིག་དཀར་པོ་གསལ་བ་ལས་འོད་འཕྲོས་པས། འོག་མིན་གྱི་གནས་ནས་བདེ་བར་གཤེགས་པ་རྣམས་ཀྱི་ཐུགས་བཅུད་བསྡུས་བུམ་ཆུ་ལ་བསྟིམས།

ཡེ་ཤེས་ཀྱི་བདུད་རྩིས་སེམས་ཅན་ཐམས་ཅད་ཀྱི་ལས་དང་ཉོན་མོངས་པའི་དྲི་མ་འཁྲུད་པའི་ནུས་པ་དང་ལྡན་པར་གྱུར་ པར་དམིགས་ལ། ཨོཾ་ཨཱཿཧཱུྂ། བརྒྱ་རྩ་བརྒྱད་བཟླས་པས་བྱིན་གྱིས་བརླབས། བུམ་ཐོད་ཀྱི་ལྷ་ལྔ་མཆོད་ཅིང་བསྟོད་ནས། ལྷ་རྣམས་བདེ་སྟོང་བྱང་ཆུབ་སེམས་ཀྱི་ངོ་བོར་ཞུ་བས། བུམ་ཐོད་ཀྱི་བཅུད་དང་གཉིས་སུ་མེད་པར་གྱུར་པར་ བསམས་ལ། སློབ་དཔོན་གྱིས་བདག་འཇུག་བླངས། དེ་རྗེས་ཚོགས་ལྷག་ཡན་གྲུབ་པར་བྱས་ནས། སློབ་མ་ལ་ཁྲུས་བྱ། གྲལ་ལ་བཀོད། མེ་ཏོག་བཀྲམ་བསྡུས། མཎྜལ་ཕུལ། སློབ་དཔོན་གྱིས་གནམ་ལྕགས་ཀྱི་ཆོས་སྡེ་ཕྱི་སྐོར་ལྕགས་འདྲ། ནང་སྐོར་ཐོག་འདྲ། གསང་བ་གནམ་ཐོག་མེའི་སྐོར་མ་བུ་ཆ་ལག་དང་བཅས་པའི་སྔོན་བྱུང་གི་ལོ་རྒྱུས་དང༌། ཟབ་པའི་ཁྱད་པར་བརྒྱུད་རིམ་སོགས་ཇི་ལྟར་འཚམ་པས་སྤྲོ་བ་བསྐྱེད་ལ། ཧོཿ སྐུ་གསུམ་ལྷུན་གྱིས་གྲུབ་པའི་དཀྱིལ་འཁོར་དུ། །ཟིལ་གནོན་ཕྱག་རྒྱ་ཆེན་པོ་དང་སྦྱོར་བ། །སྐུ་གསུང་ཐུགས་དང་ཡོན་ཏན་ཕྲིན་ལས་ཀྱི། །དབང་བསྐུར་དམ་པ་བདག་ལ་བསྩལ་དུ་གསོལ། ། གསུམ་གྱིས་གསོལ་བ་བཏབ། བླ་མས། ཨེ་མ་ཧོཿ ཡང་གསང་ཕྱག་རྒྱའི་དཀྱིལ་འཁོར་འདིར། །འཇུག་པར་འདོད་པ་ལེགས་ན་ཡང༌། །རྩ་བ་ཡན་ལག་དམ་ཚིག་ཚོགས། །བསྲུང་བར་ནུས་སམ་གསོང་པོར་སྨྲོས། ། ཞེས་དྲིས། སློབ་མས། རྡོ་རྗེ་སློབ་དཔོན་དགོངས་སུ་གསོལ། །བདག་ནི་ལས་དང་སྐལ་པར་ལྡན། །སྟོབས་ཆེན་ཟིལ་གནོན་དབང་མནོས་ནས། །དམ་ཚིག་ཚུལ་བཞིན་ངེས་པར་བསྲུང༌། ། ཞེས་གསོལ། བླ་མས། ཀྱེ་ཧོཿརིགས་ཀྱི་བུ་རྣམས་ཉོན། །དབང་བསྐུར་དམ་པ་ཐོབ་པ་ཡིས། །ལྷ་དང་སྐལ་མཉམ་སྨིན་པ་ཡིས།་་༌།མ་བསྒྲུབ་པར་ཡང་གྲུབ་པ་སོགས། །ཕན་ཡོན་བརྗོད་པ་ལས་འདས་ཀྱང༌། །དམ་ཚིག་ཉམས་ན་མནར་མེད་པའི། །རྡོ་རྗེའི་དམྱལ་བར་ངེས་པར་འཚེད། །བསྲུང་བར་བྱ་བའི་དམ་ཚིག་ནི། །རྩ་བའི་ལྟུང་བ་བཅུ་བཞི་དང༌། །སྦོམ་པོ་ཡན་ལག་བརྒྱད་བརྒྱད་དང༌། །འཇམ་དཔལ་ཁྱད་པར་དམ་ཚིག་ནི། །ཉི་ཤུ་རྩ་གཉིས་དེ་ལས་གཞན། །སྐུ་གསུང་ཐུགས་ཡོན་ཕྲིན་ལས་སོགས༑ ༑དམ་ཚིག་སྡོམ་པ་ཇི་སྙེད་དང༌། །བསྙེན་སྒྲུབ་ལས་ལ་སྦྱོར་བ་སོགས། །དཔལ་ཆེན་དམ་ཚིག་སྡོམ་པའི་ཚོགས། །སྲོག་ལ་བབ་ཀྱང་མི་གཏོང་བར། །བསྲུང་བར་ནུས་ན་དབང་བསྐུར་སྦྱིན། །

ཞེས་བསྒྲགས། སློབ་མས། རྡོ་རྗེ་སློབ་དཔོན་འདྲེན་པའི་གཙོ། །ཟིལ་གནོན་དཀྱིལ་འཁོར་ལྷ་ཚོགས་དང༌། །སྲུང་མར་བཅས་པ་བདག་ལ་དགོངས། །བླ་མས་ཇི་ལྟར་བསྒོ་བ་ཡི། །དམ་ཚིག་སྡོམ་པ་ཇི་སྙེད་དང༌། །བསྙེན་སྒྲུབ་ལས་སྦྱོར་ཕྲིན་ལས་སོགས། །སྲོག་ལ་བབ་ཀྱང་མི་གཏང་སྲུང༌། །སྙིང་པོའི་དབང་བསྐུར་བསྩལ་དུ་གསོལ། ། ཞེས་གསོལ། བླ་མས། ཧོཿ འདི་ནི་དམ་ཚིག་རྡོ་རྗེའི་ཆུ། །དམ་ཚིག་སྡོམ་པ་གང་གིས་རྣམ། །བསྲུངས་རྣམས་ལྷ་སྲུང་དྲེགས་པའི་ཚོགས། །མ་བསྒྲུབ་པར་ཡང་ངེས་འགྲུབ་འགྱུར། །མ་བསྲུང་ལྷ་དང་སྲུང་མ་ཡིས། །བཀའ་ཆད་དྲག་པོ་ཐོག་ལྟར་འབེབས། །ལས་ཀྱི་གཤིན་རྗེ་མ་རུངས་པ། །ལྕགས་སྡིག་མགོ་དགུར་སྤྲུལ་ནས་ཀྱང༌། །སྲོག་སྙིང་བླ་དབུགས་སྐད་ཅིག་ཟ། །ཕྱི་མ་རྡོ་རྗེའི་དམྱལ་བ་རུ། །བསྐལ་པ་གྲངས་མེད་སྡུག་བསྔལ་མྱོང༌། །དེ་བས་ཕན་ཡོན་ཉེས་པ་རྣམས། །དྲན་པར་གྱིས་ལ་དམ་སྲུངས་ཤིག ། ཅེས་བརྗོད། སློབ་མས། གུ་རུ་ཡ་མཱནྟ་ཀ་ས་མ་ཡ་ཨི་དནྟེ་ན་རཀྐན། ཞེས་བྲོ་བོར། བླ་མས། ཨོཾ་ཡ་མཱནྟ་ཀ་ས་མ་ཡ་པཉྩ་ཨ་མྲྀ་ཏ་ཨུ་ད་ཀ་ཋ་ཋ་ཋཿ ཞེས་མནའི་བཏུང་བ་སྦྱིན། སླར། ཧོཿ དཀྱིལ་འཁོར་གཙོ་བོ་སློབ་དཔོན་དང༌། །ཡི་དམ་ཟིལ་གནོན་འཁོར་བཅས་ལ། །དུས་འདི་ནས་བཟུང་བྱང་ཆུབ་བར། །རྩེ་གཅིག་གུས་པས་སྐྱབས་སུ་མཆི། ། ལན་གསུམ། སླར། ཧོཿ དུས་འདི་ནས་བཟུང་བྱང་ཆུབ་བར། །སེམས་ཅན་ཐམས་ཅད་བདེ་ཐོབ་ཅིང༌༑ ༑སྡུག་བསྔལ་མཚོ་ལས་སྒྲོལ་བར་སྨོན། །དེ་ཕྱིར་ཕྱག་རྒྱ་ཟིལ་གནོན་གྱི། །གོ་འཕང་བདག་གིས་ཐོབ་བྱས་ནས། །སེམས་ཅན་ཀུན་དོན་བསྒྲུབ་པར་བྱའོ། ། ཞེས་གསུམ། དེ་ནས། ཨེ་མ་ཧོཿ བླ་མ་དཀྱིལ་འཁོར་ལྷར་བཅས་པས། །བདག་ཅག་སྨིན་ཅིང་གྲོལ་བའི་ཕྱིར། །རྡོ་རྗེ་ཁྲོ་ཆེན་ཡེ་ཤེས་ཀྱི། །སྤྲིན་ཚོགས་བདག་ལ་དབབ་དུ་གསོལ། ། གསུམ། སློབ་མ་བསངས་སྦྱངས། སྟོང་པའི་ངང་ལས་ཀླུ་འབུམ་གཉན་ཁྲི་ས་བདག་སྟོང༌། ། ཞེས་པ་ནས། མ་སྲིན་ཐམས་ཅད་དབང་དུ་བསྡུ། །

ཞེས་པའི་བར། ཕྲིན་ལས་སྙིང་པོ་བསྡུས་པ་ལྟར་ལྷ་གཙོ་བོ་ཡབ་ཡུམ་དུ་བསྐྱེད། དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྂ་གིས་མཚན་པའི་འོད་ཟེར་དང༌། སློབ་དཔོན་དང་མདུན་བསྐྱེད་ཀྱི་ལྷའི་ཐུགས་ཀའི་ས་བོན་ལས་ཛཿཧཱུྂ་བཾ་ཧོཿདཀར་སེར་དམར་ལྗང་སྤྲོས་པས། འོག་མིན་དག་པ་ཆོས་དབྱིངས་བསམ་བརྗོད་དང་བྲལ་བའི་ཕོ་བྲང་ནས་འཇམ་དཔལ་ཕྱག་རྒྱ་ཟིལ་གནོན་གྱི་ལྷ་ཚོགས་ཁ་བ་བུ་ཡུག་འཚུབས་པ་ལྟར་སྤྱན་དྲངས་སློབ་མ་ལ་ཐིམ་པ ་དཔོན་སློབ་གཉིས་ཀས་བསམ་ཞིང༌༑ སྦྱར་བའི་སྤོས་བསྲེགས་རོལ་མོ་དང་བཅས་པས། ཨྱེ་ཨ་ཀྲོ་ཏེ་ཀ་ཡ་མཱནྟ་ཀ་ཡ་མ་རཱ་ཛ་ཛྙཱ་ན་བཛྲ་སཏྭ་མ་ཧཱ་ཀྲོ་དྷ་རཱ་ཛ་ཨཱ་ཝེ་ཤ་ཡ་ཨཱ་ཀརྵ་ཡ་ཛ་ཛཿཧྲིཾ་ཧྲཱིཾ་ཕེཾ་ཕེཾ། ཞེས་ཡེ་ཤེས་པ་དབབ། ཏིཥྛ་བཛྲ། རྡོ་རྗེ་རྒྱ་གྲམ་གྱིས་བརྟན་པར་བྱ། མེ་ཏོག་ཐོགས་ལ། དྲེགས་པའི་དངོས་གྲུབ་ཐོབ་བྱའི་ཕྱིར། །རྡོ་རྗེ་རིན་ཆེན་མེ་ཏོག་ཕྲེང༌། །གུས་པས་འབུལ་གྱི་རིགས་ངེས་པའི། །དངོས་གྲུབ་མཚན་མ་བསྟན་དུ་གསོལ༑ ༑ཡ་མཱནྟ་ཀ་པཱུ་ཛ་པུཥྤཾ་པྲ་ཏཱིཙྪ་ཧོཿ ཞེས་དོར། རིགས་ངེས་པར་ལུང་བསྟན། བླ་མས། ཨེ་མ་ཟིལ་གནོན་དྲེགས་པར་བཅས། །ཡེ་ཤེས་གཟུངས་ཀྱི་མེ་ཏོག་ཕྲེང༌། །དེ་རིང་ཅོད་པན་དམ་པ་བཅིངས༑ ༑སེམས་དཔའ་སྟོབས་ཆེན་འདི་ཟུང་ཞིག །པྲ་ཏི་གྲྀཧྞ་སྟྭཾ་ཨི་མཾ་སཏྭ་མ་ཧཱ་བ་ལ། ཞེས་མེ་ཏོག་སློབ་མའི་མགོར་བཞག་གོ། །དངོས་གཞི་དབང་བསྐུར་ལ་བུམ་གསང་ཤེར་ཚིག་བཞི་ལས། དང་པོའི་དོན་དུ། ཧོཿ སྤྲུལ་པ་སྒྱུ་མའི་དཀྱིལ་འཁོར་དུ། །ཟིལ་གནོན་ལྷ་ཚོགས་དགོངས་སུ་གསོལ། །ལུས་ལ་སྨིན་བྱེད་རྡོ་རྗེའི་སྐུར། །གྲུབ་མཛད་དབང་བསྐུར་དེང་སྩོལ་ཅིག ། གསུམ། གཙོ་བོའི་བྲིས་སྐུ་མགོར་བཞག ༑ ཨོཾ། ཆོས་དབྱིངས་མཐའ་བྲལ་དྲག་པོའི་ཞིང་ཁམས་ནས། །སྙིང་རྗེས་རབ་ཁྲོས་ཟིལ་གནོན་སྟོབས་ཀྱི་ལྷ། །འཁོར་བཅས་སྒྱུ་འཕྲུལ་ཕྱག་རྒྱའི་དབང་བསྐུར་སྦྱིན། །སྐུ་ཡི་དབང་མཆོག་ལུས་ལ་རྫོགས་པར་ཤོག

།ཨྱེ་ཀ་ཧེ་དུན་ཡ་མ་རཱ་ཛ་ཀཱ་ཡ་ཨ་བྷི་ཥིཉྩ་ཨོཾ། ཞེས་བསྐུར། སླར། ཨོཾ། དཔལ་ལྡན་རྡོ་རྗེའི་སྐུ་འཆང་བ། །རྡོ་རྗེ་མི་ཤིགས་སྐུ་དང་ལྡན། །དེང་འདིར་བྱིན་གྱིས་བརླབས་ནས་ཀྱང༌། །རྡོ་རྗེ་སྐུ་ཡི་བཀྲ་ཤིས་ཤོག །ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། ཞེས་མེ་ཏོག་འཐོར། བླ་མ་དང་མདུན་བསྐྱེད་སློབ་མ་ཕྱག་རྒྱ་ཟིལ་གནོན་དུ་གསལ་བའི་དཔྲལ་པར་འཁོར་ལོ་དཀར་པོ་རྩིབས་བཅུ་གསུམ་པའི་ལྟེ་བར་ཨོཾ་དང༌། རྩིབས་ལ་སྐུའི་སྔགས་ཡིག་འབྲུ་བཅུ་གསུམ་དང༌། ཕྱི་རོལ་ཏུ་ཨྱཻ་རིང་རྣམས་དཀར་པོ། མགྲིན་པར་པདྨ་དམར་པོ་འདབ་མ་བཅུ་གཉིས་པའི་ལྟེ་བར་ཨཱཿདང༌། འདབ་མར་གསུང་གི་སྔགས་འབྲུ་བཅུ་གཉིས། ཕྱི་རོལ་ཏུ་ཨྱཻ་རིང་རྣམས་དམར་པོ། སྙིང་ཁར་ཁྲོ་བོའི་རྡོ་རྗེ་ནག་པོ་རྩེ་ལྔ་པ་རྭ་རྣམ་པར་གདེངས་པའི་ལྟེ་བ་དང་དབུས་རྭ་ལ་ཧཱུྂ། ཡས་མས་རྭ་བརྒྱད་ལ་ཐུགས་ཀྱི་སྔགས་འབྲུ་བརྒྱད། དེའི་ཕྱི་རོལ་ཏུ་ཨྱཻ་རིང་རྣམས་ནག་པོ། །ལྟེ་བར་རིན་པོ་ཆེ་ཆ་བཅུ་དགུ་པ་སེར་པོའི་དབུས་སུ་སྭཱ་དང༌། ཨྱེ་ཐུང་འབྲུ་བཅུ་དགུ་པའི་ཕྱིར་ཨྱཻ་རིང་རྣམས་སེར་པོ། གསང་གནས་སུ་རྡོ་རྗེ་རྒྱ་གྲམ་རྭ་གདེངས་པ་ལྗང་གུའི་ལྟེ་བར་ཧཱ་དང༌། དབུས་རྭ་བཞི་ལ་ཨྱེ་དུན་འབྲུ་བཞི་པའི་ཕྱིར་ཨྱཻ་རིང་རྣམས་ལྗང་གུ་གསལ་ བཏབ་ལ། ཨཱཿ ཟིལ་གནོན་ཐུགས་དམ་བསྐུལ་དང་ཕྲིན་ལས་སྒྲུབ། །རབ་འབྱམས་སྔགས་ཀྱི་དབང་བསྐུར་ཡེ་ཤེས་ཆེ། །བསྐལ་མེ་ལྟར་འབར་གནམ་ལྕགས་ཐོག་ཇི་བཞིན། །སྦྱིན་གྱི་གསུང་དབང་ངག་ལ་རྫོགས་པར་ཤོག །ཨྱེ་ཀ་ཧེ་དུན་ཡ་མ་རཱ་ཛ་ཝཱཀ་ཨ་བྷི་ཥིཉྩ་ཨཱཿ ཞེས་རཀྴའི་ཕྲེང་བ་གཏད་ཅིང༌། སྔགས་རྣམས་རྗེས་ཟློས་བྱེད་པའི་ཚེ། སློབ་དཔོན་དང་མདུན་བསྐྱེད་ཀྱི་སྔགས་ཕྲེང་རྣམས་ལས་སྔགས་ཕྲེང་གཉིས་པ་རེ་རེ་ཐོག་བབ་པ་ལྟར་སྐད་ཅིག་ལ་སྤྲོས་ཏེ་སློབ་མའི་སྔགས་ཕྲེང་རྣམས་ལ་ཐིམ་པར་ བསམ་ཞིང༌། སྐུ་གསུང་ཐུགས་སྔགས་ཨྱེ་ཐུང༌། ཨེ་དུན། ཨྱཻ་རིང་རྣམས་རྗེས་ཟློས་བྱ།

སླར་སློབ་མས། བཅོམ་ལྡན་བདག་གིས་གཟུང་ལགས་ཀྱི། །བདག་ལ་ཉེ་བར་མཛད་དུ་གསོལ། ། བརྗོད། བླ་མས། ཨཱཿ དཔལ་ལྡན་རྡོ་རྗེའི་གསུང་འཆང་བ། །རྡོ་རྗེ་མི་ཤིགས་གསུང་དང་ལྡན། །དེང་འདིར་བྱིན་གྱིས་བརླབས་ནས་ཀྱང༌། །རྡོ་རྗེ་གསུང་གི་བཀྲ་ཤིས་ཤོག ། ཅེས་བརྗོད། ཕྱག་མཚན་རྣམས་གཏད་ལ། ཧཱུྂ་༌། ངར་འཛིན་འཆི་བདག་སྒྲོལ་བྱེད་འཁོར་ལོ་འབར༑ ༑རལ་གྲི་རྡོ་རྗེ་བེ་ཅོན་གཏུན་ཤིང་དང༌། །སྡིགས་མཛུབ་ཕྱག་མཚན་རྟགས་ཀྱི་དབང་བསྐུར་བས། །ཐུགས་ཀྱི་དབང་མཆོག་སེམས་ལ་རྫོགས་པར་ཤོག །ཨྱེ་ཀ་ཧེ་དུན་ཡ་མ་རཱ་ཛ་ཙིཏྟ་ཨ་བྷི་ཥིཉྩ་ཧཱུྂ། ཧཱུྂ་༌། དཔལ་ལྡན་རྡོ་རྗེའི་ཐུགས་འཆང་བ། །རྡོ་རྗེ་མི་ཤིགས་ཐུགས་དང་ལྡན། །དེང་འདིར་བྱིན་གྱིས་བརླབས་ནས་ཀྱང༌། །རྡོ་རྗེ་ཐུགས་ཀྱི་བཀྲ་ཤིས་ཤོག ། སྨན་རཀ་གཏོར་མ་ལག་ཏུ་གཏད་ཅིང༌། སྭཱ། ལྷ་རྣམས་མཆོད་ཅིང་དངོས་གྲུབ་བླང་བའི་རྫས། །རྩ་བརྒྱད་སྨན་དང་འབེན་ཆེན་སྨན་ཆེན་པོ། །དམ་རྫས་གཏོར་མར་བཅས་པའི་དབང་མཆོག་ནི། །དེང་འདིར་སྦྱིན་གྱི་ཡོན་ཏན་ལྷུན་རྫོགས་ཤོག །ཨྱེ་ཀ་ཧེ་དུན་གུ་ཎ་ཨ་བྷི་ཥིཉྩ་སྭཱ། ཞེས་གཏད་ཅིང་ཅུང་ཟད་རེ་རོལ། སྭཱ། དཔལ་ལྡན་རྡོ་རྗེ་ཡོན་ཏན་འཆང༌། །རྡོ་རྗེ་མི་ཤིགས་ཡོན་ཏན་ལྡན༑ ༑དེང་འདིར་བྱིན་གྱིས་བརླབས་ནས་ཀྱང༌། །ཡོན་ཏན་རྒྱས་པའི་བཀྲ་ཤིས་ཤོག ། ཕུར་བུ་ལག་གཉིས་སུ་གཏད་ཅིང་ལིངྒའི་སྙིང་ཁར་བསྒྲིལ་ཞིང་འདེབས་སུ་བཅུག་ལ། ཧཱ། ཉོན་མོངས་ངར་འཛིན་དགྲ་བགེགས་རུ་ཏྲ་རྣམས། །བསྒྲལ་ནས་དག་པའི་གོ་འཕང་ཐོབ་བྱའི་ཕྱིར། །རྡོ་རྗེ་ཕུར་བུ་དྲག་པོ་ལས་ཀྱི་མཚོན། །དེ་རིང་སྦྱིན་གྱི་ཕྲིན་ལས་ཀུན་འགྲུབ་ཤོག །ཨྱེ་ཀ་ཧེ་དུན་ཡ་མ་རཱ་ཛ་ཀརྨ་ཨ་བྷི་ཥིཉྩ་ཧཱ། ཞེས་བཏབ། ཧཱ། དཔལ་ལྡན་རྡོ་རྗེ་ཕྲིན་ལས་འཆང༌། །རྡོ་རྗེ་མི་ཤིགས་ཕྲིན་ལས་ལྡན། །དེང་འདིར་བྱིན་གྱིས་བརླབས་ནས་ཀྱང༌། །ཕྲིན་ལས་ལྷུན་གྲུབ་བཀྲ་ཤིས་ཤོག ། ཅེས་བསྐུར༑ མཐའ་རྟེན་ཆུ་དབང་ནི།

སློབ་དཔོན་གྱི་ཐུགས་ཀའི་ས་བོན་གྱི་འོད་ཀྱིས་ཕྱོགས་བཅུའི་རྒྱལ་བ་འཁོར་དང་བཅས་པ་དབང་གི་ལྷ་འཇམ་དཔལ་ཕྱག་རྒྱ་ཟིལ་གནོན་གྱི་ལྷ་ཚོགས་དེ་བཞིན་གཤེགས་པ་དང་གཤེགས་མ། བྱང་ཆུབ་སེམས་དཔའ་དང་སེམས་མ། རྡོ་རྗེའི་ཁྲོ་བོ་དང་ཁྲོ་མོ་སྟེ་གདན་གསུམ་ཚང་བའི་དཀྱིལ་འཁོར་མདུན་གྱི་ནམ་མཁར་སྐད་ཅིག་གིས་སྤྱན་དྲངས། ཨོཾ་ཡ་མཱནྟ་ཀ་ས་པ་རི་ཝཱ་ར་པུཥྤཾ་པྲ་ཏཱིཙྪ་སྭཱཧཱ། དེ་བཞིན་དུ། དྷཱུ་པཾ། ཨཱ་ལོ་ཀཾ། གནྡྷཾ། ནཻ་ཝི་དྱཾ། རྡོ་རྗེ་ཅན་གྱིས་སངས་རྒྱས་ལ། །འགྲོ་བ་སྐྱོབ་པའི་ཆེད་དུ་དབང༌། །ཡོན་ཏན་འབྱུང་གནས་ཇི་ལྟར་བསྩལ༑ ༑དེ་ལྟར་འདི་ལའང་བསྩལ་དུ་གསོལ། །ཞེས་སློབ་དཔོན་གྱིས་གསོལ་བ་བཏབ་པས། མདུན་བསྐྱེད་དཀྱིལ་འཁོར་པའི་ལྷས་དབང་བསྐུར་བའི་དགོངས་པ་མཛད། ནམ་མཁར་བཞུགས་པའི་ཡུམ་རྣམས་ཀྱིས་རྡོ་རྗེའི་གླུ་ལེན། བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད་ཅིང་མེ་ཏོག་གི་ཆར་འབེབས། སེམས་མ་རྣམས་ཀྱིས་སློབ་མའི་སྟེང་ཕྱོགས་སུ་གདུགས་དང་རྒྱལ་མཚན་དང་བ་དན་ལ་སོགས་པ་བསྒྲེངས་ཤིང་གླུ་དང་གར་མཛད། རོལ་མོའི་སྒྲ་སྒྲོག །ཁྲོ་བོ་རྣམས་ཀྱིས་བགེགས་སྐྲོད། ཁྲོ་མོ་རྣམས་ཀྱིས་ཕྱོགས་བཅུ་སྲུང༌། རྒྱལ་བ་རྣམས་ཀྱིས་རིན་པོ་ཆེའི་བུམ་པ་བྱང་ཆུབ་སེམས་ཀྱི་བདུད་རྩིས་གང་བ་ཅུང་ཟད་ཡོ་བར་བསྣམས་ནས་དབང་བསྐུར་བར་ བསམས་ལ། སངས་རྒྱས་རྣམས་ནི་ཐམས་ཅད་ཀྱིས༑ ༑སྐྱེ་བས་ཐོབ་པའི་དབང་བསྐུར་བས། །ཇི་ལྟར་དེ་བཞིན་བདག་གིས་དེང༌། །དག་པ་ལྷ་ཡི་ཆུ་དབང་བསྐུར། །ཨོཾ་སརྦ་ཏ་ཐཱ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྂ། ། ཞེས་བསྐུར། དེ་ལྟར་བུམ་པའི་ཆུས་དབང་བསྐུར། སྐུ་གང་དྲི་མ་དག །ཆུའི་ལྷག་མ་ཡར་ལུད་པ་ལས། དབུ་ལ་ཐོད་པའི་ཕོ་བྲང་ལྔའི་ནང་དུ། མཚོག་མར་བུུདྡྷ་ཧེ་རུ་ཀ་ཡབ་ཡུམ། དཔྲལ་བར་བཛྲ་ཧེ་རུ་ཀ་ཡབ་ཡུམ༑ རྣ་ལྟག་གཡས་སུ་རཏྣ་ཧེ་རུ་ཀ་ཡབ་ཡུམ། ལྟག་པར་པདྨ་ཧེ་རུ་ཀ་ཡབ་ཡུམ། རྣ་ལྟག་གཡོན་དུ་ཀརྨ་ཧེ་རུ་ཀ་ཡབ་ཡུམ་གྱིས་དབུ་བརྒྱན།

སློབ་དཔོན་གྱི་ཐུགས་ཀའི་ས་བོན་གྱི་འོད་ཀྱིས་བསྐུལ་བས་དབང་གི་ལྷ་རྣམས་རྡོ་རྗེའི་སློབ་མའི་བ་སྤུའི་བུ་ག་རྣམས་སུ་བསྟིམ། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། མེ་ཏོག་འཐོར། དེའི་ཚེ་སློབ་མ་ལྷ་ཡབ་ཡུམ་དུ་གསལ་བ་འཁྱུད་པ་ལས་བྱུང་བའི་བདེ་བ་དང་བཅས་པའི་ཏིང་ངེ་འཛིན་ནི་བུམ་དབང་གི་ངོ་བོ་ཡིན་ནོ། ། ཞེས་བརྡ་སྤྲད། དེས་སྒྱུ་འཕྲུལ་དྲ་བ་ཕྱག་རྒྱ་གསལ་རྫོགས་ཀྱི་དཀྱིལ་འཁོར་ཆེན་པོར་བུམ་པའི་དབང་བསྐུར་བ་ཐོབ། ལུས་རྩའི་དྲི་མ་དག །བསྐྱེད་པའི་རིམ་པ་བསྒོམ་པ་ལ་དབང༌། ལུས་སྤྲུལ་སྐུར་སྨིན་པར་བྱས། སྐུ་རྡོ་རྗེ་ཕྱག་རྒྱ་ཟིལ་གནོན་གྱི་ས་བོན་དང་བག་ཆགས་རྒྱུད་ལ་བཞག་པར་བྱས་པ་ཡིན་ནོ། ། ཞེས་གོ་བ་བསྐྱེད། གཉིས་པའི་དོན་དུ། ཧོཿ ཀུནྡ་ཉི་ཟླའི་དཀྱིལ་འཁོར་དུ། །དྲེགས་པའི་ལྷ་ཚོགས་དགོངས་སུ་གསོལ། །ངག་ལ་སྨིན་བྱེད་རྡོ་རྗེའི་གསུང༌། །གྲུབ་མཛད་དབང་བསྐུར་དེང་སྩོལ་ཅིག ༑ གསུམ། སློབ་དཔོན་འཇམ་དཔལ་ཕྱག་རྒྱ་ཟིལ་གནོན་དང་རང་སྣང་གི་ཡུམ་བེ་ཏཱ་ལཱིའི་ཁ་སྦྱོར་གསུམ་གྱི་སྦྱོར་བས་གནས་བཞིར་བྱང་སེམས་ཕབ་པ་རྡོ་རྗེ་པདྨའི་ལམ་བརྒྱུད་མཁའ་གསང་དུ་འདྲེས་པ་མཚམས་སྤྲིན་གཞོན་ནུའི་ཁ་དོག་ལྟ་བུ་མཐེབ་སྲིན་གྱིས་ཕབ་པ་ཐོད་པའི་བདུད་རྩི་ལ་བསྲེས་པ་ཐོགས་ཏེ། ཨེ་མ་ཧོཿ ཐབས་ཆེན་ཡབ་དང་ཤེས་རབ་ཡུམ། །ལྷན་ཅིག་སྦྱར་བ་ཉི་ཟླ་འབར། །བྱང་ཆུབ་སེམས་ཀྱི་རང་བཞིན་མཆོག །སྣོད་བཅུད་དག་པས་དབང་བསྐུར་རོ། །ཨྱེ་ཀ་ཧེ་དུན་ཡ་མ་རཱ་ཛ་བོ་དྷི་ཙིཏྟ་ཨ་བྷི་ཥིཉྩ་ཧཱུྂ། 

ཞེས་ཐོད་པ་མགྲིན་པར་གཏད། སླར་ཡང༌། ཧོཿ བཏུང་བ་རིན་ཆེན་འདི་ཡིས་ནི། །རྡོ་རྗེ་ཡི་ནི་ལུས་གྲུབ་པར། །བུ་ཁྱོད་ཀྱིས་ནི་ཤེས་གྱིས་ལ། །ཡིད་ལས་བྱུང་བའི་ཆུ་འཐུང་ཞིག ། ཅེས་དང༌། སྔགས་གོང་མ་བཟླ་ཞིང༌། །ཐོད་པའི་བདུད་རྩི་སྦྱིན། སློབ་མས། ཨ་ཧོཿམ་ཧཱ་སུ་ཁཾ། ཞེས་བརྗོད། དེ་ལྟར་བྱང་ཆུབ་སེམས་ལྕེ་ཐོག་ཏུ་བསྩལ་བ་མྱངས་པས་ཞུ་བདེ་ལྷན་སྐྱེས་ཐིག་ལེ་གསུམ་གྱི་ཡི་གེ་མངོན་དུ་བྱས་པ་ནི་གསང་དབང་གི་ངོ་བོ་ཡིན་ནོ། ། ཞེས་བརྡ་སྤྲད། དེས་ཀུན་རྫོབ་བྱང་སེམས་དཀར་དམར་ཉི་ཟླའི་དཀྱིལ་འཁོར་དུ་གསང་བའི་དབང་བསྐུར་བ་ཐོབ། ངག་རླུང་གི་དྲི་མ་དག །སྟོང་སྲོག་སྔགས་ཀྱི་རིམ་པ་རྣམས་བཟླ་བ་ལ་དབང༌། ངག་ལོངས་སྐུར་སྨིན་པར་བྱས། གསུང་རྡོ་རྗེ་རླུང་སྔགས་དབྱེར་མེད་ཨཱ་དི་ཀཱ་དིའི་ངོ་བོར་དག་པའི་ས་བོན་དང་བག་ཆགས་རྒྱུད་ལ་བཞག་པར་བྱས་པ་ཡིན་ནོ༑ ༑ ཞེས་གོ་བ་བསྐྱེད། གསུམ་པའི་དོན། ཧོཿ བྷ་ག་གསང་བའི་དཀྱིལ་འཁོར་ན། །མཉམ་པའི་རྒྱལ་པོ་དགོངས་སུ་གསོལ། །ཡིད་ལ་སྨིན་བྱེད་རྡོ་རྗེའི་ཐུགས། །གྲུབ་མཛད་དབང་བསྐུར་དེང་སྩོལ་ཅིག ། གསུམ། སློབ་དཔོན་ཟིལ་གནོན་དུ་གསལ་བའི་སྦྱོར་ཡུམ་ལས་སྦྱོར་ཡུམ་གཉིས་པ་སྤྲོས། སློབ་མ་ཟིལ་གནོན་ཡབ་རྐྱང་དུ་གསལ་བའི་བརླ་གཡོན་པའི་སྟེང་ནས་འཁྱུད་ཅིང་སྦྱར་བས་བདེ་སྟོང་གི་ཉམས་སྐྱེས་པར ་བསམ། སློབ་དཔོན་གྱིས་ཤེས་རབ་མའི་ཙཀ་ལི་གཏད། ཨེ་མ་ཧོཿངོ་མཚར་རྨད་ཀྱི་ཆོས། །འདོད་ཆགས་ཀྱིས་ནི་འདོད་ཆགས་སྦྱོང༌། །ཕྱག་རྒྱ་གསང་བའི་སྒྲུབ་བདེ་མོ༑ ༑སྦྱིན་གྱི་ཐབས་ལྡན་ལོངས་སྤྱོད་ཅིག །ཨྱེ་ཀ་ཧེ་དུན་པྲཛྙཱ་ཛྙཱ་ན་ཨ་བྷི་ཥིཉྩ་ཧཱུྂ། སླར་མེ་ལོང་བསྟན་ལ། ཨེ་མ་ཧོཿ སྣང་བ་མེད་ལ་སྣང་བ་མཆོག །སྟོང་པའི་དབྱིངས་སུ་སྣང་བ་ཤར། །སྣང་སྟོང་དབྱེར་མེད་རིག་པའི་མཆོག །བསྟེན་ན་སྤྲོས་བྲལ་བདེ་སྟོང་འབར། ། ཞེས་སྔགས་གོང་མ་བརྗོད། དེ་ལྟར་སྣང་སྟོང་ཟུང་འཇུག་གི་རིག་མ་ལ་འཁྱུད་སྦྱོར་སྙོམས་འཇུག་གི་རོལ་པ་བསྟན་ཅིང་བྱང་སེམས་འཕོ་མེད་དུ་བཅིངས་པས།

ལུས་ཐམས་ཅད་བདེ་བས་གང་ཞིང་བདེ་བའི་ངོ་བོ་སྟོང་པ་ཉིད་དུ་ཤར་བ་སྟོང་པའི་རང་རྩལ་བདེ་བར་འབར་སྟེ། བདེ་སྟོང་ཟུང་འཇུག་རྗེས་ཆགས་དཔེའི་ཡེ་ཤེས་མངོན་དུ་བྱས་པ་ནི་ཤེར་དབང་གི་ངོ་བོ་ཡིན་ནོ། ། ཞེས་བརྡ་སྤྲད། དེས་གསང་བ་བྷ་ག་ཆོས་ཐམས་ཅད་ཀྱི་འབྱུང་གནས་ཨེའི་དཀྱིལ་འཁོར་ཆེན་པོར་ཤེས་རབ་ཡེ་ཤེས་ཀྱི་དབང་བསྐུར་བ་ཐོབ། ཡིད་ཐིག་ལེའི་དྲི་མ་དག །སྣང་སྟོང་ཤེས་རིག་གི་འཁྱུད་སྦྱོར་བདེ་སྟོང་ཉམས་སུ་བླང་བ་ལ་དབང༌། ཡིད་ཆོས་སྐུར་སྨིན་པར་བྱས། ཐུགས་རྡོ་རྗེ་བདེ་སྟོང་ཟག་མེད་ལྷན་སྐྱེས་བདེ་བ་ཆེན་པོའི་ས་བོན་དང་བག་ཆགས་རྒྱུད་ལ་བཞག་པར་བྱས་པ་ཡིན་ནོ། ། བཞི་པའི་དོན་དུ། ཧོཿ འགྱུར་མེད་བདེ་ཆེན་དཀྱིལ་འཁོར་ན། །རིག་པའི་རྒྱལ་པོ་དགོངས་སུ་གསོལ། །སྒོ་གསུམ་སྨིན་བྱེད་རྡོ་རྗེ་གསུམ། །གྲུབ་མཛད་དབང་བསྐུར་དེང་སྩོལ་ཅིག ། གསུམ། ལྕགས་སྡིག་ལུས་པོ་མཐིང་ནག་གྲུ་གསུམ་ལས་བྱུང་བ། རྩ་རྒྱུད་སྡིག་པ་སྙིང་འཛིང་གི་ལེའུ་བཅུ་པར། ཨེ་ཉིད་སྟོང་པ་ཆོས་འབྱུང་ཞིང༌། །མ་སྐྱེས་སྐྱེ་འགག་མེད་པ་ལ། །རྒྱུ་རྐྱེན་སྔགས་ལས་མ་སྐྱེས་པར། །རོལ་པ་ཆེན་པོའི་སྐུ་རུ་གསལ། །ཞེས་པའི་དོན་ཡིན་ལ། དེའང་ཨེ་ཉིད་ཅེས་པ་ཆོས་ཐམས་ཅད་ཀྱི་ངོ་བོ་སྤྲོས་པའི་མཐའ་དང་བྲལ་བ་རང་བཞིན་སྟོང་པ་ཆེན་པོ་སྟེ། དེ་ནི་ཆོས་འབྱུང་ཞེས་པ་འཁོར་འདས་གཉིས་བསྡུས་ཀྱི་ཆོས་དང་ཆོས་ཅན་ཐམས་ཅད་ངོ་བོ་སྟོང་པ་དེ་ལས་མདངས་ཅིར་ཡང་འཆར་ཞིང་འབྱུང་བ་ཟིལ་གནོན་ལྷ་སྐུར་གདོད་ནས་གྲུབ་པ། དེ་དག་ཀྱང་གཞན་ལོགས་ཤིག་ནས་བཙལ་དུ་མེད་པ་རང་གི་སེམས་ཉིད་སྤྲོས་བྲལ་བསམ་བརྗོད་ལས་འདས་པ་འདི་ཉིད་ཡིན་ལ། ཟིལ་གནོན་བསྐྱེད་སྒོམ་ཡང་སྔར་མེད་གསར་བསྐྲུན་མིན་པར་རིག་བཟོ་དང་བྲལ་བ་འདི་ནི་གདོད་མ་ནས་མ་སྐྱེས་པ་རང་བཞིན་ལྷུན་གྲུབ། སྐྱེ་འགག་མེད་པ་ལ་ཞེས་དེ་ལྟ་བུའི་རང་སེམས་ལྷར་གདོད་ནས་གྲུབ་པ་དེ་ནི་སླར་བཅོས་མའི་རྐྱེན་གྱིས་སྐྱེ་བ་དང་འགག་པ་འདུས་བྱས་ཀྱི་མཚན་ཉིད་མེད་པ་དེས་ན་རྒྱུ་འདི་ལས་ལྷ་བསྐྱེད་ཅེས་པ་དང༌།

རྐྱེན་འདི་ལྟ་བུས་བསྐྱེད་ཅེས་པའི་སྔགས་ཚིག་གི་སྤྲོས་བཅས་ལས་མ་སྐྱེས་པར་ལྷུན་གྲུབ་རང་གསལ་དུ་རྫོགས་པ་ཡིན་ལ། ཀུན་རྫོབ་ཏུ་རྩབ་རྩུབ་ནི་དོན་དམ་པར་མེད་པར་ཐག་ཆོད་པས་ན། རོལ་པ་ཆེན་པོའི་སྐུ་རུ་གསལ། ཞེས་པས། རང་སེམས་སྐྱེ་འགག་གནས་གསུམ་མཚན་འཛིན་རྟག་ཆད་ཀྱི་མཐའ་ཐམས་ཅད་དང་བྲལ་བ། སྟོང་པ་ལ་སྟོང་པར་རོལ། གསལ་བ་ལ་གསལ་བར་རོལ། འཛིན་མེད་ལ་འཛིན་མེད་དུ་རོལ། ཆོས་ཉིད་ལ་ཆོས་ཉིད་དུ་རོལ་པ་སོགས་མཐའ་ཡས་པའི་ཚིག་དོན་མང་ཡང༌། རོལ་པ་ཆེན་པོའི་སྐུ་ཞེས་རང་སེམས་ལྷ་ཡིན་པ་ལ་ཡིན་པར་ངོ་ཤེས་པ་དེ་ལ་དེར་འཛིན་མེད་པར་རབ་བབ་རང་གཤིས་སུ་ཟིལ་གནོན་གྱི་སྐུར་རྫོགས་པ། ལྷ་དང་རང་སེམས་ཐ་དད་དུ་འཛིན་པའི་མཆོག་དམན་གྱི་རྟོག་པས་མ་བསླད་པ། འདི་ནི་ཕྱག་རྒྱ་ཆེན་པོ་ཟིལ་གྱིས་གནོན་པ་ཞེས་པ་དོན་དམ་སྤྲོས་བྲལ་གྱི་ལྷ་ཡིན་པས་ངོ་ཤེས་པར་བྱོས་ཤིག །དེ་ལྟར་བཅོས་མིན་དུ་རྟོགས་པ་ལ་ལྟ་བ་རྒྱབ་ཀྱི་ལྷ་ཞེས་སམ། འབྲོས་པའི་རི་ཞེས་བྱ། དེའི་གསལ་སྣང་དང་ལྷའི་ང་རྒྱལ་དང་མ་བྲལ་བར་བྱ་བ་ལ་གཉེན་པོ་སྟོབས་ཀྱི་ལྷ་ཞེས་སམ། རྟེན་པའི་མཁར་ཞེས་བྱ། དེའི་རང་རྩལ་སྣ་ཚོགས་སུ་ཤར་བ་དྲེགས་པ་ཅན་བྲན་དུ་བཀོལ་བ་ནི་མངགས་པ་ལས་ཀྱི་ལྷ་ཞེས་སམ། དྲངས་པའི་དམག་ཅེས་བྱ། དེའི་གྲོགས་རྟེན་འབྲེལ་རྫས་ཀྱི་རིམ་པ་ཕུར་ཐུན་མཚོན་ཆ་སོགས་ལ་ནི་བརྡེག་པའི་མཚོན་ཞེས་བྱ་སྟེ། དེ་བཞི་ལ་གལ་པོ་ཆེ་བཞི་དང་ལྡན་ཞེས་ཐ་སྙད་དུ་མཛད་དོ། །གཞན་ཡང་གཤིན་རྗེའི་གཤེད་དང་ཕྱག་རྒྱ་ཟིལ་གནོན་སོགས་ཀྱི་མཚན་སྦྱར་བཤད་ངོ་སྤྲོད་ཀྱང་ཟླ་གསང་གི་རྒྱུད་རྣམས་སུ་མང་དུ་གསུངས་ཏེ། ཇི་སྐད་དུ། གཤིན་ནི་སྐྱེ་བ་མེད་པ་སྟེ། །རྗེ་ནི་འགག་པ་མེད་པའི་དོན། །གཤེད་ཅེས་བྱ་བ་མཐའ་གཉིས་བྲལ། །དེ་ཕྱིར་གཤིན་རྗེ་ཚེ་བདག་ཡིན། །ཞེས་སོགས་གསུངས་པའང་གོ་ཞིང་རིག་པར་བྱའོ། །ཞེས་ཚིག་ཙམ་གྱི་དབང་བསྐུར་རོ། །དེ་ལྟར་ཚིག་ཙམ་གྱིས་ངོ་སྤྲད་པས་སྤྲོས་བྲལ་ལྷན་སྐྱེས་ཟུང་འཇུག་དོན་གྱི་ཡེ་ཤེས་མངོན་སུམ་དུ་ཉམས་སུ་མྱོང་བ་ནི་དབང་བཞི་པའི་ངོ་བོ་ཡིན་ནོ། །

ཞེས་བརྡ་སྤྲད། དེས་དོན་དམ་བློ་འདས་དབྱིངས་རིག་ཟུང་འཇུག་འགྱུར་བ་མེད་པའི་དཀྱིལ་འཁོར་ཆེན་པོར་དབང་བཞི་པ་ཐོབ། སྒོ་གསུམ་དེར་འཛིན་གྱི་དྲི་མ་དག །ཕྱག་རྒྱ་ཆེན་པོ་ཟིལ་གྱིས་གནོན་པ་ཟུང་འཇུག་གི་རྣལ་འབྱོར་བསམ་གྱིས་མི་ཁྱབ་པ་སྒོམ་པའི་རིམ་པ་བསྒོམ་པ་ལ་དབང༌། སྒོ་གསུམ་རྡོ་རྗེ་གསུམ་གྱི་རང་བཞིན་བདེ་བ་ཆེན་པོའི་ཆོས་སྐུའི་ངོ་བོ་ཉིད་ཀྱི་སྐུར་སྨིན་པར་བྱས། ཡེ་ཤེས་རྡོ་རྗེ་སྤྲོས་བྲལ་ཟབ་ཞི་གཉིས་མེད་འོད་གསལ་དོན་དམ་ཆེན་པོའི་ས་བོན་དང་བག་ཆགས་རྒྱུད་ལ་བཞག་པར་བྱས་པ་ཡིན་ནོ༑ ༑ ཞེས་གོ་བ་སྦྱིན། དེ་ནས་ལུགས་འདིའི་ཁྱད་ཆོས་སྦྱོར་སྒྲོལ་དང་ཚེ་དང་བཾ་གྱི་དབང་བཞི་གསུངས་པ་ལས། སྦྱོར་དབང་ནི་གསུམ་པ་དང༌། སྒྲོལ་དབང་ནི་ཕྲིན་ལས་ཀྱི་དབང་གི་དུས་སུ་སོང་ལ། འདིར་རྣལ་འབྱོར་པའི་བར་ཆད་ཞི་བར་བྱ་བའི་ཕྱིར། རྡོ་རྗེ་ཚེའི་དབང་ནི། ཧོཿ བཀྲ་ཤིས་དངོས་གྲུབ་བུམ་པ་རུ། །མི་འགྱུར་བརྟན་པའི་ཚེ་བསྐྱིལ་ནས། །རང་རྟགས་ཚེ་ཡི་དབང་བསྐུར་བས། །འཆི་མེད་བརྟན་པའི་དབང་ཐོབ་ཤོག །ཨྱེ་ཀ་ཧེ་དུན་ཡ་མ་རཱ་ཛ་ཨཱ་ཡུརྫྙཱན་ཨ་བྷི་ཥིཉྩ་ཧཱུྂ། ཞེས་བསྐུར་ལ། འདིར་ཚེ་གཏོར་སོགས་ལོགས་སུ་མི་དགོས་ཏེ་ཟིལ་གནོན་ཉིད་ཚེའི་བདག་པོ་ཡིན་པས་གཙོ་བུམ་གྱིས་དབང་བསྐུར་ཞིང་བུམ་ཆུ་དང་ཐོད་ཆང་སོགས་སྦྱིན། བཾ་ཆེན་དབང་ནི། ཨེ་མ་ཧོཿ སྔགས་འཆང་བརྟུལ་ཞུགས་སྔགས་བྱིན་བསྐྱེད་པ་དང༌། །ལྷ་དང་སྲུང་མ་བརྟན་པའི་དམ་ཚིག་མཆོག །བཾ་ཆེན་རོལ་ལ་རྟོག་མེད་མཉམ་པར་རོལ། །བདེ་ཆེན་མཉམ་ཉིད་རྡོ་རྗེ་འཛིན་ཐོབ་ཤོག །ཨྱེ་ཀ་ཧེ་དུན་ཡ་མ་རཱ་ཛ་མ་ཧཱ་ཏི་ར་ཨ་དྷི་པ་ཏི་སིདྡྷི་ཧོཿ ཞེས་བཾ་ཆེན་ལག་ཏུ་གཏད་ཅིང་ཁར་སྦྱིན་རཀྟ་བླུད་དོ། ། དེ་ལྟར་རྡོ་རྗེ་ཚེའི་དབང་བསྐུར་བས་དུས་མིན་འཆི་བ་ལས་བཟློག་ཅིང་ཚེའི་རིག་འཛིན་འགྲུབ། བཾ་ཆེན་གསང་བའི་དབང་བསྐུར་བས་གཙང་དམེ་གཉིས་འཛིན་རྟོག་པ་འཇོམས་ཤིང་ལྷ་དང་དྲེགས་པ་འདུ་ཞིང་མཉེས་ལ་དམ་རྫས་དངོས་གྲུབ་ཆེན་པོ་ཐོབ་པར་བྱེད་པའོ། །

ཞེས་གོ་བ་སྦྱིན། བཾ་ཆེན་གསང་བའི་དབང་འདི་ལ་བརྟེན་ནས་གཤིན་རྗེ་ཚེ་བདག་གི་དབང་བསྐུར་བཾ་ཆེན་གསང་བའི་དབང་ཞེས་སྒོས་མིང་སྤྱི་ལ་འདོགས་པའི་ཐ་སྙད་ཀྱང་གནུབས་ཆེན་པོ་སོགས་ཀྱིས་མཛད་དོ། །དེ་ལྟར་དབང་བསྐུར་བས་སྔར་བསྒྲགས་པའི་དམ་ཚིག་དང་སྡོམ་པ་སྤྱི་དང་བྱེ་བྲག་གི་ཁྱད་པར་རྣམས་དང༌། གཙོ་བོར་བླ་མ་དང་ལྷ་སྲོག་ལ་བབ་ཀྱང་མི་གཏང༌། སྐུའི་དམ་ཚིག་བསྐྱེད་རིམ་ལྷའི་ང་རྒྱལ་དང་མི་འབྲལ། གསུང་གི་དམ་ཚིག་ངག་དྲག་པོའི་སྔགས་བཟླ་བ་དང་མི་འབྲལ། ཐུགས་ཀྱི་དམ་ཚིག་སེམས་གདོད་ནས་ལྷར་གྲུབ་པ་ཆོས་ཉིད་ཟབ་མོའི་ལྟ་བའི་གདེང་དང་མི་འབྲལ། སྤྱོད་ལམ་ཐམས་ཅད་དུ་སེམས་ཅན་གྱི་དོན་ལས་མི་འགལ་བར་སྤྱོད་པ་རྣམས་ནི་ཁྱད་པར་དགོས་པའི་དམ་ཚིག་ལྔ་ཡིན་པས། སྲོག་ལ་བབ་ཀྱང་མི་གཏང་སྙམ་པས། གཙོ་བོས་ཇི་ལྟར་ སོགས་བརྗོད། གཏང་རག་གི་མཎྜལ་དབུལ། ཚོགས་ལ་རོལ་ཞིང་ལྷག་མ་བསྡུས་ལ་བཏང༌། བླ་མས་བསྐུལ་ནས་ཤིས་བརྗོད་ཀྱི་བར་ཕྲིན་ལས་སྙིང་པོ་བསྡུས་པའི་མཇུག་རྫོགས་པར་བྱ། ལས་ཀྱི་རྗེས་མི་མངོན་པར་བསྡུའོ། །དབང་ཆོག་མུ་ཏིག་ཕྲེང་བ་ཐོབ་ན་དབང་འདི་ཉིད་མ་ཐོབ་ཀྱང་ཆད་པའི་སྐྱོན་མི་འབྱུང་ལ། འདི་ཉིད་ཐོབ་ཀྱང་མུ་ཏིག་ཕྲེང་བ་མ་ཐོབ་ན་འདིས་དེའི་གོ་མི་ཆོད་ལ། བསྙེན་སྒྲུབ་ལས་སྦྱོར་སོགས་ནི་བྱར་རུང་བ་ཡིན་ནོ། །དེ་ལྟར་གཤིན་རྗེའི་གཤེད་ཚེ་བདག་ལྕགས་སྡིག་ནག་པོ་གནམ་ཐོག་མེའི་ཆོས་སྡེ་ཆེན་པོའི་དབང་བསྐུར་མདོར་བསྡུས་འདིའང༌། དབང་ཆོག་མུ་ཏིག་ཕྲེང་བ་མ་གྲུབ་པའི་ཚེ་ལྟ་བུར་འཁྱེར་བདེ་ལག་ལེན་དུ་བྱ་བའི་སླད་དུ་འོན་རིན་ཆེན་བྲག་གི་གདན་ས་བ་མངའ་རིས་དགེ་སློང་དཀོན་མཆོག་ལྷུན་གྲུབ་ཀྱིས་ནན་གྱིས་བསྐུལ་བའི་ངོར། འབྲི་གུང་པ་དུས་མཐའི་སྔགས་འཆང་ལམ་འདི་འཛིན་པ་ཤཱཀྱའི་སྲས་པོ་དགེ་སློང་ཆོས་ཀྱི་གྲགས་པས། ལྕགས་ཁམས་ཡོས་བུ་ལོ་སྣྲོན་གྱིས་ཉ་བའི་དམར་པོའི་བཟང་པོ་གསུམ་པ་རྗེ་བཙུན་དམ་པ་ཆོས་ཀྱི་རྒྱལ་པོ་ཞིང་གཞན་གྱི་གདུལ་བྱ་འདུལ་བའི་སླད་དུ་གཤེགས་པའི་དུས་ཁྱད་པར་ཅན་ལ།

འབྲི་ཆོས་ཕྱུག་གི་ཀླུང་རྩེ་བ་གཞིས་ཀ་སྲ་བརྟན་རྡོ་རྗེའི་གནས་མཆོག་ཏུ་མགྱོགས་པར་སྦྱར་བ་འདི་ནི་མཐའ་ཡས་པའི་སེམས་ཅན་ཐམས་ཅད་ཀྱི་ང་དང་ང་ཡིར་འཛིན་པའི་གཤིན་རྗེ་ཚར་གཅོད་པའི་གཤེད་ཆེན་ཉིད་དུ་གོར་མ་ཆག་པར་གྱུར་ཅིག་གུ།། །།མངྒ་ལཾ་ཤྲཱི་ཛྭ་ལ་ཛམྦུ་དྭཱིཔ་ཨངྐཱར་ཨཱ་གཙྪ།།