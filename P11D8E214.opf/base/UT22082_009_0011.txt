༄༅། །དཔལ་འཁོར་ལོ་སྡོམ་པ་དྲིལ་བུ་ལུས་དཀྱིལ་གྱི་དབང་གི་ཆུ་བོ་དངོས་གྲུབ་འདོད་འཇོ་ཞེས་བྱ་བ་བཞུགས་སོ།།དཔལ་འཁོར་ལོ་སྡོམ་པ་ལྷ་དྲུག་ཅུ་རྩ་གཉིས་ལུས་དཀྱིལ་གྱི་དབང་ཆོག་དངོས་གྲུབ་ཀྱི་འདོད་འཇོ་ཞེས་བྱ་བ། བླ་མ་དང་དཔལ་ཧེ་རུ་ཀ་ལ་ཕྱག་འཚལ་ལོ། །རྣམ་མེད་རྣམ་པ་ཀུན་ལྡན་འཁོར་ལོ་ལྔ། །གདོད་ནས་ཡོངས་གྲུབ་རྡོ་རྗེའི་ལུས་དཀྱིལ་དུ། །སྐལ་བཟང་བློ་ཅན་ཚོགས་རྣམས་སྨིན་མཛད་པ། །གྲུབ་ཆེན་དྲིལ་བུ་ཞབས་ཀྱིས་བདག་སྐྱོངས་ཤིག །དེ་ཡང༌། དྲིལ་བུ་ཞབས་ཀྱིས། བཅོས་མ་གཉིས་ཀྱི་ངོ་བོ་གང༌། །དེ་ནི་གདུལ་བྱའི་དབང་ལས་འདོད། །མཁས་པའི་བསྒྲུབ་བྱ་དེ་མིན་ཏེ། །ཡང་དག་དོན་མཐོང་གྲོལ་ཕྱིར་རོ། །འཁོར་ལོ་གསུམ་གྱི་དཀྱིལ་འཁོར་གྲུབ། །དཀྱིལ་འཁོར་ལྷ་རྣམས་གྲུབ་པའོ། །དེ་ཡི་དབང་བསྐུར་ལ་སོགས་རིམ།་་༌། ཅི་ནས་མ་གྲུབ་ཀྱང་གྲུབ་བྱེད། །དེ་ཡི་རང་བཞིན་མི་ཤེས་རྣམས། །སྣོད་དུ་བྱ་བར་བཞེད་པ་སྟེ། །དབང་བསྐུར་སོགས་རིམ་ཀུན་རྫོབ་ཏུ། །མངོན་སུམ་དུ་ནི་སྒྲུབ་པའོ༑ ༑ཞེས་རྡུལ་ཚོན་དང་ཚོམ་བུ་སྟེ་བཅོས་མའི་དཀྱིལ་འཁོར་གཉིས་ནི་དབང་པོ་འབྲིང་དང་ཐ་མའི་འདུལ་བྱའི་དབང་ཡིན་ལ། དབང་རྣོན་མཁས་པ་དག་གི་བསྒྲུབ་བྱ་ནི་དེ་དག་མིན་གྱི་ཡང་དག་པའི་དོན་མཐོང་ནས་གྲོལ་བའི་ཕྱིར། འཁོར་ལོ་གསུམ་གྱི་དཀྱིལ་འཁོར་གདོད་ནས་རྡོ་རྗེའི་ལུས་ལ་གྲུབ་པ་ངོ་སྤྲད་དེ་དབང་བསྐུར་བས་དཀྱིལ་འཁོར་པ་རྣམས་གྲུབ་པར་བྱེད་ལ། དེ་ཡང་དབང་བསྐུར་བས་ཅི་ནས་མ་གྲུབ་པའི་རྫོགས་རིམ་རིམ་པ་ལྔ་པོ་ཡང་གྲུབ་བྱེད་ཡིན་ཞིང༌། དེ་ཡང་རྫོགས་རིམ་དེ་ལྟ་བུ་མི་ཤེས་པ་རྣམས་སྣོད་དུ་བྱ་བའི་ཕྱིར་དབང་བསྐུར་བ་ལ་སོགས་པའི་རིམ་པ་ཀུན་རྫོབ་གོ་ཡུལ་དུ་མ་ལུས་པར་གདོད་མའི་ཡེ་ཤེས་མངོན་སུམ་དུ་དེའི་རྒྱུད་ལ་སྒྲུབ་པར་བྱེད་པའི་ཐབས་དམ་པའོ། །དེ་ལྟ་བུའི་དབང་ལ་གཉིས། དབྱེ་བ་བསྐུར་ཐབས་སོ། །དང་པོ་ནི། དྲིལ་ཞབས་ཀྱིས།

སློབ་དཔོན་ལ་སོགས་དབྱེ་བ་ཡིས། །དབང་བསྐུར་རིམ་པ་བཞིར་བཤད་དེ། །ཆུ་ཡི་དབང་སོགས་དབྱེ་བ་ཡིས། །བཞི་པོ་དེ་ནི་བཅུ་བཞིའོ། །ཞེས་པ་ནི། སློབ་དཔོན་གྱི་དབང་དང་འབྲེལ་བ་བུམ་དབང༌། དབང་གོང་མ་གསུམ་དང་བཞི་ཡིན་ལ། སློབ་དཔོན་གྱི་དབང་ཡང་ཆུ་དབང་སོགས་ཀྱི་དབྱེ་བས་དབང་བཞི་པོ་དེ་ཡང་བཅུ་བཞིར་དབྱེར་རུང་ཞེས་པ་སྟེ་རྣམ་གཞག་མདོར་བསྡུས་ཙམ་མོ། །གཉིས་པ་ལ་གསུམ། ཉེར་བསྡོགས། སྒྲུབ་མཆོད། དབང་བསྐུར་དངོས་སོ། །དང་པོ་ནི། ཚད་དང་ལྡན་པའི་བུམ་པ་གཉིས་ཁ་རྒྱན་མགུལ་ཆིངས་དང་བཅས་པའི་ནང་ལྔ་ཚན་ལྔའི་རྫས་དང༌། ཆང༌། འོ་མ་ཆུ་རྣམས་བསྲེས་པས་སུམ་གཉིས་བཀང་བའི་རྣམ་རྒྱལ་གྱི་སྟེང་དུ་དུང་ཞལ་དང༌། དེ་སྟེང་རྡོ་རྗེ་མེ་ཏོག་གི་ཕྲེང་བ་བཏགས་པ་ཡང་བཞག །བུམ་མཚན་རྣམ་རྒྱལ་སྣ་ཚོགས་པདྨ་དང་ཉི་མའི་དབུས་སུ་གཙོ་བོ་ཡབ་ཡུམ་གྱི་ཕྱག་མཚན་དག་གམ་ས་བོན། ལས་བུམ་ལ་སྣ་ཚོགས་པད་ཉིའི་དབུས་སུ་གྲི་གུག་གམ་པཾ་ཡིག་བྲིའོ། །དེ་དག་ལ་ཆུ་བཞི་སོགས་ཀྱི་མཆོད་པ་སྒྲུབ་ཐབས་སུ་བཤད་པ་ལྟར་དང༌། རིགས་ལྔ། རྡོར་དྲིལ། ཁ་ཊྭཱཾ་ག །ཚངས་སྐུད། མིག་ཐུར། མིག་དར། མེ་ཏོག །མཚན་ཉིད་དང་ལྡན་པའི་རིག་མ་ལ་སོགས་པ་དབང་གི་རྫས་མ་ཚང་བ་མེད་པ་དང༌། གཞན་ཡང་ཡོ་བྱད་ཚོགས་གཏོར་སོགས་སྒྲུབ་ཐབས་ནས་བཤད་པ་ལྟར་བཀོད་ལེགས་པར་བཤམས། གཉིས་པ་ནི། བདག་བསྐྱེད་བཟླས་པའི་བར་གྲུབ་རྗེས། བུམ་པ་གཉིས་བསངས་སྦྱངས། སྟོང་པའི་ངང་ལས། བྷྲཱུཾ་ལས་བྱུང་བའི་རིན་པོ་ཆེའི་བུམ་པ་མཚན་ཉིད་དང་ལྡན་པ་གཉིས་ཀྱི་ནང་དུ་ཨོཾ་ཏཔྟེ་ཏཔྟེ་མ་ཧཱ་ཏཔྟེ་སྭཱ་ཧཱ། ཞེས་བགྲངས་པའི་ལྷའི་ཆུ་གངྒཱའི་ངོ་བོས་གང་བའི་རྣམ་རྒྱལ་བུམ་པའི་ནང་དུ་སྣ་ཚོགས་པདྨ་འདབ་མ་བརྒྱད་པའི་ཟེའུ་འབྲུར་ཉི་མ་དང༌། ཞེས་པ་ནས། གཉིས་སུ་མེད་པར་སྙོམས་པར་ཞུགས་པའོ། །ཞེས་པ་ལྟར་ལུས་ཕྱིའི་ཧེ་རུ་ཀར་བསྐྱེད་པའི་སྐབས་ལྟར་བྱ། ཧེ་རུ་ཀ་དེ་ལྟ་བུའི་ཀླད་པ་ཟླ་བའི་དཀྱིལ་འཁོར་གྱི་དབུས་སུ་ཧཾ་ཡིག་དཀར་པོ་ཞེས་པ་ནས།

རྣལ་འབྱོར་མ་བཞི་ལྟར་གསལ་བར་གྱུར་གྱི་བར་བདག་བསྐྱེད་ལྟར་བྱ། ལས་བུམ་གྱི་ནང་དུ་སྣ་ཚོགས་པད་ཉིར་པཾ་ལས་དུམ་སྐྱེས་མ་དམར་མོ་ཞལ་གཅིག་པ་སྤྱན་གསུམ་དང་ལྡན་ཞིང་མཆེ་བ་གཙིགས་པ་ཞེས་པ་ནས། གཡོན་བསྐུམས་པས་གནས་པ་ཞེས་པའི་བར་མཁའ་འགྲོ་མ་བཞིའི་སྐབས་ལྟར་བསྐྱེད། དེ་ནས། གཙོ་འཁོར་ཐམས་ཅད་ཀྱི་སྤྱི་བོར་ཟླ་བ་ལ་ཨོཾ་དཀར་པོ་ཞེས་པ་ནས། བསྟོད་པའི་བར་བདག་བསྐྱེད་ལྟར་ལ། དབང་བསྐུར་གྱི་སྐབས་བདག་ལ་མངོན་པར་དབང་བསྐུར་དུ་གསོལ་ཞེས་པ་དོར་ལ། འདི་རྣམས་ལ་མངོན་པར་ཞེས་དང༌། རྒྱས་འདེབས་ཀྱི་ཚེ་སྒོ་མཚམས་མ་ལ་དོན་གྲུབ། དུམ་སྐྱེས་མ་ལ་རིན་འབྱུང་གིས་དབུ་བརྒྱན། ཞེས་དང༌། དབང་ལྷ་རྣམས་དེ་རྣམས་ལ་ཐིམ་པར་གྱུར། ཅེས་འདོན་པ་བསྒྱུར་རོ། །དེ་ནས། ཧཱུྂ། ཞེས་གཟུང་ཐག་ལག་གཡོན་པའི་མཐེབ་སྲིན་དྲིལ་བུ་དང་བཅས་པས་བཟུང་ལ། རང་གི་ཐུགས་ཀ་ནས་སྔགས་ཕྲེང་ཐོན་གཟུང་ཐག་ལ་བརྒྱུད་དེ་སོང་བ་བུམ་པའི་ལྷ་གཙོ་འཁོར་གྱི་ཐུགས་ཀར་རེག་པས་ཡབ་ཡུམ་ཐམས་ཅད་སྙོམས་པར་ཞུགས་པའི་བྱང་སེམས་དཀར་དམར་སྦྱོར་མཚམས་ནས་ཐོན་པས་བུམ་པ་གང་བར་གྱུར་པར་དམིགས་ནས། གཙོ་འཁོར་ཐམས་ཅད་ཀྱི་སྔགས་སྒྲུབ་ཐབས་ལྟར་ལ། ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྂ། ཞེས་བཏགས་པ་ཅི་ནུས་བཟླས་སོ། །དེ་ནས་མེ་ཏོག་དང་བཅས་པ་ལས་བུམ་གྱི་ཁར་སྤོས་ལ། ཨོཾ་ཁཎྜ་རོ་ཧེ་སརྦ་ཏ་ཐཱ་ག་ཏ་ཨ་བྷི་ཥེ་ཀ་སོགས་ཅི་འགྲུབ་བཟླ། མཐར་རྣམ་རྒྱལ་གྱི་སྟེང་གི་དུང་ཆུ་མཆོད་ཡོན་དུ་ཕུལ་ནས། ཨརྒྷཾ་སོགས་ཀྱི་སྔགས་བརྗོད། མེ་ཏོག་དཀར་པོ་བདུན་གྱིས་མཆོད་ལ། ལྷ་རྣམས་ཆགས་པ་ཆེན་པོའི་ངོ་བོར་ཞུ་བ་བུམ་ཆུ་དང་རོ་གཅིག་ཏུ་གྱུར་བར་དམིགས་ལ་ཉེར་སྤྱོད་ལྔས་མཆོད། ལས་བུམ་གྱི་ལྷ་མི་བཞུ་བར། དུམ་སྐྱེས་མས་འདིར་ཇི་སྲིད་དབང་གི་བྱ་བ་མ་རྫོགས་ཀྱི་བར་དུ་བགེགས་རྣམས་ཟློག་པར་མཛོད་ཅིག །ཅེས་ཕྲིན་ལས་བཅོལ། ལས་ཐམས་ཅད་པའི་བུམ་ཆུ་ནས་རྣམ་རྒྱལ་ལ་འཐོར་ཞིང་ལས་སྔགས་ཀྱིས་བསྲུངས།

རྣམ་རྒྱལ་གྱི་ཆུ་ཅུང་ཟད་དུང་ཆོས་སུ་བསྩལ་བ་མནའ་ཆུའི་ཆེད་དུ་རྣམ་རྒྱལ་གྱི་སྟེང་དུ་བཞག་གོ། །སྐབས་འདིར་འདས་དང་མ་འདས་པའི་གཏོར་མ་སྒྲུབ་ཐབས་ལྟར་བྱའོ། །དེ་ནས་བདག་འཇུག་ནི། རང་གི་ལུས་དཀྱིལ་ལས་དཀྱིལ་འཁོར་གཉིས་པ་སྤྲོས་པ་ནམ་མཁར་བཞུགས་པའི་གཙོ་བོས་སློབ་དཔོན་གྱི་བྱ་བ་མཛད་པར་བསམས་ལ། འོག་ནས་བཤད་པ་ལྟར་བདག་འཇུག་རྒྱས་པར་བླང༌། ཚུལ་འདི་ནི་བདག་མདུན་དབྱེར་མེད་དུ་བྱ་བའི་གནད་དམ་པ་ཡིན་ནོ། །དེ་ནས། ཆོས་རྣམས་གཟུགས་བརྙན་ལྟ་བུ་སྟེ༑ ༑གསལ་ཞིང་དག་ལ་རྙོག་པ་མེད། །གཟུང་དུ་མེད་ཅིང་བརྗོད་དུ་མེད། །རྒྱུ་དང་ལས་ལས་ཀུན་ཏུ་འབྱུང༌། །དེ་བཞིན་དེ་ཉིད་ངེས་འབྱུང་བ། །བདེན་པ་དེ་ཡིས་དཀྱིལ་འཁོར་དུ། །གཟུགས་བརྙན་གསལ་བར་སློབ་མ་རྣམས། །ཀུན་གྱིས་སྒྲིབ་མེད་མཐོང་བར་ཤོག །ཅེས་ལན་གསུམ་བརྗོད་ལ། ནམ་མཁར་བཞུགས་པའི་དཀྱིལ་འཁོར་རྣམས་རང་གི་ལུས་དཀྱིལ་དང་དབྱེར་མེད་དུ་གྱུར༑ ཨོཾ་བཛྲ་ཧེ་རུ་ཀ་མ་ཧཱ་ཀྲོ་དྷ་རཱ་ཛ་ས་པ་རི་ཝཱ་ར་སྭ་བྷཱ་ཝ་བི་ཤུདྡྷཿཨཱཏྨ་ཀོ྅ཧཾ། གསུམ་པ་དབང་བསྐུར་དངོས་ལ་གསུམ། སྦྱོར་བ། དངོས་གཞི། མཇུག་གོ། །དང་པོ་སྦྱོར་བ་ལ་གཉིས། གདོང་གཡོགས་དང་བཅས་ཏེ་འཇུག་པ་དང༌། དཀྱིལ་འཁོར་མཐོང་བའི་བདག་ཉིད་ཅན་དུ་འཇུག་པའོ། །དང་པོ་སྡོམ་ནི། གསོལ་གདབ་ཆས་གཞུག་བྱིན་བརླབ་ཅིང༌། །རྒྱུན་བཤགས་སྡོམ་པ་བསྒྲག་ཅིང་གཟུང༌། །དྲིས་ལན་སེམས་བསྐྱེད་གསང་བར་གདམས། །ཕྱག་མཚན་ཕན་ཡོན་ཉེས་དམིགས་དང༌། །གཉིས་ཀ་བཀའ་གཉན་དམ་ལ་བཞག །བྱིན་འབེབས་བརྟན་བྱས་ཁ་དོག་དྲི། །སྨོན་ལམ་དག་དང་བཅོ་བརྒྱད་དོ། །དང་པོ་ནི། སློབ་མ་ལས་བུམ་གྱི་ཆུས་ཁྲུས་བྱས། མཎྜལ་ཕུལ་ནས་པུས་བཙུགས་ཐལ་སྦྱར་གྱིས། དོན་དམ་སྨྲ་བའི་སེང་གེ་རྣལ་འབྱོར་ཞེས་བྱ་བ། །ཉོན་མོངས་གཅོད་པའི་དོན་ལ་ཤིན་ཏུ་མཁས་གྱུར་པ། །སྲིད་པའི་ཉེས་བརྒྱ་སྐྱེད་རྩ་ཉོན་མོངས་ཆོད་མཛོད་ལ། །རྣལ་འབྱོར་དོན་དམ་རྒྱལ་པོ་དེ་ཉིད་གྲུབ་པར་མཛོད། །ཅེས་གསུམ་གྱིས་གསོལ་བ་བཏབ།

གཉིས་པ་ནི། ཨོཾ་སརྦ་ཏ་ཐཱ་ག་ཏ་ཨ་ནུཏྟ་ར་བོ་དྷི་ཨ་ལངྐཱ་ར་ཝསྟྲ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྂ་གིས་སྨད་གཡོགས་དང༌། ཨོཾ་བཛྲ་རཀྵ་ཧཱུྂ་གིས་སྟོད་གཡོགས། ཨོཾ་བཛྲ་ཨུཥྞཱི་ཥ་ཧཱུྂ་གིས་གཙུག་ཏོར། ཨོཾ་ཙཀྵུརྦཧནྡྷ་ཝ་ར་མཱ་ན་ཡ་ཧཱུྂ་གིས་བཟླ་སྔགས་བཏབ་པའི་གདོང་གཡོགས། ཨ་ཁཾ་བཱི་ར་ཧཱུྂ་གིས་མེ་ཏོག་གི་ཕྲེང་བ་གཏད། གསུམ་པ། སློབ་མའི་སྙིང་གར་རྡོ་རྗེ་ནག་པོའི་ལྟེ་བར་ཉི་མ་ལ་ཧཱུྂ་ནག་པོ། མགྲིན་པར་པདྨ་དམར་པོའི་ལྟེ་བར་ཟླ་བ་ལ་ཨཱཿདམར་པོ། དཔྲལ་བར་འཁོར་ལོ་དཀར་པོའི་ལྟེ་བར་ཟླ་བ་ལ་ཨོཾ་དཀར་པོ། དེ་དག་གི་འོད་ཀྱིས་ལུས་འོད་གསལ་བར་བྱས་པ་ཧཱུྂ་ཞེས་བརྗོད་ལ། ལུས་དཀྱིལ་གྱི་ཤར་སྒོར་འཁོད་པར་གྱུར་པར་མོས། བཞི་པ། སློབ་མས། དཀོན་མཆོག་གསུམ་ལ་བདག་སྐྱབས་མཆི། །སྡིག་པ་ཐམས་ཅད་སོ་སོར་བཤགས། །སོགས་གསུམ་བརྗོད། ལྔ་པ། སློབ་དཔོན་དང་ནི་ལྷག་པའི་ལྷ། །ཁྱོད་ཀྱིས་སྨད་པར་མི་བྱ་ཞིང༌། །དམ་ཚིག་དང་འགལ་མི་བྱ་སྟེ། །དམྱལ་ལ་སོགས་པར་འགྲོ་བར་འགྱུར༑ ༑ཞེས་བརྗོད། དྲུག་པ། སློབ་མས་དེ་འཛིན་འདོད་ཀྱི་བསམ་པས། སངས་རྒྱས་སྲས་བཅས་སོགས་གསུམ་བརྗོད། བདུན་པ། སློབ་དཔོན་གྱིས། ཀྱེ། བུ་ཁྱོད་སུ་ཡིན་ཅི་ལ་དགའ། །ཞེས་དྲི། སློབ་མས། སྐལ་བཟང་བདག་ནི་བདེ་བ་ཆེན་པོ་ལའོ། །ཡང་བླ་མས། དེ་ཡིས་བུ་ལ་ཅི་ཞིག་བྱ། །སློབ་མས། སངས་རྒྱས་མཆོག་གི་དམ་ཚིག་གོ། །ཞེས་བརྗོད། བརྒྱད་པ། སློབ་མའི་སྙིང་ཁར་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་དལ་ཉ་ཡོངས་སུ་གང་བའི་དབུས་སུ་དོན་དམ་བྱང་ཆུབ་སེམས་ཀྱི་ངོ་བོ་རྡོ་རྗེ་དཀར་པོ་རྩེ་ལྔ་པ་འོད་ཟེར་འཕྲོ་བས་མཚན་པ་རེ་གསལ་བར་བསྒོམས་ལ། སློབ་མས། ཨོཾ་བཛྲ་ཡོ་ག་ཙིཏྟ་ཨུཏྤཱ་ད་ཡཱ་མི། ཞེས་བརྗོད། བླ་མས་རྡོ་རྗེ་མེ་ཏོག་དང་བཅས་པ་བུའི་སྙིང་ཁར་རེག་ལ། ཨོཾ་སུ་ར་ཏེ་ས་མ་ཡ་སྟྭཾ་ཧོཿ སིདྡྷི་བཛྲ་ཡ་ཐཱ་སུ་ཁཾ། ཞེས་བརྟན་པར་བྱ། དགུ་པ། དེང་ཁྱོད་དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་རློབ་པར་འགྱུར་གྱི།

ཁྱོད་ཀྱིས་ཀྱང་དེ་བཞིན་གཤེགས་པ་ཐམས་ཅད་ཀྱི་མཆོག་ཏུ་གསང་བ་དམ་པའི་དལ་འདི་ལྟ་བུར་མ་ཞུགས་པ་རྣམས་ལ་སྨྲ་བར་མི་བྱ་ཞིང་མ་དད་པ་རྣམས་ལའང་མ་ཡིན་ནོ། །ཞེས་བརྗོད། བཅུ་པ། སློབ་མས་ཐལ་མོ་སྤྱི་བོར་སྦྱར་ནས། ཨོཾ་ན་མཿཏེ་ཧཱུྂ། མགྲིན་པར། ན་མཿམི་ཧཱུྂ། སྙིང་ཁར། ན་མོ་ན་མཿཧཱུྂ་སྭཱ་ཧཱ། ཞེས་དང༌། སླར་སློབ་དཔོན་ལྷར་གསལ་བ་ལ། སངས་རྒྱས་ཀུན་གྱི་རང་བཞིན་སྐུ། །སློབ་དཔོན་ལ་ནི་སྐྱབས་སུ་མཆི། །དཔའ་བོ་རྣལ་འབྱོར་མ་འཁོར་ལོ། །རྣལ་འབྱོར་གནས་ལ་བདག་ཕྱག་འཚལ། །ཞེས་གསུམ་དང༌། སྙིང་ག་ས་ལ་རེག་པའི་ཕྱག་གསུམ་བྱ། བཅུ་གཅིག་པ། སློབ་མའི་མགོ་བོར་རྡོ་རྗེ་བཞག་ལ། དེང་ཁྱོད་དཔའ་བོ་དང་རྣལ་འབྱོར་མ་ཐམས་ཅད་ཀྱི་རིགས་སུ་ཞུགས་ཀྱི་དེས་ན་ངས་ཁྱོད་ལ་རྡོ་རྗེའི་ཡེ་ཤེས་བསྐྱེད་པར་བྱ་སྟེ། ཡེ་ཤེས་གང་གི་ཁྱོད་དེ་བཞིན་གཤེགས་པ་ཐམས་ཅད་ཀྱི་དངོས་གྲུབ་ཀྱང་ཐོབ་པར་གྱུར་ན། དངོས་གྲུབ་གཞན་ལྟ་སྨོས་ཀྱང་ཅི་དགོས། ཁྱོད་ཀྱིས་ཀྱང་འདི་དལ་མ་མཐོང་བ་རྣམས་ཀྱི་མདུན་དུ་སྨྲ་བར་མི་བྱ་སྟེ། ཁྱོད་དམ་ཚིག་ཉམས་པར་འགྱུར་ཏ་རེ། ཞེས་དང༌། བཅུ་གཉིས་པ། རྡོ་རྗེ་མགོར་བཞག་དྲིལ་བུ་གསིལ་ཞིང༌། ཁྱོད་ཀྱི་དམ་ཚིག་རྡོ་རྗེ་འདི། །གལ་ཏེ་ཁྱོད་ཀྱིས་འགའ་ཞིག་ལ། །འདི་སྨྲས་ན་ནི་སྤྱི་བོ་འགེམས། །ཞེས་དང༌། རྡོ་རྗེ་སྙིང་ཁར་བཟུང་ལ། དཔལ་ཧེ་རུ་ཀ་དཔལ་དེང་ཁྱོད་ཀྱི། །སྙིང་ལ་ཡང་དག་ཞུགས་པར་མཛད། །གལ་ཏེ་ཚུལ་འདི་སྨྲས་ན་ནི། །དེ་མ་ཐག་ཏུ་དྲལ་ཏེ་གཤེགས། །ཞེས་བརྗོད། བཅུ་གསུམ་པ། དུང་ཞལ་གྱི་དྲི་ཆུ་དང་ཐོད་པའི་ཆང་བསྲེས་པར་ཡི་གེ་གསུམ་དང༌། ཨོཾ་བཛྲ་ཨ་མྲྀ་ཏོད་ཀ་ཋ་བདུན་བཟླས་པ་བླུད་ཅིང༌། འདི་ནི་བུ་ཁྱོད་བདུད་རྩི་སྟེ། །མ་བསྲུང་སྲེག་པར་བྱེད་པའི་དུག །བསྲུངས་ན་དངོས་གྲུབ་འགྱུར་བ་སྟེ། །བདུད་རྩི་ལྔ་ཡི་ཆུ་གྲུབ་པའོ། །ཨོཾ་པཉྩ་ཨ་མྲྀ་ཏོད་ཀ་ཋ་ཋ་ཋཿ ཞེས་བྱིན། བཅུ་བཞི་པ། རྡོ་རྗེ་དང་བཅས་པས་བུའི་ལག་པ་ནས་བཟུང་ལ།

དེང་ནས་བཟུང་སྟེ་ཁྱོད་ཀྱི་དཔལ་ཧེ་རུ་ཀ་ང་ཡིན་གྱི་ངས་འདི་གྱིས་ཤིག་ཅེས་བསྒོ་བ་གང་ཡིན་པ་དེ་ཁྱོད་ཀྱིས་བྱ་དགོས་སོ། །ཁྱོད་ཀྱིས་ང་ལ་བརྙས་པར་མི་བྱ་སྟེ། དེ་བྱས་ན་ཁྱོད་ཡ་ང་བ་མ་སྤང་བར་འཆི་བའི་དུས་བྱས་ནས་རྡོ་རྗེའི་དམྱལ་བར་ལྟུང་བར་འགྱུར་ཏ་རེ། ཞེས་བསྒྲགས། བཅོ་ལྔ་པ། སློབ་མས། དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་བརླབས་ལ། དཔལ་ཧེ་རུ་ཀའི་ཡེ་ཤེས་བདག་ལ་དབབ་ཏུ་གསོལ། གསུམ་བརྗོད། དཔོན་སློབ་གཉིས་ཀ་གཡོན་བརྐྱང་གི་སྟབས་ཀྱིས། སློབ་མ་བཅོམ་ལྡན་འདས་སུ་གསལ་བའི་སྙིང་གའི་ས་བོན་གྱི་འོད་ཀྱིས་བསྐུལ་བའི་སློབ་དཔོན་གྱི་ལུས་ལ་གནས་པའི་སྐུ་གསུང་ཐུགས་དམ་ཚིག་བདེ་བ་ཆེན་པོ་སྟེ། འཁོར་ལོ་ལྔའི་ལྷ་ཐམས་ཅད་མར་མེ་གཅིག་ལས་གཉིས་མཆེད་ལྟར་སྤྲོས་པ་བ་སྤུའི་བུ་ག་རྣམས་ནས་ཐོན་ཏེ། སློབ་མ་རྣམས་ཀྱི་བ་སྤུའི་ཁུང་བུ་རྣམས་སུ་ཞུགས་ནས་རྩ་ཁམས་སོ་སོའི་དམ་ཚིག་པ་ལ་ཐིམ་ཞིང་གཞན་ཡང་ཕྱོགས་བཅུའི་རྒྱལ་བ་འཁོར་བཅས་དཔལ་འཁོར་ལོ་སྡོམ་པའི་དཀྱིལ་འཁོར་གྱི་རྣམ་པར་སྤྱན་དྲངས་ནས་སློབ་མའི་ལུས་ལ་སིབ་སིབ་ཐིམ་པར་དཔོན་སློབ་གཉིས་ཀས་བསམ་ཞིང༌། བུད་མེད་ཀྱི་འདོམས་དཀྲིས་ཀྱི་རས་བཤང་གཅི་དང་ཟླ་མཚན་བདུད་རྩི་ལྔས་སྦགས་པ་དང༌། བྱི་ལའི་བྲུན། གུ་གུལ་ནག་པོ་རྣམས་བུད་མེད་ཀྱི་ཐོད་པའི་ནང་དུ་རོ་སོལ་གྱི་མེ་ལ་བསྲེགས་པའི་དུད་པས་སློབ་མ་རྣམས་བདུག་ཅིང༌། སློབ་དཔོན་གྱིས། ཡབ་ཡུམ་གྱི་སྙིང་པོ་དང༌། ཉེ་སྙིང་གི་མཐར། ཨོཾ་ཏིཥྛ་མ་ཧཱ་ཀྲོ་དྷ་ཨཱ་ཝེ་ཤ་ཡ་ཧཱུྂ། ཤྲཱི་ཧེ་རུ་ཀཱ་ཡ་བིདྨ་ཧེ་བིདྱཱ་རཱ་ཛཱ་ཡ་དྷཱིཿམ་ཧེ་སྭཱ་ཧཱ། ཞེས་པའི་སྔགས་རྣམ་པ་བརྒྱར་འདོན་ཅིང༌། ཌཱ་དྲིལ་རོལ་མོ་དང་བཅས་པས་དབབ། དེ་ལས་སྐུ་བབ་ན་གར་བྱེད་པ་དང༌། གསུང་བབ་ན་སྔགས་སྒྲ་སྒྲོག་པ་དང༌། ཐུགས་བབ་ན་ལྷན་སྐྱེས་ཀྱི་རྟོགས་པ་སྐྱེ་བ་སོགས་འབྱུང༌། བཅུ་དྲུག་པ། བུའི་སྤྱི་བོར་རྡོ་རྗེ་བཞག་ཅིང༌།

ཏིཥྛ་བཛྲ་བརྗོད། བཅུ་བདུན་པ། ཁྱོད་ཀྱི་མིག་ལམ་ཇི་ལྟར་སྣང༌། །ཞེས་དྲི། དེས། དཀར་སེར་དམར་ལྗང་ཁྲ་བོ་གང་མཐོང་བ་ལྟར། བླ་མས། ཞི་རྒྱས་དབང་དྲག་ལས་སྣ་ཚོགས་འགྲུབ་པའི་སྐལ་པ་ཅན་དུ་གོ་བ་བསྐྱེད། བཅོ་བརྒྱད་པ། སློབ་མ་རྣམས་ཀྱིས་གཡོན་སྐོར་བྱས་ནས་ཤར་དུ་འདུག་ལ། སློབ་དཔོན་གྱིས། ཡང་དག་གསང་བའི་དཀྱིལ་འཁོར་དུ། །བདག་གིས་སློབ་མ་བཅུག་པ་འདི། །ལྷ་རྣམས་རིགས་ཀྱི་རིམ་པ་ནི། །བསོད་ནམས་ཇི་ལྟ་དེ་ལྟར་ཤོག །འདི་ཡི་དངོས་གྲུབ་ཇི་འདྲར་འགྱུར། །རིགས་ནི་གང་གི་སྣོད་དུ་འགྱུར། །བསོད་ནམས་མཐུ་ཡང་ཅི་འདྲ་བ། །དེ་འདྲ་དཀྱིལ་འཁོར་དུ་གྱུར་ཅིག །ཅེས་སྨོན་ལམ་གདབ་བོ། །གཉིས་པ་དཀྱིལ་འཁོར་མཐོང་བའི་བདག་ཉིད་ཅན་དུ་འཇུག་པ་ནི། མེ་ཏོག་དོར་ཞིང་མགོ་བོར་སྦྱིན། །མིག་དབྱེ་བསྟན་ཅིང་ལྷ་ངོ་སྤྲད། །ཅེས་པ་ལས། དང་པོ། སྔར་གཏད་པའི་མེ་ཏོག་གི་ཕྲེང་བ་ཏྲཱཾ་གིས་སྔགས་པ་ཐལ་མོའི་བར་དུ་བཅུག་ལ། སློབ་དཔོན་གྱིས། ཨོཾ་ཨཱཿཧཱུྂ་གི་འོད་ཀྱིས་སློབ་མའི་ལུས་འོད་གསལ་ཞིང་སྡིག་པ་བཀྲུས་པར་བསམ་ལ། སློབ་མས། ཧེ་རུ་ཀ་དཔལ་དཀྱིལ་འཁོར་འདིར། །རིག་པའི་མེ་ཏོག་འདི་དོར་བས། །སྔོན་ཚེ་གང་ལ་སྦྱངས་པའི་ལྷ། །གང་ཡིན་དེ་ལ་ཕོག་པར་ཤོག །པྲ་ཏཱིཙྪ་བཛྲ་ཧོཿ ཞེས་སློབ་དཔོན་གྱི་སྐུའི་དཀྱིལ་འཁོར་ལ་དོར་བས། དེ་ཡང་སློབ་དཔོན་གྱི་ཐུགས་ཀར་ཕོག་ན་གཙོ་བོ་སྟེ་མཆོག་གི་དངོས་གྲུབ་ཐོབ། གནས་སོ་སོར་ལྷ་གང་ཡིན་པ་དེ་ཉིད་འགྲུབ་ཅིང༌། གཉིས་ལ་ཉེ་རིང་མེད་ན་གཉིས་ཀ་དང༌། མཚམས་སུ་ན་གང་ལ་ཉེ་བ་དེ་ཉིད་འགྲུབ། ཕྱིར་ལྷུང་ན་ལན་གསུམ་བསྐྱར་ཞིང་དེ་ཡང་ཕྱིར་ལྷུང་ན་དངོས་གྲུབ་ཕྲ་མོ་ཙམ་ཐོབ། སློབ་དཔོན་གྱི་སྐུ་ལས་ཕྱི་རོལ་གཞན་དུ་ཡར་ན་དངོས་གྲུབ་མེད་པར་ལུང་བསྟན་ཏོ། །གཉིས་པ། མེ་ཏོག་དེ་ཉིད་སྔར་གྱི་ཕྲེང་བ་དང་གཅིག་ཏུ་བྱས་པ་སློབ་མའི་མགོར་བཅིངས་ལ། སེམས་དཔའ་སྟོབས་ཆེན་ཁྱོད་ཀྱིས་ནི། །འདི་ནི་རབ་ཏུ་བཟུང་བར་མཛོད། །ཨོཾ་པྲ་ཏི་གྲྀཧྞ་སྟྭཾ་ཨི་མཾ་སཏྭ་མ་ཧཱ་བ་ལ།

ཞེས་མེ་ཏོག་ཕོག་པའི་ལྷ་དེ་ལ་སློབ་མ་གཏད་པས་རྗེས་སུ་བཟུང་བར་བསམས། གསུམ་པ། སློབ་མའི་སྙིང་ཁར་ཉི་མ་ལ་ཧཱུྂ། དཔྲལ་བར་རཾ། མིག་གཉིས་སུ་འབར་བ་དང་བཅས་པའི་ཨོཾ་རེ་གསལ་བར་མོས་ལ། བླ་མས། ཧེ་རུ་ཀ་དཔལ་དེང་ཁྱོད་ཀྱི། །མིག་འབྱེད་པར་ནི་བརྩོན་པར་མཛད། །ཕྱེ་བས་ཐམས་ཅད་མཐོང་གྱུར་པ། །རྡོ་རྗེའི་མིག་ནི་བླ་ན་མེད། །ཨོཾ་བཛྲ་ནཻ་ཏྲ་ཨ་པ་ཧ་ར་པ་ཊ་ལཾ་ཧྲཱིཿ ཞེས་གསེར་གྱི་ཐུར་མས་མིག་དབྱེ་བའི་རྒྱས་གདོང་གཡོགས་བཀྲོལ། བཞི་པ། སློབ་དཔོན་གྱིས། ཧེ་བཛྲ། ཞེས་བོས་ནས། དཀྱིལ་འཁོར་བཟང་པོ་འདི་ལ་ལྟོས། །ད་ནི་དད་པ་རབ་ཏུ་བསྐྱེད། །ཁྱོད་ནི་རྣལ་འབྱོར་མ་རིགས་སྐྱེས། །སྔགས་དང་ཕྱག་རྒྱས་བྱིན་གྱིས་བརླབས། །འགྲོ་བ་ཕུན་སུམ་ཚོགས་ཀུན་དང༌། །གྲུབ་ཀུན་ཁྱོད་ལ་མངོན་དུ་གྱུར། །དམ་ཚིག་ཐམས་ཅད་བསྐྱང་བ་དང༌། །སྔགས་ཀྱི་དངོས་གྲུབ་སྒྲུབ་པར་གྱིས། །ཞེས་བསྒོ༑ ལྔ་པ། སློབ་དཔོན་གྱིས། རང་བཞིན་གྱི་ནི་དག་པའི་བདག །ལུས་ནི་རང་བཞིན་དྲི་མ་མེད། །གཙོ་དང་དཔའ་བོ་དབང་མོའི་གནས། །དཀྱིལ་འཁོར་ལྷ་ནི་བུ་ཁྱོད་ལྟོས། །དེ་ནས་གནས་དང་ཉེ་གནས་སོགས། །བདག་ཉིད་དཀྱིལ་འཁོར་ལུས་དཀྱིལ་འཁོར། །དེར་གནས་བྱང་ཆུབ་ཕྱོགས་ཀྱི་ཆོས། །སུམ་ཅུ་རྩ་བདུན་རང་བཞིན་ཏེ། །རྩ་ནི་སུམ་ཅུ་རྩ་བདུན་པོ། །ལྷ་ཡི་འཁོར་ལོ་དཀྱིལ་འཁོར་པ། །དཔལ་ལྡན་ཧེ་རུ་ཀ་ཡི་ནི། །ཡན་ལག་ཡན་ལག་ཉེར་བསྟེན་བྱ། །ཞེས་དང༌། སླར། ཧོཿ རིགས་ཀྱི་བུ་རྣམས་རང་རང་གི་ལུས་ལ་ཡེ་གདོད་མ་ནས་རྩ་ཁམས་དཔའ་བོ་དཔའ་མོའི་རང་བཞིན་དུ་གནས་པ་གདོད་ནས་ཡོངས་སུ་གྲུབ་པ་ནི་འདི་ལྟ་སྟེ། རྡོ་རྗེ་སློབ་དཔོན་གྱི་ལུས་ལྷའི་དཀྱིལ་འཁོར་ཆེན་པོ་འདིའི་སྙིང་ག་ཆོས་ཀྱི་འཁོར་ལོའི་རྩ་འདབ་ཀྱི་དབུས་རྩ་ཨ་ཝ་དྷཱུ་ཏིའི་ནང་དུ་དཔལ་ཧེ་རུ་ཀ་མཁའ་འགྲོ་མ་དྲ་བ་སྡོམ་པ་ཞལ་བཞི་ཕྱག་བཅུ་གཉིས་པ་ནི། ཧཾ་ཡིག་ཁ་བ་ལྟ་བུ་འཛག་པ་སྙིང་ཁར་བབ་པ་འབྲས་བུ་རྡོ་རྗེ་འཛིན་པ་དང༌།

ཡུམ་རྡོ་རྗེ་རྣལ་འབྱོར་མ་ནི་རྒོད་མའི་མེ་དང་མཚུངས་པའི་དམར་ཆ་སྟེང་དུ་འབར་བ་སྙིང་གར་འཕྲད་པ་ཡབ་ཡུམ་འཁྲིལ་སྦྱོར་དུ་བཞུགས་པའི་ཆོས་ཀྱི་འཁོར་ལོའི་མདུན་ཆུ་རླུང་སྒྱུ་མའི་རྩ་ལམ་ལས་མཁའ་འགྲོ་མ་མཐིང་ག་ཞེས་པ་ནས། སྐུ་མདོག་དཀར་པོའོ་ཞེས་དང༌། སྙིང་གའི་ཕྱི་སྐོར་གྱི་རྩ་འདབ་བརྒྱད་དང་ཧཱུྂ་རིང་པོ་བརྒྱད་གཉིས་སུ་མེད་པ་ལས་ཞེས་པ་ནས། དེ་ལྟར་དམ་ཚིག་འཁོར་ལོའི་ལྷ་མོ་བརྒྱད་དང་བཅས་པ་སྟེ། དཔལ་འཁོར་ལོ་སྡོམ་པ་ལྷ་དྲུག་ཅུ་རྩ་གཉིས་རང་གི་ལུས་ལ་གདོད་མ་ནས་གནས་པ་ནི་གདོད་ནས་ཡོངས་སུ་གྲུབ་པ་གཞན་ནས་ཚོལ་དུ་མེད་པའི་ཆོས་ཉིད་དུ་རྟོགས་པར་གྱིས་ཤིག །ཅེས་བསྟན་ཅིང་ངོ་སྤྲད་དོ། །དངོས་གཞི་དབང་བསྐུར་བ་ལ། བུམ་དབང༌། གསང་དབང༌། ཤེར་དབང༌། ཚིག་དབང་དང་བཞིའོ། །དང་པོ་ལའང༌། རྡོ་རྗེ་སློབ་མའི་དབང༌། རྡོ་རྗེ་སློབ་དཔོན་བདག་པོའི་དབང་ངོ༌། །དང་པོ་ལ་ལྔ། ཆུ། ཅོད་པན། རྡོ་རྗེ། དྲིལ་བུ། མིང་དབང་ངོ༌། །དང་པོ་ནི། སློབ་མས་མཎྜལ་ཕུལ་ལ། ཆོས་བདེན་བདག་ཉིད་བསམ་མི་ཁྱབ། །བདག་ལ་དབང་ནི་བསྐུར་དུ་གསོལ། །ཞེས་གསུམ་གྱིས་གསོལ་བ་གདབ། སློབ་དཔོན་གྱིས་བུམ་པ་མང་པོ་ཡོད་ན་ཆུ་རྣམས་རྣམ་རྒྱལ་དུ་བསྡུས་པའམ། གཉིས་ལས་མེད་ན་རྣམ་རྒྱལ་མདུན་དུ་བཞག་ལ། སློབ་དཔོན་གྱི་ཐུགས་ཀའི་ས་བོན་གྱི་འོད་ཟེར་སློབ་མའི་ལུས་ལ་ཕོག་པས་སློབ་མ་འོད་དུ་ཞུ་བ་ཧཱུྂ་གི་རྣམ་པར་གྱུར་པ་སློབ་དཔོན་གྱི་ཞལ་དུ་ཞུགས། དབུ་མའི་ལམ་བརྒྱུད་སྙིང་གའི་ཧེ་རུ་ཀའི་ཞལ་དུ་ཞུགས་པ་སྐུའི་དབྱིབས་བརྒྱུད་རྡོ་རྗེའི་ལམ་ནས་ཡུམ་གྱི་པདྨར་བབ་པ་དྷཱུ་ཏིའི་ལམ་ནས་ཡབ་ཀྱི་རྡོ་རྗེའི་རྩེ་མོར་སོན་པ་མདུན་དུ་སྤྲོས་པ་དབང་སྟེགས་རྡོ་རྗེ་དང་སེང་གེས་བཏེག་པའི་ཁྲིར་གནས་པའི་འཁོར་ལོ་དཀར་པོ་རྩིབས་བརྒྱད་པའི་ལྟེ་བར་སྣ་ཚོགས་པདྨའི་སྟེང་དུ་འཁོར་བར་བསམ། རྣམ་རྒྱལ་བུམ་པ་དང་སློབ་མ་བསངས་སྦྱངས། སྟོང་པའི་ངང་ལས་སློབ་མ་དང༌།

དབང་རྫས་བུམ་ཆུ་ཧཱུྂ་ལས་རྡོ་རྗེ་སྔོན་པོ་ཧཱུྂ་གིས་མཚན་པ་ལས་སྐྱེས་པའི་མི་བསྐྱོད་པ་འཁོར་ལོ་སྡོམ་པ་མཐིང་ནག །ཞལ་བཞི། ཕྱག་བཅུ་གཉིས་པ། གཡས་པ་དྲུག་རྡོ་རྗེ། གཡོན་པ་དྲུག་དེའི་ཡུ་བ་བྱས་པའི་དྲིལ་བུ་འཛིན་པ། ཡུམ་མཱ་མ་ཀཱི་དང་མཉམ་པར་སྦྱོར་བ། དར་དང་རུས་པ་དང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། པད་ཉིར་བརྐྱང་བསྐུམ་གྱིས་བསྒྱིངས་པའི་གནས་གསུམ་དུ་ཨོཾ་ཨཱཿཧཱུྂ་གིས་མཚན་པར་གྱུར། སློབ་དཔོན་གྱི་ཐུགས་ཀའི་ཧཱུྂ་གི་འོད་ཀྱིས་བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས། ཛཿཧཱུྂ་བཾ་ཧོཿ གཉིས་སུ་མེད་པར་གྱུར། སླར་ཡང་ཧཱུྂ་གི་འོད་ཀྱིས་དབང་གི་ལྷ་རྣམས་སྤྱན་དྲངས། དབང་རྫས་ཀྱི་ལྷ་ལ་དབང་བསྐུར་ཞིང་རང་རིགས་ཀྱི་བདག་པོས་དབུ་བརྒྱན། སྙོམས་འཇུག་གི་བདེ་བས་ཞུ་ནས་དབང་རྫས་བུམ་ཆུ་དང་གཉིས་སུ་མེད་པར་གྱུར། སླར་ཡང་རང་གི་ཐུགས་ཀའི་ཧཱུྂ་གི་འོད་ཀྱིས་དབང་ལྷ་འཁོར་ལོ་སྡོམ་པ་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་མདུན་གྱི་ནམ་མཁར་སྤྱན་དྲངས། ཉེར་སྤྱོད་ལྔས་མཆོད་ལ། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ། ཞེས་གསོལ་བ་བཏབ་པས། སྒོ་མཚམས་མ་རྣམས་ཀྱིས་བགེགས་བསྐྲད། དཔའ་མོ་རྣམས་ཀྱིས་རྡོ་རྗེའི་གླུ་ལེན། དཔའ་བོ་རྣམས་ཀྱིས་ཤིས་པ་བརྗོད། བཅོམ་ལྡན་འདས་ཀྱིས་དབང་གི་དགོངས་པ་མཛད། ཕག་མོ་ལ་སོགས་པ་ཡུམ་ལྔས་ཡེ་ཤེས་ཀྱི་བུམ་པ་བྱང་ཆུབ་སེམས་ཀྱི་བདུད་རྩིས་གང་བ་བསྣམས་ནས་དབང་བསྐུར་བར་བསམས་ལ། སློབ་དཔོན་གྱིས་བུམ་པ་ཐོགས་ནས། རྡོ་རྗེའི་དབང་བསྐུར་ཆེན་པོ་ནི༑ ༑ཁམས་གསུམ་ཀུན་གྱིས་ཕྱག་བྱས་པ། །སངས་རྒྱས་ཀུན་གྱི་གསང་གསུམ་གྱི། །གནས་ལས་བྱུང་བ་སྦྱིན་པར་བྱ། །ཨོཾ་ཙཀྲ་བཱི་ར་སྟྭཾ་ཨ་བྷི་ཥིཉྩ་མི། ཞེས་མགོར་བཞག་ཅིང་བུམ་ཆུ་བླུད། དེ་ལྟར་བདུད་རྩིའི་ཆུས་དབང་བསྐུར་བས་ལུས་ཐམས་ཅད་གང༌། བདེ་བ་ཕུན་སུམ་ཚོགས་པ་མྱོང༌། དྲི་མ་དག །ཆུ་ལྷག་མ་གྱེན་དུ་འཁྱིལ་བ་ལས་མི་བསྐྱོད་པས་དབུ་བརྒྱན།

སློབ་དཔོན་གྱི་ཐུགས་ཀའི་ས་བོན་གྱི་འོད་ཀྱིས་དབང་ལྷ་རྣམས་སློབ་མའི་བ་སྤུའི་སྒོ་ནས་བསྟིམས་པས་གཉིས་སུ་མེད་པར་གྱུར། ཉེར་སྤྱོད་ལྔས་མཆོད། དེ་དག་གིས་ཆུའི་དབང་ཐོབ། ཞེ་སྡང་གི་དྲི་མ་སྦྱངས༑ རྣམ་པར་ཤེས་པའི་ཕུང་པོ་གནས་གྱུར། ཆོས་ཀྱི་དབྱིངས་ཀྱི་ཡེ་ཤེས་མངོན་དུ་བྱས། མི་བསྐྱོད་པའི་ས་བོན་དང་བག་ཆགས་རྒྱུད་ལ་བཞག །རིགས་འདི་ཉིད་ཀྱི་དངོས་གྲུབ་དང་ཕྲིན་ལས་བསྒྲུབ་པ་ལ་དབང་བར་བྱས་སོ། །ཞེས་གོ་བ་བསྐྱེད། གཉིས་པ། དབུ་རྒྱན་དང་དར་དཔྱངས་བཅས་པ་སྔར་ལྟར་བསངས་སྦྱངས། སྟོང་པའི་ངང་ལས་སློབ་མ་དང༌། དབང་རྫས་དབུ་རྒྱན་ཨཾ་ལས་རིན་པོ་ཆེ་སེར་པོ་ཨཾ་གིས་མཚན་པ་ལས་སྐྱེས་པའི་རིན་ཆེན་འབྱུང་ལྡན་འཁོར་ལོ་སྡོམ་པ་སེར་པོ། ཞལ་བཞི། ཕྱག་བཅུ་གཉིས་པ། གཡས་པ་དྲུག་རིན་པོ་ཆེ་དང༌། གཡོན་པ་དྲུག་དེའི་ཡུ་བ་བྱས་པའི་དྲིལ་བུ་སོགས་ལ། ཡུམ་རིན་ཆེན་སྒྲོལ་མ། དབང་རྫས་བུམ་ཆུའི་མལ་དུ་དབུ་རྒྱན་ཞེས་འདོན་པ་སྤོས་ལ། རལ་པའི་ཐོར་ཚུགས་ཀྱིས་བརྒྱན་པའི། །རིན་པོ་ཆེ་ཡི་དབུ་རྒྱན་དང༌། །དར་དཔྱངས་ཅོད་པན་གྱི་ནི་དབང༌། །དེ་རིང་ཁྱོད་ལ་བསྐུར་བར་བྱ། །ཨོཾ་སརྦ་བུདྡྷ་ཌཱ་ཀི་ནཱི་ཡེ་བཛྲ་ཝརྞ་ནཱི་ཡེ་ཧུཾ་ཧཱུྂ་ཕཊ་སྭཱ་ཧཱ། ཞེས་དབུ་རྒྱན་བསྐོན་ལ། ཨོཾ་ཨཱཿབཛྲ་མུ་ཀུ་ཊ་ཨ་བྷི་ཥིཉྩ་ཧཱུྂ་གིས་དར་དཔྱངས་བཅིངས། སླར། ཨོཾ་བཛྲོད་ཀ་ཨ་བྷི་ཥིཉྩ་ཧཱུྂ་གིས་ཆུ་དབང་བསྐུར། དེ་ལྟར་བདུད་རྩིའི་ཆུས་སོགས་ནས། རིན་འབྱུང་གིས་དབུ་བརྒྱན་སོགས་མཆོད་པའི་བར་བྱ། དེ་དག་གིས་ཅོད་པན་གྱི་དབང་བསྐུར་བ་ཐོབ༑ ང་རྒྱལ་དང་སེར་སྣའི་དྲི་མ་སྦྱངས། ཚོར་བའི་ཕུང་པོ་གནས་གྱུར། མཉམ་པ་ཉིད་ཀྱི་ཡེ་ཤེས་མངོན་དུ་བྱས། རིན་ཆེན་འབྱུང་ལྡན་གྱི་ས་བོན་དང་བག་ཆགས་རྒྱུད་ལ་བཞག །རིགས་འདི་ཉིད་ཀྱི་དངོས་གྲུབ་དང་ཕྲིན་ལས་བསྒྲུབ་པ་ལ་དབང་བར་བྱས་སོ། །གསུམ་པ། རྡོ་རྗེ་དང་སློབ་མ་བསངས་སྦྱངས། སྟོང་པའི་ངང་ལས་སློབ་མ་དང༌།

དབང་རྫས་ཛྲཱིཾ་ལས་པདྨ་དམར་པོ་ཛྲཱིཾ་གིས་མཚན་པ་ལས་སྐྱེས་པའི་སྣང་བ་མཐའ་ཡས་འཁོར་ལོ་སྡོམ་པ་དམར་པོ། ཞལ་བཞི། ཕྱག་བཅུ་གཉིས་པ། གཡས་པ་དྲུག་པདྨ་དང༌། གཡོན་པ་དྲུག་དེའི་ཡུ་བ་བྱས་པའི་དྲིལ་བུ་སོགས་ལ། ཡུམ་གོས་དཀར་མོ། ཆུའི་མལ་དུ་རྡོ་རྗེ་ཞེས་སྤོས་ལ། སངས་རྒྱས་ཀུན་གྱི་རྡོ་རྗེ་ཡི། །དབང་ནི་དེ་རིང་ཁྱོད་རབ་བསྐུར། །དེ་བཞིན་སངས་རྒྱས་ཐམས་ཅད་ཉིད༑ ༑རབ་ཏུ་བསྒྲུབ་ཕྱིར་རྡོ་རྗེ་ཟུང༌། །ཨ་དྷི་པ་ཏི་ཏྭཾ་ཨ་བྷི་ཥིཉྩ་མི། བཱི་ར་ཤྲཱི་ཧེ་རུ་ཀ་དེ་ཝཱི་ཨི་དཾ་ཏུཏྶརྦ་བུདྡྷ་སྟྭཾ་གྲྀཧྞ་བཛྲ་སུ་སིདྡྷ་ཡེ། ཞེས་རྡོ་རྗེ་བུའི་སྙིང་མགྲིན་དཔྲལ་བར་རེག་ལ་ལག་གཡས་སུ་སྦྱིན། ཨོཾ་བཛྲོད་ཀས་ཆུ་དབང་སྐུར། དེ་ལྟར་བདུད་རྩིའི་ཆུ་སོགས་ནས། སྣང་བ་མཐའ་ཡས་ཀྱིས་དབུ་བརྒྱན་སོགས་མཆོད་པའི་བར་བྱ། དེ་དག་གིས་རྡོ་རྗེའི་དབང་ཐོབ། འདོད་ཆགས་ཀྱི་དྲི་མ་སྦྱངས། འདུ་ཤེས་ཀྱི་ཕུང་པོ་གནས་གྱུར། སོ་སོར་རྟོག་པའི་ཡེ་ཤེས་མངོན་དུ་བྱས། འོད་དཔག་མེད་ཀྱི་ས་བོན་དང་བག་ཆགས་རྒྱུད་ལ་བཞག །རིགས་འདི་ཉིད་ཀྱི་དངོས་གྲུབ་དང་ཕྲིན་ལས་བསྒྲུབ་པ་ལ་དབང་བར་བྱས་སོ། །བཞི་པ། དྲིལ་བུ་དང་སློབ་མ་བསངས་སྦྱངས། སྟོང་པའི་ངང་ལས་སློབ་མ་དང༌། དབང་རྫས་དྲིལ་བུ་དང་ཁཾ་ལས་རལ་གྲི་ལྗང་གུ་ཁཾ་གིས་མཚན་པ་ལས་སྐྱེས་པའི་དོན་ཡོད་གྲུབ་པ་འཁོར་ལོ་སྡོམ་པ་ལྗང་གུ། ཞལ་བཞི། ཕྱག་བཅུ་གཉིས་པ། གཡས་པ་དྲུག་རལ་གྲི་དང༌། གཡོན་པ་དྲུག་དེའི་ཡུ་བ་བྱས་པའི་སོགས་ལ། ཡུམ་དམ་ཚིག་སྒྲོལ་མ། ཆུའི་མལ་དུ་དྲིལ་བུ་ཞེས་སྤོས། འདི་ནི་རྣལ་འབྱོར་མ་ཀུན་གྱིས། །དྲིལ་བུའི་སྒྲ་ཀུན་རྗེས་འགྲོར་བཤད། །ཁྱོད་ཀྱིས་ཀྱང་ནི་རྟག་ཏུ་བཅང༌། བྱང་ཆུབ་མཆོག་ཏུ་རྒྱལ་བས་བཞེད། །ཨོཾ་ཤྲཱི་ཧེ་རུ་ཀ་ཨ་དྷི་པ་ཏི་ཏྭཾ༑ ཨ་བྷི་ཥིཉྩ་མི། ཏིཥྛ་བཱི་ར་ས་མ་ཡ་སྟྭཾ། ཞེས་གཡོན་དུ་གཏད་ལ། དེས་ཀྱང་དཀྲོལ་ཞིང༌། དཔའ་བོ་ལག་ཏུ་རྡོ་རྗེ་དྲིལ། །བཟུང་ངོ་འཁོར་ལོ་གསུམ་གྱི་བདག

།རང་བཞིན་གྱིས་མཛེས་དགའ་བ་ནི༑ ༑ཕྱག་རྒྱ་ཆེན་པོར་བྱིན་གྱིས་བརླབས། །ཞེས་བརྗོད། ཨོཾ་བཛྲོད་ཀས་ཆུ་དབང་བསྐུར། དེ་ལྟར་བདུད་རྩིའི་སོགས་ནས། དོན་ཡོད་གྲུབ་པས་དབུ་བརྒྱན་སོགས་མཆོད་པའི་བར་བྱ། དེ་དག་གིས་དྲིལ་བུའི་དབང་ཐོབ། ཕྲག་དོག་གི་དྲི་མ་སྦྱངས། འདུ་བྱེད་ཀྱི་ཕུང་པོ་གནས་གྱུར། བྱ་བ་གྲུབ་པའི་ཡེ་ཤེས་མངོན་དུ་བྱས། དོན་ཡོད་གྲུབ་པའི་ས་བོན་དང་བག་ཆགས་རྒྱུད་ལ་བཞག །རིགས་འདི་ཉིད་ཀྱི་དངོས་གྲུབ་དང་ཕྲིན་ལས་བསྒྲུབ་པ་ལ་དབང་བར་བྱས་སོ། །ལྔ་པ། སློབ་མ་དང་རྡོར་དྲིལ་བསངས་སྦྱངས། སྟོང་པའི་ངང་ལས་སློབ་མ་དང༌། དབང་རྫས་རྡོར་དྲིལ་བུཾ་ལས་འཁོར་ལོ་དཀར་པོ་བུམ་གྱིས་མཚན་པ་ལས་སྐྱེས་པའི་རྣམ་པར་སྣང་མཛད་འཁོར་ལོ་སྡོམ་པ་དཀར་པོ། ཞལ་བཞི། ཕྱག་བཅུ་གཉིས་པ། གཡས་པ་དྲུག་འཁོར་ལོ་དང༌། གཡོན་པ་དྲུག་དེའི་ཡུ་བ་བྱས་པའི་སོགས་ལ། ཡུམ་སངས་རྒྱས་སྤྱན་མ། ཆུའི་མལ་དུ་རྡོ་རྗེ་དང་དྲིལ་བུ་མཉམ་པར་སྤྱི་བོར་བཟུང་ནས་སོགས་རྡོར་དྲིལ་སྤྱི་བོར་ཐོགས་ལ། རྡོ་རྗེ་མིང་གི་དབང་བསྐུར་བས། །རྟག་པའི་རྡོ་རྗེ་རབ་ཞུགས་ཏེ། །མི་ཤིགས་རྡོ་རྗེའི་མིང་ལྡན་པར། །བུ་ཁྱོད་དེ་རིང་དབང་བསྐུར་རོ། །ཨོཾ་ཤྲཱི་ཙཀྲ་ཨ་དྷི་པ་ཏི་ཤྲཱི་ཧེ་རུ་ཀ་བཱི་ར་སྟྭཾ། ཨ་བྷི་ཥིཉྩ་མི། ཞེས་དང༌། ཨོཾ་ཤྲཱི་ཧེ་རུ་ཀ་ནཱ་མ་ཨ་བྷི་ཥེ་ཀ་ཏ། ཀྱེ་དཔལ་བཞད་པའི་རྡོ་རྗེའམ། རོལ་པའི་རྡོ་རྗེའམ། ཞེ་སྡང་རྡོ་རྗེའམ། མེ་ཏོག་གང་ལ་ཕོག་པའི་རིགས་ཀྱི་མིང་བཏགས་ལ། ཆེ་གེ་མོ་ཞེས་བྱ་བའི་དེ་བཞིན་གཤེགས་པའོ་ཞེས་དང༌། ཨོཾ་བཛྲོད་ཀས་ཆུ་དབང་བསྐུར། དེ་ལྟར་བདུད་རྩིའི་སོགས་ནས། རྣམ་པར་སྣང་མཛད་ཀྱིས་དབུ་བརྒྱན་སོགས་མཆོད་པའི་བར་བྱ། དེ་དག་གིས་མིང་གི་དབང་ཐོབ། གཏི་མུག་གི་དྲི་མ་སྦྱངས། གཟུགས་ཀྱི་ཕུང་པོ་གནས་གྱུར༑ མེ་ལོང་ལྟ་བུའི་ཡེ་ཤེས་མངོན་དུ་བྱས། རྣམ་པར་སྣང་མཛད་ཀྱི་ས་བོན་དང་བག་ཆགས་རྒྱུད་ལ་བཞག །རིགས་འདི་ཉིད་ཀྱི་དངོས་གྲུབ་དང་ཕྲིན་ལས་བསྒྲུབ་པ་ལ་དབང་བར་བྱས་སོ། །དབང་འདི་དག་གིས་སྤང་བྱ་མ་རིག་པ་སོགས་ཉོན་མོངས་པ་ལྔ་སྤོང་ཞིང༌།

ཐོབ་བྱ་ཡེ་ཤེས་ལྔ་ཐོབ་པར་བྱེད་པས་ན་རིག་པའི་དབང་ཞེས་བྱ་ཞིང༌། འདི་ཐོབ་ནས་བྱ་སྤྱོད་ཀྱི་རྒྱུད་མཐའ་དག་ལ་ཉན་བཤད་དང་སྔགས་བསྒྲུབ་པ་ལ་དབང་བ་ཡིན་ནོ། །ཞེས་གོ་བ་སྦྱིན་ནོ། །གཉིས་པ་སློབ་དཔོན་གྱི་དབང་ནི། དམ་ཚིག་གསུམ་སྦྱིན་པ། དབང་དངོས། མཐའ་རྟེན་ནོ། །དང་པོ་ནི། སློབ་མས་མཎྜལ་ཕུལ་ལ། ཕྱིར་མི་ལྡོག་པའི་དབང་བསྐུར་ཆེ། །དཔའ་བོ་ཆེན་པོས་བདག་ལ་སྩོལ། །འགྲོ་བ་མཚན་མ་མེད་བྱེད་པ། །དེ་ནི་དེང་འདིར་བསྩལ་དུ་གསོལ། །གསུམ་བརྗོད། སློབ་དཔོན་གྱི་མདུན་དུ་སློབ་མ་དབང་སྟེགས་སེང་གེའི་ཁྲིར་པད་ཟླའི་གདན་ལ་རྡོ་རྗེ་སེམས་དཔའ་སྔོན་པོ་རྡོ་རྗེ་དྲིལ་བུ་འཛིན་པའི་པང་དུ། ཡུམ་རྡོ་རྗེ་སྙེམས་མ་གྲི་ཐོད་འཛིན་པས་འཁྱུད་པ་གཉིས་ཀའང༌། དར་དང་རུས་པ་དང་རིན་པོ་ཆེའི་རྒྱན་སྣ་ཚོགས་པས་བརྒྱན་པའི་གནས་གསུམ་ཡི་གེ་གསུམ་གྱིས་མཚན་པ་ལས་འོད་འཕྲོས་པས་རང་འདྲའི་ཡེ་ཤེས་པ་སྤྱན་དྲངས། ཛཿཧཱུྂ་བཾ་ཧོཿ གཉིས་སུ་མེད་པར་གྱུར་པར་དམིགས་ལ། རྡོ་རྗེ་ཧཱུྂ་ལས་བྱུང་བའི་རྡོ་རྗེ། ཐོག་མཐའ་མེད་པའི་སེམས་དཔའ་ནི། །རྡོ་རྗེ་སེམས་དཔའ་དགའ་བ་སྟེ། །ཀུན་ཏུ་བཟང་པོ་ཀུན་བདག་ཉིད།་༌།རྡོ་རྗེ་སྙེམས་ཚུལ་བདག་པོའི་བདག་༌།བཅོམ་ལྡན་འདས་དཔལ་མཆོག་གི་བདག་པོའི་སྐྱེས་བུའོ། །ཞེས་གཡས་སུ་གཏད། སློབ་མས། ཨོཾ་མ་ཧཱ་བཛྲ་ཧཱུྂ། ཞེས་བརྗོད་ཅིང་གསོར་བས་སྙིང་གར་བཟུང༌། དྲིལ་བུ་ཨཿལས་བྱུང་བའི་དྲིལ་བུ། འདི་སྟེ་སངས་རྒྱས་ཐམས་ཅད་ཀྱིས། །ཤེས་རབ་དབྱངས་ཀྱི་རྗེས་འགྲོར་བཤད། །ཁྱོད་ཀྱིས་ཀྱང་ནི་རྟག་ཏུ་བཅང༌། །བྱང་ཆུབ་མཆོག་ཏུ་རྒྱལ་བས་བཞེད། །ཅེས་གཡོན་ཏུ་སྦྱིན༑ སློབ་མས། སྲིད་པ་ངོ་བོ་ཉིད་ཀྱིས་དག །ངོ་བོ་ཉིད་ཀྱིས་སྲིད་བྲལ་བྱས། །རང་བཞིན་དག་པའི་སེམས་དཔའ་ཆེ། །དམ་པའི་སྲིད་པ་བྱེད་པར་འགྱུར། །ཨོཾ་བཛྲ་གྷཎྚ་ཧོཿ ཞེས་བརྗོད་ཅིང་དཀྲོལ༑ དེ་ནས་སློབ་མས་འཁྱུད་པའི་ཕྱག་རྒྱ་བྱས་ལ།

སློབ་དཔོན་གྱིས། ཡིད་ཀྱི་ལུས་ནི་བརྟན་བྱའི་ཕྱིར། །ཕྱག་རྒྱའི་དམ་ཚིག་ཅེས་སུ་བརྗོད། །དེས་ན་ཕྱག་རྒྱར་རབ་ཏུ་གྲགས། །ཡེ་ཤེས་ཕྱག་རྒྱར་བྱིན་བརླབས་ནས། །འདོད་པ་ཐམས་ཅད་ལོངས་སྤྱད་དེ། །དངོས་གྲུབ་ཐམས་ཅད་བསྒྲུབ་པར་བྱ། །ཞེས་བརྗོད། གཉིས་པ། དབང་དངོས་གཞི་ནི། སློབ་མ་རྡོ་རྗེ་སེམས་དཔར་གསལ་བ་རྡོར་དྲིལ་དང་བཅས་པས་ཡུམ་རྡོ་རྗེ་སྙེམས་མ་ལ་འཁྱུད་ཅིང་སྙོམས་པར་ཞུགས་པས་བདེ་བ་དང་བཅས་པའི་ཏིང་ངེ་འཛིན་རྒྱུད་ལ་སྐྱེས་པར་བསམ་ཞིང་འཁྱུད་ཚུལ་བྱ། སློབ་དཔོན་གྱིས། ཤེས་རབ་བཅུ་དྲུག་ལོན་པ་ལ༑ ༑ལག་པ་དག་ནི་ཡང་དག་འཁྱུད། །རྡོ་རྗེ་དྲིལ་བུ་མཉམ་སྦྱོར་བ། །སློབ་དཔོན་གྱི་ནི་དབང་དུ་འདོད། །ཅེས་དང༌། རྡོ་རྗེ་ཆེ་དང་དྲིལ་བུ་ཆེ། །ཟུང་ཞིག་རྡོ་རྗེར་བྱིན་བརླབས་པས། །དེ་རིང་རྡོ་རྗེ་སློབ་དཔོན་གྱུར། །སློབ་མ་བསྡུ་བ་ཉིད་དུ་གྱིས། །ཞེས་སློབ་དཔོན་བགྱི་བའི་གནང་བ་བྱིན་ལ། རང་གི་ཐུགས་ཀའི་ཧཱུྂ་གི་འོད་ཀྱིས་དབང་གི་ལྷ་འཁོར་ལོ་སྡོམ་པ་ལྷ་དྲུག་ཅུ་རྩ་གཉིས་ཞེས་པ་ནས། བསྣམས་ནས་དབང་བསྐུར་བར་བསམ་གྱི་བར་བུམ་དབང་ལྟར་དང༌། བུམ་པ་ཐོགས་སྟེ། དབང་བསྐུར་རྡོ་རྗེ་ཆེན་པོ་ནི། །ཁམས་གསུམ་ཀུན་གྱིས་ཕྱག་བྱས་པ། །སངས་རྒྱས་ཀུན་གྱི་གསང་གསུམ་གྱི། །དཔའ་བོ་དག་གི་རྣལ་འབྱོར་གནས། །ཅི་ལྟར་འདོད་པས་མཆོད་བྱས་པ། །གནས་ལས་བྱུང་བ་སྦྱིན་པར་བྱ། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ་གིས་དབང་བསྐུར། དེ་ལྟར་བདུད་རྩིའི་ཆུས་དབང་བསྐུར་ཞེས་པ་ནས། ཉེར་སྤྱོད་ཀྱི་བར་ཆུ་དབང་གི་སྐབས་ལྟར་བྱ། སུ་པྲ་ཏིཥྛ་དང་མེ་ཏོག་གིས་བརྟན་པར་བྱའོ། །གསུམ་པ་ནི། དེ་ཁོ་ན་ཉིད་དང་ལས་རིམ་བཤད་པ། སྔགས་གཏད་པ། བརྟུལ་ཞུགས་གཉིས་སྦྱིན་པ། རྗེས་གནང༌། ལུང་བསྟན། དབུགས་དབྱུང་རྣམས་སོ། །དང་པོ་ནི། རིགས་ཀྱི་བུ། དངོས་པོ་གཅིག་ལ་དུ་མར་སྣང་བ་ནི་བསྲུང་བའི་འཁོར་ལོ་གཞལ་ཡས་ཁང་དང་བཅས་པའི་རྟེན་གྱི་དཀྱིལ་འཁོར་ཡིན་ལ།

དེ་ལ་བརྟེན་པའི་ལྷ་རྣམས་ནི་དྲན་པ་ཉེ་བར་གཞག་པ་བཞི་ནི་མཁའ་འགྲོ་མ་བཞིའོ། །ཞེས་པ་ནས། ཀ་ནི་གང་དུའང་མི་གནས་པའོ། །ཞེས་བའི་བར་སྒྲུབ་ཐབས་ཀྱི་དག་པ་ལྟར་བརྗོད༑ གཉིས་པ་ལས་རིམ་ནི། བསྲུང་བའི་དམ་ཚིག་དང༌། བཟའ་བའི་དམ་ཚིག་དང༌། གཏོར་མའི་ཆོ་ག་དང༌། སྲུང་བ་དང༌། ཕྱིར་ཟློག་དང༌། དཀྱིལ་འཁོར་སྒྲུབ་པ་དང༌། དེར་སློབ་མ་གཞུག་པ་དང༌། རབ་གནས་དང༌། སྦྱིན་སྲེག་ལ་སོགས་པ་རྣམས་ནི་སློབ་དཔོན་གྱི་ལས་སུ་བྱ་བའི་རིམ་པ་ཡིན་པས་ཁྱོད་ཀྱིས་འབད་པས་སྒྲུབས་ཤིག །ཅེས་བརྗོད། གསུམ་པ་སྔགས་གཏད་པ་ནི། སློབ་དཔོན་ལྷར་གསལ་བའི་སྙིང་གར་ཉི་མ་ལ་གནས་པའི་ཧཱུྂ་གི་མཐར་ཡི་གེ་ཉེར་གཉིས་པ་སོགས་སོ་སོའི་སྔགས་ཀྱིས་བསྐོར་བ་བླ་མའི་ཞལ་ནས་ཐོན། སློབ་མའི་རྣ་བ་གཡས་སུ་ཞུགས་པ་སྙིང་གར་ཉི་མའི་དབུས་སུ་ཧཱུྂ་གནས་པའི་ཐ་མར་བསྐོར་བར་བསམས་ལ། ཡི་གེ་ཉེར་གཉིས་པ་དང༌། ཡུམ་དང་དཔའ་བོ་དཔའ་མོ་སྒོ་མཚམས་མ་རྣམས་ཀྱི་སྔགས་གསུམ་གསུམ་རྗེས་ཟློས་བྱས་རྗེས། སློབ་མས། བཅོམ་ལྡན་བདག་གིས་བཟུང་ལགས་ཀྱི། །བདག་ལ་ཉེ་བར་མཛད་དུ་གསོལ། །གསུམ་བརྗོད། སློབ་དཔོན་གྱིས། བཅོམ་ལྡན་འདི་ལ་བསྩལ་ལགས་ཀྱི། །འདི་ལ་འགོ་བར་མཛད་དུ་གསོལ། །སྔགས་ཀྱི་དངོས་གྲུབ་བསྩལ་དུ་གསོལ། །ཕྲིན་ལས་རྫོགས་པར་མཛད་དུ་གསོལ། །ཞེས་མེ་ཏོག་འཐོར། བཞི་པ་བརྟུལ་ཞུགས་གཉིས་ལས། རྡོ་རྗེའི་བརྟུལ་ཞུགས་ནི། སློབ་མ་རྡོར་སེམས་སུ་བསྐྱེད་ལ། རྡོ་རྗེ་ཧཱུྂ་དང་རྡོ་རྗེ་ལས་རྡོ་རྗེ་སེམས་དཔར་གྱུར་པ་ཞུ་བ་ལས་བྱུང་བའི་རྡོ་རྗེར་བསམས་ལ། འདི་སྟེ་སངས་རྒྱས་ཐམས་ཅད་ཀྱི། །དཔལ་ཧེ་རུ་ཀའི་ཕྱག་ན་གནས། །ཁྱོད་ཀྱིས་ཀྱང་ནི་རྟག་ཏུ་བཅང༌། །དཔལ་ཧེ་རུ་ཀའི་བརྟུལ་ཞུགས་བརྟན། ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མ་ཡ་ཏིཥྛ་ཨེ་ཥ་སྟྭཾ་དྷ་ར་ཡཱ་མི་ཧིཿཧི་ཧི་ཧི་ཧི་ཧཱུྂ། ཞེས་བརྗོད་ལ། རྡོ་རྗེ་གཡས་སུ་གཏད། སྤྱོད་པའི་བརྟུལ་ཞུགས་ནི། སློབ་མ་དཔལ་འཁོར་ལོ་སྡོམ་པ་ཞལ་ཕྱག་ཡོངས་རྫོགས་ཡབ་ཡུམ་དུ་གསལ་བཏབ་ལ།

སློབ་དཔོན་གྱིས་ཡབ་ཀྱི་སྔགས་ཉེར་གཉིས་པ་བཟླས་པའི་ཌཱ་མ་རུ་སློབ་མའི་ལག་གཡས། ཐོད་པ་གཡོན། ཚངས་སྐུད་ཕྲག་པ་གཡོན། ཁ་ཊྭཱཾ་གྲུ་མོ་གཡོན་དུ་གཏད་ལ། ཁ་ཊྭཱཾ་ཅང་ཏེའུ་ལྷུང་བཟེད་དག ༑དཔའ་བོས་བྱིན་པ་བསླངས་ནས་ནི། །དཔལ་ཧེ་རུ་ཀའི་ཕྱག་རྒྱ་འདི། །ཕྱི་དང་ནང་དུ་ཡང་དག་གནས། །དཔའ་བོ་ཆེན་པོས་བསླང་བར་བགྱི། །ཞེས་བརྗོད་ལ། དེས་ཀྱང་ཅང་ཏེའུ་དཀྲོལ། སླར་སློབ་དཔོན་གྱིས། བསྐྱེད་རྫོགས་ཀྱི་དྲོད་ཐོབ་ན། ཁ་ཊྭཱཾ་ག་བདེ་བ་ཆེན་པོ་ཞལ་ཕྱག་གི་རྣམ་པ་སྤངས་པའི་ལྷའི་སྐུ་ཞེས་པ་ནས། འཁྲིད་པ་ལ་གདོན་མི་ཟའོ་ཞེས་པའི་བར་སྒྲུབ་ཐབས་ཀྱི་སྤྱོད་པ་སྤྱད་པའི་སྐབས་ལྟར་བརྗོད་དོ། །ལྔ་པ་རྗེས་གནང་ལ། དེ་ནས་རྡོ་རྗེ་ཅན་གྱི་བཀའ་ནོད་པར་བྱ་སྟེ། སློབ་དཔོན་གྱིས། དེ་ཉིད་རིག་པའི་རྣལ་འབྱོར་པས། །མི་བྱ་བ་ནི་གང་ཡང་མེད། །དེ་ཉིད་ཤེས་ནས་དེ་ནས་ནི། །དཔའ་བོ་འདོད་པ་ལྔ་སྤྱད་དོ། །ཞེས་འདོད་ཡོན་ལྔ་ལ་ལོངས་སྤྱོད་པའི་རྗེས་གནང་དང༌། བདག་ཉིད་དཔའ་བོ་ཀུན་གྱི་དངོས། །བདག་ཉིད་ལྷ་མོ་ཀུན་གྱི་དངོས། །དེ་ཕྱིར་བདག་གིས་ཐམས་ཅད་བྱ། །བདག་ཉིད་ཧེ་རུ་ཀ་མཆོད་བྱ། །ཞེས་ལྷ་མཆོད་པའི་རྗེས་གནང་དང༌། རྟེན་ཅིང་འབྲེལ་བར་འབྱུང་ཆོས་ཅན། །སེམས་ཅན་སྒྱུ་མའི་རང་བཞིན་ནོ། །ཁམས་གསུམ་དེ་ལྟར་ཤེས་ནས་ནི། །སེམས་ཅན་དོན་ནི་མཉམ་མེད་བྱོས། །ཞེས་འགྲོ་དོན་བྱེད་པའི་རྗེས་གནང་རྣམས་སྦྱིན། དྲུག་པ་ལུང་བསྟན་པ་ནི། སློབ་དཔོན་སྤྲུལ་པའི་སྐུའི་ཆ་ལུགས་ཀྱིས་གཡོན་དྲིལ་བུ་དང་བཅས་པས་ཆོས་གོས་ཀྱི་གྲྭ་བཟུང་བའི་ཁུ་ཚུར་སྙིང་ཁར་བཅངས་ཤིང༌༑ གཡས་རྡོ་རྗེ་དང་བཅས་པའི་སྐྱབས་སྦྱིན་བསྟན་ལ་བསྒྲེངས་ཏེ། འདི་ལྟར་ང་ཡིས་ལུང་བསྟན་ཏེ། །འཁོར་ལོ་གསུམ་གྱི་བདག་ཉིད་ཁྱོད། །རང་ཉིད་སངས་རྒྱས་ཀུན་རང་ཉིད། །ཧེ་རུ་ཀ་དཔལ་ཞེས་བྱ་བའི། །དེ་བཞིན་གཤེགས་པ་ཉིད་ཡིན་ནོ། །ཨོཾ་ཤྲཱི་ཧེ་རུ་ཀ་ཌཱ་ཀི་ནཱི་སརྦ་ཏ་ཐཱ་ག་ཏ་སིདྡྷི་ས་མ་ཡ་སྟྭཾ་བྷུརྦཧུ་ཝཿསྭཿ

འདི་ལྟར་ངས་ལུང་བསྟན་པའི་ཚེ་རྡོ་རྗེ་སློབ་དཔོན་གྱི་ལུས་ཀྱི་ལྷ་ཐམས་ཅད་ཀྱིས་ཀྱང་མགྲིན་གཅིག་ཏུ་ལུང་སྟོན་པར་འགྱུར་བ་སྟེ་འདི་ནི་ཆོས་ཉིད་ཡིན་ནོ། །ཞེས་བརྗོད། གོང་གི་ཧེ་རུ་ཀ་ཅེས་པའི་མལ་དུ་སློབ་མའི་གསང་མཚན་གང་ཡིན་བརྗོད་དོ། །བདུན་པ་དབུགས་དབྱུང་ནི། ཁམས་གསུམ་ཀུན་གྱི་རྒྱལ་སྲིད་ཆེ། །དཔལ་ལྡན་ཡོན་ཏན་འབྱུང་བའི་གནས། །བདུད་ཚོགས་ཀུན་ལས་རྣམ་རྒྱལ་བའི། །གྲོང་ཁྱེར་མཆོག་ཏུ་ཞུགས་པ་ཡིན། །ཞེས་དབུགས་དབྱུང༌། དེས་རྡོ་རྗེ་སློབ་དཔོན་གྱི་ལུས་ཀྱི་དཀྱིལ་འཁོར་དུ་བུམ་པའི་དབང་བསྐུར་བ་ཐོབ། ལུས་ཀྱི་དྲི་མ་སྦྱངས། ལམ་བསྐྱེད་པའི་རིམ་པ་བསྒོམ་པ་དང་དམ་ཚིག་ཉི་ཤུ་རྩ་གཉིས་བསྲུང་བ་ལ་དབང༌། འབྲས་བུ་སྤྲུལ་པའི་སྐུ་རྡོ་རྗེ་ཐོབ་རུང་གི་རྟེན་འབྲེལ་ཁྱད་པར་ཅན་མངོན་དུ་བྱས་སོ། །ཞེས་གོ་བ་སྦྱིན། གཏང་རག་གི་མཎྜལ་དབུལ་ལོ། །གཉིས་པ་གསང་དབང་གི་དོན་དུ་སློབ་མས་མཎྜལ་ཕུལ། གདོང་གཡོགས་དང་བཅས་པས་གསོལ་བ་གདབ་པ་ནི། སྐྱོབ་མེད་སྐྱོབ་པ་སྐྱབས་མེད་སྐྱབས། །དཔའ་ཆེན་འཁོར་ལོ་བདེ་བའི་མཆོག །རྒྱུ་མེད་པར་ནི་ཐུགས་རྗེ་ཅན། །མགོན་མེད་བདག་གི་མགོན་མཛོད་ཅིག །བདག་ཉིད་ཆེ་ཁྱོད་ཇི་ལྟ་བར༑ ༑གཙོ་བོས་བདག་ཀྱང་དེ་འདྲར་མཛོད། །འཁོར་བ་འདམ་གྱི་ཚོགས་ནང་ན། །བྱིང་བ་སྐྱབས་མེད་བདག་ལ་སྐྱོབས། །ཞེས་གསོལ་བ་བཏབ། སློབ་དཔོན་གྱིས་ཡོལ་བའི་ནང་དུ་གནས་པས། ས་བོན་ལྔའི་རིགས་ཀྱི་རང་བཞིན་དག་པའི་ཕྱག་རྒྱ་ནི་བཞི་སྟེ། ལས་དང༌། ཆོས་དང༌། ཆེན་པོ་དང༌། དམ་ཚིག་བཞི་གང་ཡང་རུང་བའི་ཕྱག་རྒྱར་རྡོ་རྗེ་སློབ་དཔོན་སྙིང་རྗེའི་སྟོབས་ཡང་དག་པས། གནས་ཁང་དབེན་པར་མངོན་པར་དགའ་བའི་ལྷ་མོ་དང་ཡབ་ཡུམ་གཉིས། གཙོ་བོ་ལ་སོགས་པའི་ཧེ་རུ་ཀ་རྣམས་ཀྱི་གསང་བ་སོགས་ཡབ་ཀྱི་དང༌། རིག་མ་རྡོ་རྗེ་ཕག་མོ་སོགས་རྣལ་འབྱོར་མ་རྣམས་ཀྱི་སོགས་ནས། ཨཱཏྨ་ཀོ྅ཧཾ་གི་བར་གྱིས་མཁའ་གསང་བྱིན་རླབས་སྒྲུབ་ཐབས་ལྟར་བྱས་ལ།

ཡབ་ཡུམ་བོ་ལ་ཀཀྐོ་ལ་མཉམ་པར་སྦྱར་བའི་བདེ་བའི་སྒྲས་ཕྱོགས་བཅུའི་རྒྱལ་བ་དཔའ་བོ་འཁོར་དང་བཅས་པ་བྱང་ཆུབ་ཀྱི་སེམས་སུ་ཞུ་བ་སློབ་དཔོན་གྱི་ཞལ་དུ་ཞུགས། དཔའ་མོ་ཐམས་ཅད་ཀྱང་བྱང་སེམས་སུ་ཞུ་བ་ཡུམ་གྱི་ཞལ་དུ་ཞུགས། གཉིས་ཀའི་དབུ་མའི་ལམ་བརྒྱུད་བྱང་སེམས་ཀྱི་ངོ་བོར་མཁའ་གསང་དུ་བབ་པ་དུང་ཆེན་དུ་བསྩལ་བ་ཐོགས་ནས། བུ་ལ་བྱང་སེམས་ལྕེ་ཐོག་ཏུ་འཇོག་པ་ལ་རྟོག་པ་མི་བྱེད་དམ་ཞེས་དྲི་བ་ནི། འདི་སྟེ་དཔའ་བོ་ལྷ་མོ་རྣམས། །དམ་ཚིག་རྨད་བྱུང་ཆེན་པོ་སྟེ། །ཁམས་ལྔ་ལྡན་པའི་རོ་རྟོགས་བྱེད། །བདེ་བ་གང་དེ་མྱང་བར་བྱ། །ཞེས་དྲི། སློབ་མས། ཨ་ཧོཿམ་ཧཱ་སུ་ཁ། ཞེས་རྟོག་པ་བཅོམ་པའི་ལན་བྱ། དེ་ནས་དེ་ཉིད་མཐེབ་སྲིན་གྱིས་བླངས་པ་བུའི་ཁར་བཅུག་ལ། ཇི་ལྟར་རྡོ་རྗེ་འཆང་སོགས་ཀྱིས། །སྔོན་ཆད་སྲས་རྣམས་དབང་བསྐུར་ལྟར། །དེ་བཞིན་དུ་ནི་བྱང་ཆུབ་སེམས། །བཟང་པོས་བུ་ཁྱོད་དབང་བསྐུར་རོ། །ཨོཾ་ཧྲཱིཿཧ་ཧ་སོགས་ཡབ་ཡུམ་གྱི་ཉེ་སྙིང་གིས་སྦྱིན། སློབ་མས་ཀྱང་རྟོག་པ་བཅོམ་ལ་བཏུང༌། དེ་ལྟར་ཡབ་ཡུམ་གྱི་བྱང་སེམས་དཀར་དམར་འདྲེས་པ་མྱངས་པ་ལས་བྱུང་བའི་བདེ་བ་དང་བཅས་པའི་ཏིང་ངེ་འཛིན་དེ་ནི་གསང་དབང་གི་ངོ་བོ་ཡིན་ནོ། །ཞེས་ངོ་སྤྲད་ལ་མིག་དར་བསལ། དེས་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ་གསང་བའི་དབང་ཐོབ། ངག་གི་དྲི་མ་སྦྱངས། ལམ་རང་བྱིན་བརླབས། རྫོགས་རིམ་སྣ་ཚོགས་བསྒོམ་པ་ལ་དབང༌། འབྲས་བུ་ལོངས་སྤྱོད་རྫོགས་པའི་སྐུ་གསུང་རྡོ་རྗེ་ཐོབ་རུང་གི་རྟེན་འབྲེལ་ཁྱད་པར་ཅན་མངོན་དུ་བྱས་སོ། །ཞེས་གོ་བ་སྦྱིན། མཎྜལ་དབུལ༑ གསུམ་པ་ཤེར་དབང་གི་དོན་དུ་མཎྜལ་ཕུལ་ལ། གདོང་གཡོགས་དང་བཅས་པས། གཟུང་དང་འཛིན་པ་སྐྱོབ་པའི་སྐྱབས། །འཁོར་ལོ་སྡོམ་པས་བདག་སྐྱོབ་མཛོད། །རྣམ་རྟོག་རྨོངས་པ་ཆེན་པོ་སྟེ། །འཁོར་བའི་རྒྱ་མཚོར་ལྟུང་བྱེད་པར། །ནམ་མཁའ་ལྟ་བུར་དྲི་མེད་པའི། །རྣམ་པར་མི་རྟོག་ཏིང་འཛིན་སྩོལ། །གསུམ་གྱིས་གསོལ་བ་བཏབ།

གཞུང་འདིར་སྔར་སློབ་དཔོན་གྱིས་སྤྱད་པའི་ཕྱག་རྒྱ་མ་དེ་ཉིད་སློབ་མ་ལ་སྦྱིན་པར་བཤད་པས་དེ་ལྟར་རམ། པཎ་གྲུབ་གཞན་གྱིས་སློབ་དཔོན་གྱི་རིག་མ་ལ་བགྲོད་དུ་མི་རུང་བས་ཕྱག་རྒྱ་མཚན་ལྡན་གཞན་སྦྱིན་པར་བཤད་པ་ལྟར་གང་རུང་གིས་ལག་གཡོན་པ་བུའི་གཡས་སུ་གཏད་ལ། ལྷ་མོ་འདི་ནི་ཕྱག་རྒྱ་ཆེ། །མཐའ་ཡས་བདེ་བ་སྦྱིན་པ་མོ། །རྣམ་པ་ཀུན་ཏུ་ཕྱག་རྒྱ་ལོངས། །བུ་ཡིས་བླ་མེད་མཆོད་པར་གྱིས། །ཞེས་སྦྱིན། དེ་ནས་ལྷ་མོ་དེས། དཔའ་བོའི་བུ་བླ་ན་མེད་པ་ལ་བཀའ་བསྩལ་གྱི་དྲི་བ་ནི། དཔའ་བོ་བྱང་ཆུབ་སེམས་ཟ་བར། །ཁྱོད་ནི་སྤྲོ་བ་ཡིན་ནམ་ཅི། །རིགས་ལྔ་ལས་ནི་རབ་འབྱུང་བའི། །རིག་མ་མཆོད་པ་ལ་གུས་སམ། །དྲི་ཆེན་དྲི་ཆུ་སྟོབས་དང་ཁྲག །སོགས་བཟར་ད་ལྟ་ཡིད་ཆེས་སམ། །རྗེས་སུ་མཐུན་སྨྲོས་དམ་ཚིག་བཟང༌། །ཇི་ལྟར་འགའ་བ་སྨྲོས་ཤིག་བུ། །ཞེས་དྲིས་པར། སློབ་མས། འདི་ལྟར་གསུངས་པའི་དམ་ཚིག་སོགས། །ལྷ་མོ་བདག་ནི་ཅིས་མི་སྤྲོ༑ ༑བུད་མེད་རྟག་གུས་ཅིས་མི་བྱ། །པདྨ་མཆོད་པར་ཅིས་མི་བགྱིད། །ཅེས་གསོལ། དེ་ནས་ལྷ་མོ་དེ་དགའ་བའི་མདངས་ཀྱིས་གོས་ཕུད་སྐྲ་གྲོལ་པདྨ་རྒྱས་པ་བུ་ལ་བསྟན་ནས། པདྨ་བྷཉྫ་ཧོཿ ཞེས་སྙོམས་འཇུག་ལ་བསྐུལ་ནས༑ སློབ་མ་སྐད་ཅིག་གིས་བཅོམ་ལྡན་འདས་དཔལ་འཁོར་ལོ་སྡོམ་པ་ཞལ་བཞིའི་ཞེས་པ་ནས། ཉམས་དགུ་དང་ལྡན་པ། དེའི་པང་དུ་རིག་མ་ཡུམ་རྡོ་རྗེ་རྣལ་འབྱོར་མ་ནས་སྙོམས་པར་ཞུགས་པའི་བར་སྒྲུབ་ཐབས་ལྟར་དང༌། སླར་ཡང་བདག་ཉིད་ཧེ་རུ་ཀ་ཡབ་ཡུམ་དུ་གསལ་བའི་རྐང་པ་གཉིས་བགྲད་པ་སོགས་ནས། རྣལ་འབྱོར་མ་བཞི་ལྟར་གསལ་བར་གྱུར་གྱི་བར་ལུས་དཀྱིལ་རྒྱས་པ་གསལ་བཏབ། དེ་ནས། གཙོ་བོ་ལ་སོགས་པ་ཧེ་རུ་ཀ་རྣམས་ཀྱི་གསང་བ་ཞེས་པ་ནས། ཨཱཏྨ་ཀོ྅ཧཾ་གི་བར་གྱིས་མཁའ་གསང་བྱིན་གྱིས་བརླབས་ཏེ། ཡུམ་གྱི་པདྨའི་དབུས་ན་གནས་པའི་རྩ་བདེ་བ་འབབ་པ་ཁ་ཁ་མུ་ཁ་སོར་མོས་བསྐུལ་བ་བསྟན་ལ། བདེ་བ་གཡོ་ཞིང་དེའི་རྩ་སྣེ་སློབ་མའི་རོ་འཛིན་གྱིས་ཡང་དག་པར་བཙལ་ནས་ལྟ་བ་དང༌།

རེག་པ་དང༌། ཙུམྦ་ན་དང་འཁྱུད་པ་སོགས་ཀྱིས་བདེ་བ་བསྐུལ་བའི་ཚེ་རྣམ་པར་གཡོ་བ་ན་སྙོམས་པར་ཞུགས་ནས་བདེ་བ་ཀུན་ནས་རྒྱས་པའི་ཚེ་རྩ་གནས་ཀྱི་ལྷ་ཡབ་ཡུམ་རྣམས་ཀྱང་སྙོམས་འཇུག་མཛད་པའི་བདེ་བས་རྒྱུད་གཏམས་པར་བསམ་ཞིང༌། བྱང་ཆུབ་ཀྱི་སེམས་སྤྱི་བོ་ནས་མགྲིན་པར་སླེབས་པས་དགའ་བ། སྙིང་ཁར་མཆོག་དགའ། ལྟེ་བར་དགའ་བྲལ། རྡོ་རྗེ་ནོར་བུའི་རྩེ་མོར་སོན་པ་འཕོ་མེད་དུ་བཅིངས་པ་ལྷན་ཅིག་སྐྱེས་པའི་དགའ་བར་ངོས་བཟུང་ལ། དེའི་ངོ་བོ་ལ་བསྐྱངས་ཤིང་སླར་ལྟེ་བར་དགའ་བ། སྙིང་གར་མཆོག་དགའ། མགྲིན་པར་དགའ་བྲལ། སྤྱི་བོར་ལྷན་སྐྱེས་རྣམས་ལུགས་ལྡོག་ལ་བསླབ། ཡང་བདེ་བ་ཡལ་ན་བསྲུབས་པ་དང་བསྲུབ་པའི་སྦྱོར་བས་གོང་ལྟར་ཉམས་སུ་བླང༌། གལ་ཏེ་བདེ་བ་ཆེར་གཡོས་ནས་བྱང་སེམས་འཕོ་ན་པདྨ་ནས་ལྕེས་བླང་བ་སོགས་ཛཱ་ལནྡྷ་རའི་ཁྲིད་རིམ་དུ་བཤད་པ་ལྟར་བྱའོ། །དེ་ནས་རིག་མའི་ལག་གཡོན་བུའི་སྤྱི་བོར་བཞག་ནས། དེང་ནས་བཟུང་སྟེ་བུ་ཁྱོད་ཀྱིས། །ཇི་སྲིད་བྱང་ཆུབ་སྙིང་པོའི་བར། །ཇི་འདྲར་སེམས་ཅན་ཐམས་ཅད་ཀྱི། །དོན་ནི་བདག་ཉིད་ཀུན་གྱིས་བྱོས། །ཞེས་རྗེས་སུ་གནང་བ་བྱིན་པར་བསམས། དེ་ལྟར་རིག་མ་དང་སྙོམས་འཇུག་གི་བྱང་སེམས་ལྟེ་བ་ནས་ནོར་བུའི་རྩེ་མོར་བབ་པའི་ཚེ་ལྷན་སྐྱེས་བདེ་བ་དང་བཅས་པའི་སྟོང་གསལ་འཛིན་པ་མེད་པ་དེ་ནི་ལྷན་ཅིག་སྐྱེས་པའི་ཡེ་ཤེས་ཏེ་དབང་གསུམ་པའི་ངོ་བོ་ཡིན་ནོ། །ཞེས་གོ་བ་སྦྱིན། སྐབས་འདིར་ཤེར་དབང་གི་རྗེས་འབྲེལ་དུ་རིག་མའི་བརྟུལ་ཞུགས་སྦྱིན་པ་ནི། གཞུང་གཞན་དུ་མི་གསལ་ཡང་གྲུབ་ཆེན་འདི་ཉིད་ཀྱི་ཐུན་མོང་མིན་པའི་བཞེད་པར་གསལ་བས། སློབ་དཔོན་གྱིས་བུའི་ལག་ཏུ་རིག་མ་གཏད་ནས༑ འདི་ནི་རང་ཉིད་མཛེས་མ་སྟེ། །ཕྱི་རོལ་ཡུལ་ནི་སྤངས་པའོ། །རིགས་འདི་བོར་ནས་དེ་ལས་ནི། །གཞན་པའི་ཐབས་ཀྱིས་སངས་རྒྱས་མེད། །རིག་མའི་བརྟུལ་ཞུགས་འདི་སྤྱོད་ཅིག །བརྟུལ་ཞུགས་རྣམས་ཀྱི་བླ་མའི་བླ། །མཚན་མེད་བསམ་གྱིས་མི་ཁྱབ་པ། །འདི་ལ་རྟག་ཏུ་གནས་པར་གྱིས། །ཞེས་བརྟུལ་ཞུགས་སྦྱིན།

གདོང་གཡོགས་ཕྱེ། དེ་དག་གིས་གསང་བ་བྷ་གའི་དལ་དུ་ཤེས་རབ་ཡེ་ཤེས་ཀྱི་དབང་ཐོབ། ཡིད་ཀྱི་དྲི་མ་སྦྱངས། ལམ་ནོར་བུ་འགེངས་པ་དང་ཛཱ་ལནྡྷ་རའི་རིམ་པ་བསྒོམ་པ་ལ་དབང༌། འབྲས་བུ་ཆོས་ཀྱི་སྐུ་ཐུགས་རྡོ་རྗེ་ཐོབ་རུང་གི་རྟེན་འབྲེལ་ཁྱད་པར་ཅན་མངོན་དུ་བྱས་སོ། །ཞེས་གོ་བ་སྦྱིན། མཎྜལ་དབུལ། བཞི་པ་ཚིག་དབང་གི་དོན་དུ་མཎྜལ་ཕུལ། གདོང་གཡོགས་དང་བཅས་པས། ཁྱོད་ཀྱི་ཞབས་ཀྱི་བཀའ་དྲིན་གྱིས། །དེང་བདག་བླ་མེད་བྱ་བ་ཐོབ། །དེ་ཕྱིར་ཚིག་གི་དབང་བསྐུར་གྱིས། །མགོན་པོས་བདག་ནི་གྲོལ་བར་མཛོད། །གསུམ་གསོལ། སློབ་དཔོན་གྱིས། དཔའ་བོ་ཀུན་སྤྱོད་རིམ་ཕྱེ་བས། །མན་ངག་ཉིད་ཀྱིས་ཤེས་པར་བྱ། །དབང་བསྐུར་བཞི་པོ་བསྟན་རྣམས་ཀྱི། །གང་ཚེ་བརྟུལ་ཞུགས་ཅན་དབང་བསྐུར། །བསམ་མེད་ཆོས་ནི་ཐོབ་ཕྱིར་ཏེ། །དེ་ཚེ་དེ་ཉིད་ཅེས་བྱ་འདི། །ཕྱི་དང་ནང་གི་རང་བཞིན་ཉིད། །ཆོས་རྣམས་ཀུན་གྱི་ངོ་བོ་སྟེ༑ ༑བསམ་གྱིས་མི་ཁྱབ་ཅེས་བཤད་དོ། །སྣང་མེད་རབ་རྫོགས་གནས་མེད་པ། །དེ་ཉིད་ལྔ་པ་རྫོགས་པའི་རིམ། །ལྷན་ཅིག་སྐྱེས་པ་མི་ཟད་པ། །བསམ་གྱིས་མི་ཁྱབ་མཐའ་ཡས་སོགས༑ ༑དེ་ནི་བརྟན་གཡོ་འགྲོ་བདག་ཉིད། །བདག་མེད་ཉིད་ཀྱིས་བདག་ཏུ་གནས། །དཔའ་བོ་བདེན་པ་ཆེན་པོ་རྟོགས། །དེ་ལྟར་དེ་དག་ནི་མདོར་བསྡུས་པའི་ཚིག་ཙམ་སྟེ། རྒྱས་པར་རིམ་པ་ལྔའི་རྫོགས་རིམ་ལྟར་ཤེས་པར་བྱ་བ་དག་གོ། །དེ་ལྟར་བདེན་པ་གཉིས་མི་ཕྱེད་ཟུང་དུ་འཇུག་པ་ནི་བྱང་ཆུབ་ཀྱི་སེམས་ཆེན་པོ་སྟེ་དབང་བཞི་པའི་ངོ་བོ་ཡིན་ནོ། །ཞེས་ངོ་སྤྲད། མིག་དར་ཕྱེ། དེ་དག་གིས་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ་དབང་བཞི་པ་ཐོབ། སྒོ་གསུམ་དུ་འཛིན་པའི་དྲི་མ་བག་ཆགས་དང་བཅས་པ་སྦྱངས། ལམ་བདེན་གཉིས་དབྱེར་མེད་བསམ་གྱིས་མི་ཁྱབ་པའི་རྫོགས་རིམ་བསྒོམ་པ་དང་ཁྱད་པར་གྱི་དམ་ཚིག་བཞི་བསྲུང་བ་ལ་དབང༌། འབྲས་བུ་ངོ་བོ་ཉིད་ཀྱི་སྐུ་ཡེ་ཤེས་རྡོ་རྗེ་ཐོབ་རུང་གི་རྟེན་འབྲེལ་ཁྱད་པར་ཅན་མངོན་དུ་བྱས་སོ། །ཞེས་གོ་བ་བསྐྱེད།

སློབ་མས་ཅི་འབྱོར་བའི་ཡོན་ཕུལ་ལ། རྩ་བ་དང་ཡན་ལག་གི་དམ་ཚིག་རྣམས་བསྲུང་བར་དམ་བཅས། གཙོ་བོས་ཇི་ལྟར་བཀའ་བསྩལ་པ། །དེ་དག་ཐམས་ཅད་བདག་གིས་བགྱིད། །དེང་ནས་བརྩམས་ཏེ་བདག་བྲན་དུ། །ཁྱེད་ལ་བདག་ནི་འབུལ་ལགས་ན། །ཁྱེད་ཀྱིས་སློབ་མར་བཟུང་བ་དང༌། །ཆ་ཡིས་ཀྱང་ནི་སྤྱད་དུ་གསོལ། །ཞེས་གསུམ་བརྗོད། གཏང་རག་གི་མཎྜལ་དབུལ། གསུམ་པ་རྗེས་ནི། གྲུབ་ན་ཚོགས་ཀྱི་འཁོར་ལོ་ལྷག་མཆོད་དང་བཅས་པའང་བྱ། བུམ་པའི་ལྷ་ལ་མཆོད་ཅིང་རྐང་བརྒྱད་ཀྱིས་བསྟོད་ལ། ཡི་གེ་བརྒྱ་པས་ལྷག་ཆད་ཁ་བསྐང༌། ལྷ་མོ་ཚད་མ་དང༌། བདེ་བ་ཕུན་ཚོགས་དང༌། དགེ་བ་འདི་ཡིས་ཁམས་གསུམ་སོགས་ཀྱིས་སྨོན་ལམ་གདབ། ཨོཾ། ཁྱོད་ཀྱིས་སེམས་ཅན་དོན་ཀུན་སོགས་ཀྱིས་བུམ་པའི་ལྷ་ཡེ་ཤེས་པ་གཤེགས། དམ་ཚིག་པ་རང་ལ་བསྡུ། ལས་ཀྱི་རྗེས་མི་མངོན་པར་བྱ། གཏོར་མ་དང་ལྷ་བཤོས་སོགས་ཁྱི་དང༌། བུད་མེད། བྱ་རོག །སྤྲང་པོ་སོགས་ལ་མི་སྦྱིན་པར་གང་འོས་སུ་གཤེགས། བཀྲ་ཤིས་དང་བསྔོ་བ་སྨོན་ལམ་གྱིས་བྱིན་ཆགས་པར་བྱའོ། །སྨྲས་པ། དྲིལ་བུ་ཞབས་གཞུང་སྨིན་ལམ་གདམས་པའི་དཔྱིད།་་༌། མཁས་གྲུབ་དུ་མའི་གསུང་གི་རྒྱུན་བཟང་ལས། །ལེགས་བཤད་བསྡུས་པའི་དངོས་གྲུབ་འདོད་འཇོ་འདི། །ཐར་འདོད་ཡོད་ན་བརྩོན་པས་ལེན་པར་རིགས། །སྔགས་གཞུང་རྒྱ་མཚོའི་དེ་ཉིད་བསྡུས་པའི་ལམ། །འགྲོ་གང་རྡོ་རྗེ་འཆང་དབང་མངོན་བགྱི་བའི། །དྲིལ་བུ་གཞུང་གསུམ་ངེས་གསང་གདམས་པའི་སྲོལ། །སྐལ་བཟང་བློ་ལྡན་རྣམས་ཀྱི་སྤྱད་འོས་ཡིན། །དེ་ལས་བྱུང་བའི་དགེ་བ་རྣམས། །མར་གྱུར་འགྲོ་བའི་ཕྱིར་བསྔོ་ཡི། །དེ་དག་སྡོམ་པའི་དབང་ཕྱུག་གི། །གོ་འཕང་མཆོག་ལ་གནས་པར་ཤོག །དེ་ལྟར་དཔལ་འཁོར་ལོ་སྡོམ་པ་དྲིལ་བུ་ལུས་དཀྱིལ་གྱི་དབང་གི་ཆུ་བོ་དངོས་གྲུབ་ཀྱི་འདོད་འཇོ་ཞེས་བྱ་བ་རྒྱ་བོད་ཀྱི་མཁས་གྲུབ་དུ་མའི་ལེགས་བཤད་རྣམས་བསྡུས་ཏེ་བཀོད་པ་འདིའང༌། འབྲི་གུང་སྐྱུ་རའི་གདུང་གི་ཐ་ཤལ་རྡོ་རྗེ་འཛིན་པ་ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་བའི་སྡེས།

རབ་བྱུང་ནག་པ་ཟླ་བའི་དུས་དགེ་བར་ལུགས་གཉིས་ཀྱི་འདུན་ས་ཆེན་པོ་དཔལ་འབྲི་གུང་གི་ཕོ་བྲང་བཀྲ་ཤིས་ཚུགས་སུ་སྦྱར་བ་འདིས་ཀྱང་རྡོ་རྗེ་ཐེག་པའི་བསྟན་པ་ཡུན་རིང་དུ་གནས་པར་གྱུར་ཅིག། །།མངྒ་ལཾ།། 