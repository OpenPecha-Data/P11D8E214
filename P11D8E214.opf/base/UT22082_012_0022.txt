༄༅། །དྲང་སྲོང་དྲི་མེད་ཀྱི་བརྒྱུད་རིམ་གསོལ་འདེབས་བཞུགས་སོ།།

གསང་བའི་བདག་པོ་ལག་ན་རྡོ་རྗེ་འཆང༌། །དེ་དང་དབྱེར་མེད་དྲང་སྲོང་དྲི་མ་མེད། །རཱ་ཛའི་ཚུལ་འཛིན་དྷརྨ་ཨ་ཤོ་ཀར༑ ༑གསོལ་བ་འདེབས་སོ་ཐུགས་རྗེས་བྱིན་གྱིས་རློབས། །སྒྲུབ་ལ་མངའ་བརྙེས་བྲམ་ཟེ་ལེགས་གྲུབ་དང༌། །ཁྱུ་མཆོག་ཆེན་པོ་སློབ་དཔོན་པྲ་ཧ་སྟི། །ཨོ་རྒྱན་ཡུལ་བྱོན་པདྨ་རྒྱལ་པོ་ལ། །གསོལ་བ་འདེབས་སོ་ཐུགས་རྗེས་བྱིན་གྱིས་རློབས། །མངའ་བདག་ཉང་དང་ཉང་སྲས་བློ་ལྡན་ཞབས༑ ༑གུ་རུས་བྱིན་བརླབས་གུ་རུ་ཆོས་ཀྱི་དབང༌། །སྲས་ཀྱི་མཆོག་གྱུར་པདྨ་དབང་རྒྱལ་ལ། །གསོལ་བ་འདེབས་སོ་ཐུགས་རྗེས་བྱིན་གྱིས་རློབས༑ ༑ཡར་སྟོན་སངས་རྒྱས་གཉེན་སྟོན་བཀྲ་ཤིས་སེང༌། །ཆོས་ཉིད་རང་གྲོལ་སངས་རྒྱས་ལྷུན་གྲུབ་དབང༌། །ཀུན་དགའ་བཀྲ་ཤིས་རྒྱལ་སྲས་ཆོས་རྗེ་ལ། །གསོལ་བ་འདེབས་སོ་ཐུགས་རྗེས་བྱིན་གྱིས་རློབས། །ཆོས་འཕགས་བཟང་པོ་ཤཱཀྱ་དཔལ་བཟང་དང༌། །འཇམ་དབྱངས་རྒྱལ་མཚན་མཁའ་དབྱིངས་རྡོ་རྗེའི་ཞབས། །ཧཱུྂ་ཀར་རྣམ་སྦྲུལ་གནམ་ལྕགས་མེ་འབར་ལ། །གསོལ་བ་འདེབས་སོ་ཐུགས་རྗེས་བྱིན་གྱིས་རློབས། །རྡོ་རྗེ་བདུད་འཇོམས་མཆོག་གྲུབ་རྒྱལ་པོ་དང༌། །གྲགས་པ་རྒྱལ་མཚན་དཀོན་མཆོག་རིན་ཆེན་སོགས། །དྲི་མེད་གྲུབ་པ་བརྙེས་པའི་བླ་མ་ལ། །གསོལ་བ་འདེབས་སོ་ཐུགས་རྗེས་བྱིན་གྱིས་རློབས། །དེ་ལྟར་གསོལ་འདེབས་བུ་ལ་བྱིན་ཆེན་ཕོབ། །ལུས་ལ་རྡོ་རྗེ་སྐུ་ཡི་བྱིན་ཆེན་ཕོབ། །ངག་ལ་རྡོ་རྗེ་སྔགས་ཀྱི་བྱིན་ཆེན་ཕོབ། །ཡིད་ལ་རྡོ་རྗེ་ཏིང་འཛིན་བྱིན་ཆེན་ཕོབ། །མཆོག་ཐུན་དངོས་གྲུབ་བྱིན་ཆེན་མྱུར་དུ་ཕོབ། །འཁོར་བ་དོང་ནས་སྤྲུག་པའི་བྱིན་ཆེན་ཕོབ། །མཐུ་རྩལ་ནུས་པ་ལྡན་པའི་བྱིན་ཆེན་ཕོབ། །སྡེ་བརྒྱད་དབང་དུ་འདུ་བའི་བྱིན་ཆེན་ཕོབ། །དོན་གཉིས་མཐའ་རུ་ཕྱིན་པའི་བྱིན་ཆེན་ཕོབ། །ཅེས་པའང་རྗེས་གནང་གི་སྐབས་སུ་བྱིན་འབེབས་དང༌། འཕྲལ་དུ་གསོལ་འདེབས་སུ་རིག་འཛིན་ཆོས་ཀྱི་གྲགས་པས་རང་ལོ་བཅུ་གཅིག་གི་ཐོག་ཏུ་དྲང་སྲོང་ཉིད་སྒྲུབ་པའི་སྐབས་སུ་བགྱིས་པ་དགེའོ།།

།།སརྦ་མངྒ་ལཾ།།