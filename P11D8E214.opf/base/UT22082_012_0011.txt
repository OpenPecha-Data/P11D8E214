༄༅། །བཅོམ་ལྡན་འདས་འཇམ་དཔལ་ཚེ་བདག་ལྕགས་སྡིག་ནག་པོའི་ཕྲིན་ལས་དགྲ་བགེགས་ཚར་གཅོད་སྲོག་གི་སྤུ་གྲི་ཞེས་བྱ་བ་བཞུགས་སོ།། 

བཅོམ་ལྡན་འདས་འཇམ་དཔལ་ཚེ་བདག་ལྕགས་སྡིག་ནག་པོའི་ཕྲིན་ལས་དགྲ་བགེགས་ཚར་གཅོད་སྲོག་གི་སྤུ་གྲི་ཞེས་བྱ་བ། བླ་མ་དང་འཇམ་དཔལ་ཕྱག་རྒྱ་ཟིལ་གནོན་ལ་ཕྱག་འཚལ་ལོ། །ཆོས་དབྱིངས་མཁའ་ལ་སྙིང་རྗེའི་ཆུ་འཛིན་གྱིས། །དྲག་སྔགས་དབྱར་རྔའི་རོལ་པ་ཕྲིན་ལས་ཀྱི། །གློག་ཕྲེང་རྡོ་རྗེའི་མེ་ཆར་ཆེར་ཕབ་པས། །ལོག་འདྲེན་འཇོམས་བྱེད་ཁྱོད་ལ་ཕྱག་འཚལ་ལོ། །འདིར་འཇམ་དཔལ་ཚེ་བདག་ལྕགས་སྡིགས་ནག་པོའི་དཀྱིལ་འཁོར་དུ་དབང་ཐོབ་ཅིང་དམ་ཚིག་དང་ལྡན་པའི་སྒྲུབ་པ་པོས་ཕྲིན་ལས་ཀྱི་གཞུང་བསྲང་བའི་རིམ་པ་ནི། སྨན་རཀ་གཏོར་མཆོད་སོགས་སྐབས་སུ་བབ་པའི་ཡོ་བྱད་འདུ་བྱ་ཞིང་བཤམ་ཚུལ་སོགས་བླ་མ་གོང་མའི་མན་ངག་དང་མཐོང་རྒྱུད་ལྟར་བཀོད་ལེགས་པར་བྱས་ཏེ། བདག་ཉིད་སྟན་བདེ་བར་ཁ་ལྷོར་ཕྱོགས་པས་འདུག་སྟེ། ཕྲིན་ལས་ཀྱི་རིམ་པ་ལ་འཇུག་པའི་ཚུལ་ལ། སྔོན་འགྲོ། དངོས་གཞི། མཇུག་གསུམ་ལས། དང་པོ་སྔོན་དུ་འགྲོ་བ་ལའང༌། སྐྱབས་འགྲོ། སེམས་བསྐྱེད། བཀའ་བསྒོ། མཚམས་གཅོད། དམ་བཅའ། བཤགས་པ། མཆོད་པ་དང་སྨན་རཀ་གཏོར་མ་བྱིན་གྱིས་བརླབས་པ་དང་བདུན་ནོ། །དང་པོ་སྐྱབས་སུ་འགྲོ་བ་ནི། ཧཱུྂ་༌། བདེ་གཤེགས་ཀུན་འདུས་ཟིལ་གནོན་བཅོམ་ལྡན་འདས། །འཇམ་དཔལ་ཁྲོས་པ་ཚེ་བདག་ཡབ་ཡུམ་སྲས། །འཁོར་བཅས་རང་རིག་སྣང་བའི་ལྷ་ཚོགས་ལ།་༌།བྱང་ཆུབ་མ་ཐོབ་བར་དུ་སྐྱབས་སུ་མཆི། །ཞེས་གསུམ་དང༌། གཉིས་པ་སེམས་བསྐྱེད་པ་ནི། ཧཱུྃ་༌། དགྲ་བགེགས་ལོག་པར་ལྟ་བ་ཚར་གཅོད་ཅིང༌། །འགྲོ་རྣམས་དག་པའི་ས་ལ་རབ་འགོད་ཕྱིར། །དུས་འདི་ནས་བཟུང་བླ་མེད་བྱང་ཆུབ་བར། །སྨོན་འཇུག་དོན་དམ་བྱང་ཆུབ་མཆོག་སེམས་བསྐྱེད། །ཅེས་གསུམ་བརྗོད། གསུམ་པ་བཀའ་བསྒོ་བ་ནི། གཏོར་ཆུང་གཉིས་གཞི་བདག་དང་བགེགས་ལ་སྤྱི་འགྲོ་ལྟར་བྱིན་ལ། ཨེ། ཡང་གསང་ཟིལ་གནོན་གཤེད་པོའི་དཀྱིལ་འཁོར་དུ། །དམ་ལྡན་འདུ་བའི་རིགས་རྣམས་མ་གཏོགས་པ། །སྐལ་མེད་ལོག་འདྲེན་དགྲ་བགེགས་འབྱུང་པོའི་ཚོགས། །ལན་ཆགས་གཏོར་མ་ཏིང་ལོ་ཆང་བུར་བཅས། །འདོད་ཡོན་རྒྱ་ཆེན་ལོངས་སྤྱོད་འདི་ཁྱེར་ལ། །གནས་འདིར་མ་འདུག་རང་རང་གནས་སུ་སོང༌། །གལ་ཏེ་མི་འགྲོ་གནས་འདིར་འདུག་གྱུར་ན། །བདག་ཉིད་འཇམ་དཔལ་ཁྲོས་པའི་ཏིང་འཛིན་གྱིས། །བགེགས་རྣམས་བརླག་ཅིང་སྲེག་པར་གདོན་མི་ཟ། །དེ་བས་བཀའ་ལས་མ་འདའ་མྱུར་དུ་དེངས༑ ༑ཞེས་ཧཱུྂ་བཞིའི་སྔགས་ཀྱིས་བསྐྲད།

བཞི་པ་མཚམས་གཅོད་ཅིང་སྲུང་འཁོར་བསྒོམ་པ་ནི། བདག་ཉིད་ཟིལ་གནོན་རྩ་བའི་ལྷ་དྲུག་རྒྱན་གྱི་ལྷ་བརྒྱད་དང་བཅས་པ་བསྒོམས་ལ། ཨེ། ང་ནི་འཇམ་དཔལ་གཤིན་རྗེའི་གཤེད། །ཡང་གསང་རྡོ་རྗེའི་དཀྱིལ་འཁོར་འདིར། །བགེགས་དང་ལོག་འདྲེན་མིང་ཡང་མེད། །ཆོས་ཉིད་ངང་དུ་མཚམས་བཅད་དོ། །བདག་ཉིད་ཟིལ་གནོན་ཐུགས་ཀ་ནས། །ཨེ་ལཾ་བཾ་རཾ་ཡཾ་འཕྲོས་པས། །ཕྱི་ནས་རིམ་བཞིན་ནམ་མཁའ་དང༌། །ས་ཆུ་མེ་རླུང་གུར་ཁང་འཁྲིགས། །སླར་ཡང་ཐུགས་ལས་འཁོར་ལོ་དང༌། །རལ་གྲི་རྡོ་རྗེ་བེ་ཅོན་དང༌། །གཏུན་ཤིང་ལ་སོགས་མཚོན་ཆའི་ཚོགས། །འཕྲོས་པས་དེ་ཡི་གུར་དུ་གྱུར། །སླར་ཡང་ཐུགས་ནས་ཨཱཿཧྲཱིཿཏྲཱཾ། །ཧཱུྂ་དང་ཨོཾ་རྣམས་འཕྲོས་པ་ལས། །ལྗང་དམར་སེར་དང་མཐིང་དཀར་གྱི། །ཁྲོ་ཆེན་རྒྱ་གྲམ་པདྨ་དང༌། །རིན་ཆེན་རྡོ་རྗེ་འཁོར་ལོའི་ཚོགས། །བསྣམས་པ་ཕྱི་ནས་རིམ་བཞིན་དུ། །བར་མེད་གང་བའི་གུར་ཁང་དབུས། །ཨཱ་དི་ཀཱ་དི་ལས་གྲུབ་པའི། །བྱང་ཆེན་མཆོད་རྟེན་བུམ་ནང་དུ། །བདག་ཉིད་བུམ་ནང་སྐུར་གྱུར་པས། །བགེགས་དང་ལོག་འདྲེན་མིང་ཡང་མེད། །རྒྱ་ལ་སྲིད་ནའང་རྡུལ་དུ་རློགས། །ཨོཾ་ཡ་མ་རཱ་ཛ་ཀྲོ་དྷ་རཀྵ་ཧཱུྂ་ཨཱཿཨོཾ། ཞེས་གསལ་གདབ། ལྔ་པ་དམ་བཅའ་བ་ནི། ཧཱུྂ་༌། འཇམ་དཔལ་ཁྲོས་པའི་དཀྱིལ་འཁོར་སྒོར་ཞུགས་ནས། །འགྲོ་རྣམས་རྒྱལ་བའི་གོ་འཕང་ལ་འགོད་ཅིང༌། །དགྲ་བགེགས་ལོག་པར་ལྟ་བ་ཚར་གཅོད་ཕྱིར། །བསྙེན་སྒྲུབ་ལས་སྦྱོར་མཐའ་སྡུད་སྲུང་ཟློག་བསད། །མནན་སྲེག་འཕང་དང་གཤེད་བཞིའི་སྦྱོར་བ་དང༌། །ཨུར་མོའི་ལས་དང་སྤྱང་མོ་དྲུག་ལ་སོགས། །ཡང་གསང་སྡིག་པའི་ལམ་བཟང་ཇི་སྙེད་པ༑ ༑དེང་ནས་བྱང་ཆུབ་ས་ལ་མ་བཞག་པར། །སྲོག་ལ་བབ་ཀྱང་མི་གཏོང་བསྒྲུབ་པར་བྱ། །མ་ཧཱ་ས་མ་ཡ་ཨ་ཨཿ དྲུག་པ་བཤགས་པ་བྱ་བ་ནི། བཤགས་ཡུལ་བླ་མ་ཡི་དམ་མཁའ་འགྲོ་ཆོས་སྐྱོང་རྣམས་མདུན་གྱི་ནམ་མཁར་གསལ་བཏབ་ལ། ཧོཿ བླ་མ་མཆོག་དང་འཇམ་དཔལ་ཁྲོ་བོའི་ཚོགས། །མཁའ་འགྲོ་ཆོས་སྲུང་ཚོགས་རྣམས་བདག་ལ་དགོངས། །མ་རིག་དབང་གྱུར་མི་དགེ་བཅུ་སྤྱད་ཅིང༌། །རྩ་བ་ཡན་ལག་དམ་ཚིག་ཉམས་པ་དང༌། །མ་འབྱོར་ཉམས་ཤིང་རྣམ་གཡེང་དབང་གྱུར་པས། །གསང་སྔགས་ཆོས་ཚུལ་འཆལ་ཞིང་འདྲེས་པ་དང༌། །ལོག་པར་ལྟ་རྣམས་དུས་སུ་མ་བསྒྲལ་སོགས། །ལྷ་མཆོག་ཁྱོད་ཀྱི་ཐུགས་དང་འགལ་བ་རྣམས། །བཟོད་པར་འབུལ་ལོ་ཚངས་པའི་དངོས་གྲུབ་སྩོལ། །མཐོལ་ཡང་མི་དགོངས་བཤགས་ཀྱང་མི་ཚངས་ན། །དམ་ཅན་ཁྱོད་ཀྱི་སྒྲིབ་པར་མི་འགྱུར་རམ། །དེ་བས་མཐོལ་བཤགས་བཟོད་པ་མྱུར་བཞེས་ལ། །ཚངས་པ་མཆོག་གི་དངོས་གྲུབ་བསྩལ་དུ་གསོལ། །ཅེས་དང༌།

ཨོཾ་ཡ་མ་རཱ་ཛ་ས་མ་ཡ། མ་ནུ་པཱ་ལ་ཡ་སོགས་ཡི་གེ་བརྒྱ་པ་བརྗོད། བདུན་པ་མཆོད་པ་བྱིན་རླབས་ནི༑ ཨོཾ། ཨརྒྷཾ་དཀར་མོས་མཆོད་ཡོན་ཐོགས། །པཱ་དྱཾ་སེར་མོས་ཞབས་བསིལ་འཛིན། །པུཥྤེ་དཀར་མོས་མེ་ཏོག་ཐོགས། །དྷཱུ་པེ་དམར་མོས་སྤོས་སྣོད་འཆང༌། །ཨཱ་ལོ་ཀེ་དམར་སྣང་གསལ་ཐོགས༑ ༑གནྡྷེ་ལྗང་ཁུས་དྲི་ཆབ་འཛིན། །ནཻ་ཝི་དྱེ་དཀར་བཤོས་གཙང་འཛིན། །ཤཔད་ཁྲ་མོས་རོལ་མོ་ལྡིར། །གཞན་ཡང་དགྲ་བགེགས་བསྒྲལ་བའི་ནང་མཆོད་ལྔ། །ཡབ་ཡུམ་སྦྱར་བའི་གསང་མཆོད་བདེ་བ་ཆེ། །རྩ་བརྒྱད་སྟོང་སྦྱར་བདུད་རྩི་སྨན་གྱིས་མཆོད། །རྒྱུ་རྐྱེན་རབ་སྦྱར་རཀྟའི་རྦ་ཀློང་འཁྲུགས། །བརྗིད་ལྡན་བ་ལིཾ་གཏོར་ཚོགས་རི་ལྟར་སྤུངས། །དངོས་སྦྱོར་ཡིད་སྤྲུལ་མཆོད་པའི་ཚོགས་རྣམས་དང༌། །སྒྲུབ་མཆོག་བདག་གི་ལུས་ངག་ཡིད་གསུམ་ལ། །དབང་བསྐུར་བྱིན་ཕོབ་སྨིན་གྲོལ་དངོས་གྲུབ་སྩོལ། །བདག་གི་ལས་ཀྱི་འབྲས་བུ་མཆིས་པར་མཛོད། །ཨོཾ་བཛྲ་ཨརྒྷཾ། པཱ་དྱཾ། པུཥྤཾ། དྷཱུ་པཾ། ཨཱ་ལོ་ཀཾ། གནྡྷཾ། ནཻ་ཝི་དྱཾ། ཤཔད་པཱུ་ཛ་ཨ་ནུ་རཱ་ག་ཡ་ཨ་མྲྀ་ཏ། མ་ཧཱ་རཀྟ། བ་ལིངྟ་པཱུ་ཛ་ཡ་མ་རཱ་ཛ་སྱ་ཛྙཱ་ན་ཨ་དྷིཥྛཱན་ཨཱ་ཝེ་ཤ་ཡ་སྟྭཾ་བྷ་ཡ། ར་ར་ར། ཙ་ལ་ཡ། ཨ་ཨ་ཨཿ ཞེས་བརྗོད་དོ། །དེ་རྣམས་སྔོན་འགྲོའོ། །གཉིས་པ་དངོས་གཞི་ལ་ཏིང་འཛིན་གསུམ་དང་གཞལ་ཡས་ཁང༌། ལྷ་བསྐྱེད་པ། སྤྱན་དྲང་བ། བཞུགས་གསོལ། དབང་བསྐུར་རྒྱས་གདབ། དམ་ཚིག་གསོལ་བ། ཕྱག་འཚལ་བ། ཕྱི་མཆོད། ནང་མཆོད། གསང་མཆོད། དེ་ཁོ་ན་ཉིད་ཀྱི་མཆོད་པ། སྨན་མཆོད། རཀྟ། གཏོར་མ། ཕྲིན་ལས་བཅོལ་བ། བསྟོད་པ། འཛབ་བཟླ་བ་དང་བཅོ་བརྒྱད་དོ། །དང་པོ་ཏིང་འཛིན་རྣམ་གསུམ་ནི། ཨེ། ཆོས་སྐུ་རང་བཞིན་སྟོང་གསལ་ཆོས་ཀྱི་དབྱིངས། །ཐ་སྙད་ཀུན་བྲལ་བྱང་ཆུབ་སེམས་ཀྱི་ངང༌། །དམིགས་མེད་ཡུལ་ཀུན་ངང་གི་བདེ་བའི་དོན། །ཡོངས་སུ་དག་པ་ཆུ་ཟླ་ལྟ་བུ་ཉིད། །ཡེ་ཤེས་འོད་ཀྱི་དཀྱིལ་འཁོར་རང་ཤར་བའོ། །ཨོཾ་མ་ཧཱ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་དྷརྨ་དྷཱ་ཏུ་ཛྙཱ་ན་ས་མཱ་དྷི་སྭ་བྷཱ་ཝ་ཤུདྡྷོ྅ཧཾ།

ཡོད་མེད་མཐའ་བྲལ་ཧཱུྂ་མཐིང་ཆོ་འཕྲུལ་ལས། །ཨེ་ཡཾ་རཾ་བཾ་སུཾ་ཀེཾ་བྷྲཱུཾ་ཧཱུྂ་ལས༑ ༑རྒྱུད་ལྔ་ཡོངས་དག་སྟོང་ཉིད་ནམ་མཁའི་དབུས། །ཕྲག་དོག་རླུང་ནག་ཞེ་སྡང་རྔམ་པའི་མེ། །འདོད་ཆགས་ཁྲག་མཚོ་གཏི་མུག་ཞིང་ཆེན་ཉིལ། །ཀེང་རུས་རི་རབ་རྡོ་རྗེའི་དྲ་གུར་དང༌༑ ༑བསྐལ་པའི་མེ་དཔུང་དམར་ནག་འཁྲུགས་པའི་ཀློང༌། །སྐྱེ་འགག་མཐའ་བྲལ་གཞལ་ཡས་ཁང་དུ་གྱུར། །གཉིས་པ་ཕོ་བྲང་བསྐྱེད་པ་ནི། བྷྲཱུཾ་ཡིག་ལས་བྱུང་དུར་ཁྲོད་གཞལ་ཡས་ཁང༌། །མི་མགོ་སྐམ་རློན་ནེམ་གསུམ་བརྩེགས་པ་ལས། །གྲུ་བཞི་སྒོ་བཞི་རྟ་བབས་བཞི་བཞིས་མཛེས། །དོན་སྙིང་རྣམ་ལྔའི་དྲ་བ་དྲ་ཕྱེད་འཆང༌། །རིན་ཆེན་དུ་མའི་ཕ་གུས་རབ་མཛེས་ཤིང༌། །རྐང་ལག་ལྷུ་དུམ་མྱོས་ཟུང་ཚར་དུ་དངར། །ཞིང་ཆེན་ཀ་བ་ཞིང་ལྤགས་ཀ་རྒྱན་ཅན། །སྦྲུལ་ནག་ཆུན་པོ་འདོད་སྣམ་ཕྱོགས་བཞིར་བསྟར། །རྩིབས་མའི་དྲལ་ལྕམ་ཙིཏྟའི་ཏོག་གིས་སྤྲས། །ཁྲག་ཆེན་གསུམ་དང་དུག་གིས་རབ་སྦགས་པའི། །དུར་ཁྲོད་འབར་བའི་གཞལ་ཡས་ཆེན་པོའི་མཐར། །རབ་འཇིགས་བསྲུང་བའི་གུར་དང་དུར་ཁྲོད་བརྒྱད། །ཡེ་ཤེས་ལྔ་ལྡན་མེ་དཔུང་འབར་བས་བསྐོར། །དེ་དབུས་གནམ་ལྕགས་འཁོར་ལོ་རྩིབས་བཞིའི་མཐར། །འཁོར་རྩིབས་བརྒྱད་དང་དེའི་མཐར་བཅུ་གཉིས་རྩིབས། །དེའི་ཕྱིར་འོབས་ཆེན་བཅོ་བརྒྱད་ཀྱིས་བསྐོར་བའི། །འཁོར་ལོའི་ལྟེ་བར་ཆོས་ཀྱི་འབྱུང་གནས་ཉིད། །མཐིང་ནག་འབར་བ་རྔམ་ཞིང་བརྗིད་ལྡན་གྱུར། །ཅེས་བསྐྱེད། །གསུམ་པ་ལྷ་བསྐྱེད་པ་ནི། ཨེ། འཁོར་ལོ་འབར་བའི་ལྟེ་བ་གྲུ་གསུམ་དབུས། །མཐོང་བའི་དུག་ཆེན་ཀླུ་འབུམ་སྦྲུལ་གྱི་ཚུལ༑ ༑དེའི་སྟེང་གཉན་ཁྲི་ལྕོང་མོའི་ཚུལ་དུ་གནས། །དེའི་སྟེང་ས་བདག་སྦལ་ནག་སྟོང་གི་ཚོགས། །དྲེགས་པ་བཅོ་བརྒྱད་དེའི་སྟེང་སྡེ་བརྒྱད་ཚོགས། །དེའི་སྟེང་རྒྱལ་པོ་ཆེན་པོ་སྡེ་བཞི་པོ། །བརྒྱ་བྱིན་གཤིན་རྗེ་ཀླུ་དང་གནོད་སྦྱིན་ཚོགས། །དབང་ལྡན་མེ་ལྷ་སྲིན་པོ་རླུང་གི་ལྷ། །ཉི་ཟླ་ལ་སོགས་ཕྱོགས་སྐྱོང་བཅུ་རྣམས་ཀྱང༌། །རིན་ཆེན་རྒྱན་ལྡན་གན་རྐྱལ་འདུག་པའི་སྟེང༌། །གསེར་གྱི་འཁོར་ལོ་རྩིབས་སྟོང་འབར་བའི་དབུས། །མ་ཧེ་སྔོན་པོ་རིན་ཆེན་རྒྱན་ལྡན་བརྒྱད། །གཤིབས་པའི་སྟེང་དུ་རིན་ཆེན་པད་སྡོང་རྩེར། །ཉི་མ་ཟླ་བའི་དཀྱིལ་འཁོར་འོད་འབར་སྟེང༌། །རྒྱུ་ཡི་ས་བོན་ཧཱུྂ་མཐིང་ལས་གྱུར་པའི། །གནམ་ལྕགས་རྡོ་རྗེའི་ལྟེ་བར་ཧཱུྂ་མཚན་ལས། །འོད་འཕྲོས་དགྲ་བགེགས་བསྒྲལ་ཞིང་འཕགས་རྣམས་མཆོད། །ཚུར་འདུས་ཡོངས་སུ་གྱུར་པ་ལས་བྱུང་བའི། །བདག་ཉིད་བཅོམ་ལྡན་ཟིལ་གནོན་ཚེ་ཡི་བདག

།འཇམ་དཔལ་གཤིན་རྗེའི་གཤེད་དུ་གྱུར་པ་ནི། །སངས་རྒྱས་ཐམས་ཅད་འདུས་པའི་ངོ་བོ་ཉིད། །མཐིང་ནག་གཡས་ཞལ་དཀར་ཞིང་ཧ་ཧཱ་བཞད། །གཡོན་དམར་འཁྲུགས་ཤིང་རཀྟའི་རྦ་ཀློང་འཕྱོ། །དབུས་ཞལ་མཐིང་ནག་རྔམ་པའི་ང་རོ་སྒྲོག །སྤྱན་དགུ་དུས་མཐའི་མེ་འབར་བཞིན་དུ་འཁྲུགས། །དབུ་སྐྲ་ཁམ་ནག་གྱེན་འཁྱིལ་སྨིན་མ་དང༌། །སྨ་ར་ཨག་ཚོམ་བསྐལ་པའི་མེ་ལྟར་འབར། །གཡས་གསུམ་འཁོར་ལོ་རལ་གྲི་རྡོ་རྗེ་དང༌། །གཡོན་གསུམ་བེ་ཅོན་གཏུན་ཤིང་སྡིགས་མཛུབ་བསྒྲེངས། །ཞབས་བཞི་བརྐྱང་བསྐུམ་གྱད་ཀྱི་དོར་སྟབས་ཚུལ། །སྐུ་སྟོད་མི་ལྤགས་གླང་པོའི་ཀོ་རློན་གསོལ། །སྐུ་སྨད་སྟག་ལྤགས་རློན་པའི་ཤམ་ཐབས་སྟེང༌། །དུག་སྦྲུལ་ནག་པོའི་སྐེ་རགས་དག་གིས་བཅིངས༑ །ཀླུ་གཉན་རྒྱལ་རིགས་རྗེ་རིགས་བྲམ་ཟེ་དང༌། །གདོལ་པའི་རིགས་ཀྱི་སྦྲུལ་ཆེན་དཀར་སེར་དམར། །ནག་པོས་སྙན་དང་མགུལ་ཆུ་ཕྱག་ཞབས་དཀྲིས། །ཁྲག་ཆེན་ཐིག་ལེ་ཞག་གི་ཟོ་རིས་དང༌། །ཐལ་ཆེན་ཚོམ་བུའི་སྐུ་ཡི་ཆ་རྣམས་སྤྲས། །བདུད་སྲིན་བཙན་རྒྱལ་རུ་ཏྲའི་ཐོད་པ་ལྔ། །རིན་ཆེན་རྩེ་བྲན་གྱིས་བརྒྱན་དབུ་གསུམ་བརྗིད། །བདུད་དང་དགྲ་བགེགས་བན་བོན་མུ་སྟེགས་ཀྱི། །མགོ་བཅད་ཁྲག་རྒྱུན་འབབ་པའི་དོ་ཤལ་དང༌། །སྡེ་བརྒྱད་མགོ་བོ་ཕྲེང་བའི་མགུལ་རྒྱན་ཅན། །ཞལ་གདངས་ལྗགས་འདྲིལ་མཆེ་གཙིགས་རབ་ཏུ་ཁྲོ། །རིན་ཆེན་རུས་པའི་རྒྱན་དང་དུར་ཁྲོད་ཆས། །དཔའ་རྔམ་ལྡན་པའི་རྒྱན་གྱིས་རབ་བརྗིད་པའི། །དཔལ་ཆེན་ཟིལ་གནོན་མེ་དཔུང་དབུས་སུ་འགྱིངས། །སྦྱོར་ཡུམ་གསོད་བྱེད་བདུད་འདུལ་རྒྱལ་མོ་ཡུམ། །མཐིང་ནག་ཁྲོ་མོ་གཟིག་གི་ཤམ་ཐབས་ཅན། །སྤྱན་གསུམ་ཐོད་པ་རིན་ཆེན་རུས་པས་སྤྲས། །རལ་པ་མཐིང་ནག་རིན་ཆེན་ལན་ཕྲན་བརྒྱན། །གཡས་པས་གྲི་གུག་ཡབ་ཀྱི་མགུལ་ནས་འཁྱུད། །གཡོན་པས་ཐོད་ཁྲག་ཡབ་ཀྱི་ཞལ་དུ་སྟོབ། །ཞབས་གཉིས་བརྐྱང་བསྐུམ་འཁྲིལ་སྦྱོར་སྙོམས་འཇུག་ཚུལ། །ལྷན་སྐྱེས་དགའ་བདེའི་ངང་དུ་རོལ་ཞིང་རྩེ། །ཡབ་ཀྱི་ཐུགས་ཀར་བཾ་ཆེན་བསྣོལ་བའི་སྟེང༌། །སྲས་མཆོག་ཡ་མ་རཱ་ཙ་ཁྲག་རུལ་མདོག

།གཡས་གཡོན་འཁོར་ལོ་ཙིཏྟའི་ཕྲེང་བ་བསྣམས། །ཚངས་པའི་མགོ་ཕྲེང་རིན་ཆེན་རུས་པས་བརྒྱན། །ཞབས་གཉིས་བརྐྱང་བསྐུམ་འགྱིངས་པའི་ཐུགས་ཀ་རུ། །དྲེགས་པ་ཕྱག་རྡོར་ལྗང་ནག་གཡས་རྡོ་རྗེ། །གཡོན་པས་ཙིཏྟ་རིན་ཆེན་སྤྲས་པ་འཆང༌། །བརྐྱང་བསྐུམ་སྟག་ཤམ་སྦྲུལ་དང་རིན་ཆེན་བརྒྱན། །པདྨའི་གདན་བཞུགས་ཐུགས་ཀར་སྲིད་པའི་ལྷ། །རུས་སྦལ་རྔམ་པ་མི་ཟན་གསེར་གྱི་མདོག །ཡན་ལག་ལྔ་ལ་རང་བྱུང་མཆོད་རྟེན་ལྔ། །སྨེ་བ་ཁྲག་དང་ཐིག་ལེས་རབ་བརྒྱན་ཅིང༌། །མགོ་བོ་ཐུར་བསྟན་མིག་གཉིས་གྱེན་དུ་བལྟས། །སྲིད་གསུམ་ལྟོ་ན་གནས་པའི་ངོ་བོར་གསལ། །གཙོ་བོའི་སྤྱི་བོར་བྱ་ཁྱུང་སྐུ་མདོག་དཀར། །གསེར་གཡུའི་གཤོག་པ་ཕྱག་གཉིས་དུག་སྤྲུལ་ཟ། །རྭ་དང་མཆུ་སྡེར་གནམ་ལྕགས་འབར་བ་ཉིད། །དེ་ལྟར་རྩ་བའི་ལྷ་དྲུག་གསལ་བའི་ངང༌། །གཙོ་བོའི་སྐུ་ལ་གྱད་གནོན་རྒྱན་གྱི་ལྷ། །ཕྲག་གོང་གཉིས་སུ་ཁྱུང་མོ་སྨུག་ནག་གཉིས། །དཔུང་པ་གཉིས་སུ་སྟག་མོ་རོ་ཟན་རེ༑ ༑ནུ་སྟེང་སེང་གེ་རལ་པ་སྤྲུགས་པ་གཉིས། །སྟ་ཟུར་དུག་སྦྲུལ་དུག་རླངས་འཕྱོ་བ་གཉིས། །དེ་ལྟར་རྒྱན་གྱི་ལྷ་བརྒྱད་ཡོངས་སུ་རྫོགས། །གྲུ་གསུམ་འབར་བའི་ཟླ་གམ་རྣམ་གསུམ་གྱི། །མདུན་དུ་སྐུ་སྤྲུལ་ཚེ་བདག་སྐུ་མདོག་མཐིང༌། །རྩ་བའི་ཞལ་གསུམ་ཁྲོ་བོ་དབུས་མཐིང་ཞལ། །གཡས་དཀར་གཡོན་དམར་དེའི་སྟེང་དབུས་མ་ཧེ། །གཡས་སྟག་གཡོན་པ་སེང་གེ་དེའི་སྟེང་དབུས༑ ༑ཁྱུང་དང་གཡས་པ་དུར་བྱ་གཡོན་རྨ་བྱ། །བཅོ་བརྒྱད་ཕྱག་རྣམས་མཚོན་ཆ་འབར་པ་ཐོགས། །ཐ་མས་གནམ་ལྕགས་འཁོར་ལོ་འབར་བ་སྐོར། །རཀྴ་ཀྲོ་དྷཱི་དམར་མོ་སྤུ་གྲི་དང༌། །ཐོད་ཁྲག་ཐོགས་ནས་ཡབ་འཁྱུད་སེང་ཆེན་ཞོན། །ཟླ་གམ་གཡས་སུ་གསུང་སྤྲུལ་སྲོག་བདག་དམར། །ཞལ་གདངས་མཆེ་གཙིགས་སྤྱན་གསུམ་འབར་བ་བསྒྲད། །ཐོད་པའི་རྣ་ཆ་འབར་བས་རབ་ཏུ་བརྒྱན༑ ༑གཡས་གཡོན་དང་པོས་བསེ་མདུང་ཕུར་བུ་ཐོགས། །ཐ་གཉིས་གནམ་ལྕགས་འཁོར་ལོ་འབར་བ་སྐོར། །བསེ་ཁྲབ་གྱོན་ཞིང་བདུད་མོ་རེ་མ་ཏི། །དམར་མོ་གཡས་གཡོན་སྤུ་གྲི་ཐོད་ཁྲག་ཐོགས། །ཡབ་དང་འཁྲིལ་སྦྱོར་སྟག་ཆེན་དར་མ་ཞོན། །ཟླ་གམ་གཡོན་དུ་ཐུགས་སྤྲུལ་འཆི་བདག་ནག

།སྦལ་ནག་མགོ་དགུ་གཡས་གཡོན་དང་པོ་གཉིས། །ཁྲམ་ཤིང་སྦྲུལ་ནག་འབར་བའི་ཕྱག་གཉིས་ཀྱིས། །སྦལ་ནག་ནད་རྐྱལ་ཐ་གཉིས་གནམ་ལྕགས་ཀྱི། །འཁོར་ལོ་བསྐོར་བས་དགྲ་བགེགས་ཚེ་སྲོག་གཅོད། །དུས་མཚན་དམར་མོ་གཡས་གཡོན་སྤུ་གྲི་དང༌། །ཐོད་ཁྲག་ཐོགས་ནས་ཡབ་ལ་འཁྲིལ་སྦྱོར་ཚུལ། །དུག་སྦྲུལ་ཁ་ནས་དུག་རླངས་འཕྱོ་བ་ཞོན། །དེ་ཡི་ཕྱི་ཡི་འཁོར་ལོ་རྩིབས་བཞི་པའི། །ཤར་དུ་སྲིན་པོ་ཡ་མ་རཱ་ཛ་ནི། །སྐུ་མདོག་སྨུག་ནག་དུར་ཁྲོད་ཆས་ཀྱིས་བརྗིད། །མ་ཏྲཾ་རོ་དབྱུག་འཁོར་ལོ་འབར་བ་ཐོགས། །ཡུམ་མཆོག་རོ་ལངས་ཁྲག་མདོག་ཁྲམ་ཤིང་དང༌། །ནད་རྐྱལ་ཐོགས་ནས་དྲེད་མོང་ཁམ་ནག་ཞོན། །ལྷོ་རུ་གཤིན་རྗེ་མྱོས་བྱེད་འབར་བ་ནི། །གཡས་གཡོན་བེ་ཅོན་གནམ་ལྕགས་འཁོར་ལོ་ཐོགས། །གསོད་བྱེད་ནག་མོ་ཁྲམ་ཤིང་ནད་རྐྱལ་ཐོགས། །འཁྲིལ་སྦྱོར་དོམ་ནག་སྙིང་དཀར་ཞོན་ནས་འགྱིང༌༑ ༑ནུབ་ཏུ་བདུད་པོ་ཨཱརྻ་མེ་རུ་ནི། །དམར་ནག་གཡས་གཡོན་བེ་ཅོན་འཁོར་ལོ་སྐོར། །སྲོག་ལེན་ནག་མོ་ཁྲམ་ཤིང་ནད་རྐྱལ་ཐོགས། །འཁྲིལ་སྦྱོར་ཝ་མོ་ལྟོ་སེར་ཆིབས་སུ་བཅིབས། །བྱང་དུ་གནོད་སྦྱིན་རལ་པ་ཚལ་དགུ་ལྗང༌། །གཡས་གཡོན་བེ་ཅོན་འཁོར་ལོ་འབར་བ་ཐོགས། །བདུད་མོ་རལ་ནག་ལྗང་ནག་ཁྲམ་ཤིང་དང༌། །ནད་རྐྱལ་ཐོགས་ནས་ཡབ་དང་གཉིས་མེད་འཁྲིལ༑ ༑དྲེལ་རྟ་རྐང་གསུམ་བཅིབས་ནས་དགྲ་སྲོག་གཅོད། །ཀུན་ཀྱང་མི་ལྤགས་གྱོན་ནས་ཞིང་ཆེན་ཁྲིར། །དགྲ་སྲོག་གཅོད་ཅིང་སྒྲུབ་པོའི་བཀའ་སྡོད་ཚུལ། །དེའི་ཕྱིར་འཁོར་ལོ་འབར་བའི་རྩིབས་བརྒྱད་ཀྱི། །ཕྱོགས་བཞིའི་རྩིབས་སྟེང་ཐོད་མཁར་འབར་བ་བཞིར། །ཤར་དུ་དུང་གི་མོན་པ་སེང་གདོང་དཀར། །ལྕགས་ཀྱི་རལ་ཅན་གཡས་གཡོན་དགྲ་སྟ་དང༌། །ཙིཏྟ་ཐོགས་ནས་དམ་ཉམས་ཙིཏྟ་འདྲེན། །མོན་མོ་བླ་རྐུན་ཡུམ་དང་མཉམ་པར་སྦྱོར། །ལྷོ་རུ་ལྕགས་ཀྱི་མོན་པ་སྟག་གདོང་མཐིང༌། །ལྕགས་ཀྱི་རྣ་རྒྱན་གཡས་གཡོན་དགྲ་སྟ་དང༌། །ཙིཏྟ་ཐོགས་ནས་དགྲ་བོའི་དུས་མཐའ་སྟུང༌། །མོན་མོ་གཡུ་ཡི་རལ་ཅན་སྐུ་ལ་འཁྲིལ། །ནུབ་ཏུ་གསེར་གྱི་མོན་པ་དྲེད་གདོང་དམར། །ཁྲག་གི་རལ་ཅན་གཡས་གཡོན་དགྲ་སྟ་དང༌། །ཙིཏྟ་ཐོགས་ནས་དགྲ་བོའི་སྲོག་དབུགས་ཕྲལ༑ ༑མོན་མོ་ཚེ་འཕྲོག་ཁྲག་རལ་ཅན་དང་སྦྱོར། །བྱང་དུ་གསེར་གྱི་མོན་པ་ཁྱུང་གདོང་སེར། །ཁྱུང་གི་རལ་ཅན་གཡས་གཡོན་དགྲ་སྟ་དང༌། །ཙིཏྟ་ཐོགས་ནས་དགྲ་བོའི་བླ་སྲོག་སྟུང༌། །མོན་མོ་སྙིང་འབྱིན་གཟེར་འབེབས་སྐུ་ལ་འཁྲིལ། །དེ་ལྟར་བླ་འགུགས་ཕོ་ཉ་མོན་པ་བཞི། །ཞེ་སྡང་སྦྲུལ་དང་ཐོད་པ་སྐམ་རློན་བརྒྱན། །ཞིང་ཆེན་གཡང་གཞི་རློན་པའི་གོ་ཟུ་ཅན། །ཡུམ་རྣམས་ལྕགས་ཀྱུ་ཞགས་པ་ཐོགས་ནས་འཁྲིལ། །དགྲ་བགེགས་བླ་སྲོག་འགུགས་ཤིང་དུས་མཐའ་སྡུད། །མཚམ་བཞིའི་རྩིབས་སྟེང་ལྕགས་མཁར་ཆེན་མོ་བཞི། །ཤར་ལྷོར་ཧེ་ལེ་ཁྱབ་པ་འཆི་བདག་བདུད། །ཚངས་པའི་ཆ་འཛིན་སྐུ་མདོག་དམར་ཞིང་འཚེར། །ནག་མོ་མི་ཟན་བླ་རྐུན་ཡུམ་དང་སྦྱོར། །ལྷོ་ནུབ་ནག་པོ་འཛུམ་མེད་འཆི་བདག་བདུད། །བདུད་ཀྱི་ཆ་འཛིན་སྐུ་མདོག་གནག་ཅིང་འཚེར། །ནག་མོ་སྙིང་ཁྲག་དུག་འཐུང་མ་དང་སྦྱོར། །ནུབ་བྱང་སོ་བརྡར་འཁྲིགས་པ་འཆི་བདག་བདུད། །སྲིན་པོའི་ཆ་འཛིན་སྐུ་མདོག་དམར་ཞིང་འཁྲུགས། །ནག་པོ་ཤ་ལ་གཟེར་འབེབས་ཡུམ་དང་སྦྱོར། །བྱང་ཤར་རལ་པ་སྤྱི་བཅིངས་འཆི་བདག་བདུད། །གནོད་སྦྱིན་ཆ་འཛིན་སྐུ་མདོག་ལྗང་ནག་གསལ། །མ་མོ་ནག་མོ་ཁྲག་རལ་ཅན་དང་སྦྱོར། །ཡབ་རྣམས་གཡས་གཡོན་ཁྲམ་ཤིང་ཞགས་པ་ཐོགས། །སྐུ་ལ་རུས་སྦལ་ནག་པོའི་གཡང་གཞི་གསོལ། །ཡུམ་རྣམས་གཡས་གཡོན་སྤུ་གྲི་མི་སྙིང་ཐོགས། །གཅེར་མོ་མི་གདུག་གཟུགས་འཆང་ཡབ་ལ་འཁྲིལ༑ ༑དེའི་ཕྱིར་བཅུ་གཉིས་རྩིབས་ལ་ནི། །ལྕགས་མཁར་འབར་བ་བཅུ་གཉིས་ནང༌། །ཤར་སྟོད་བེ་ཝ་ས་ཏ་ནག

།ཤར་སྨད་ནོར་བུ་དགེ་འཕེལ་སེར། །ཤར་ལྷོར་ནག་པོ་འཇོམས་བྱེད་སེར༑ ༑ལྷོ་སྟོད་བྱེ་བ་དགུ་ཁྲི་ནག །ལྷོ་སྨད་རཀྴ་གློག་ཕྲེང་དམར། །ལྷོ་ནུབ་ཡཀྴ་གསོད་བྱེད་ནག །ནུབ་སྟོད་གཏུམ་པོ་དུ་བའི་མདོག །ནུབ་སྨད་གང་བ་ཀུན་འཇོམས་དཀར། །ནུབ་བྱང་ཁམ་པ་རལ་གཅིག་དམར། །བྱང་སྟོད་སྦྲུལ་མགོ་ཀུན་འཛིན་སྔོ། །བྱང་སྨད་ངང་པ་སྟོབས་ལྡན་སེར། །བྱང་ཤར་གྱད་པ་སྟོབས་ཅན་ནག །ཟླ་བའི་འཆི་བདག་བཅུ་གཉིས་པོ། །གླང་ཆེན་ཀོ་རློན་གོས་སུ་གྱོན། །ཧ་ཧ་ཧི་ཧིའི་སྒྲ་སྒྲོག་ཅིང༌། །བེ་ཅོན་འཁོར་ལོ་ཕྱག་ན་བསྣམས། །དེའི་ཕྱིར་འོབས་ཆེན་བཅོ་བརྒྱད་ལ་གནས་པ། །བཛྲ་གིང་ཀར་ཁམས་གསུམ་དབང་སྡུད་འཁྲིལ། །རྡོ་རྗེ་གནོད་སྦྱིན་ལྕགས་ཀྱུ་འདྲེན་མས་འཁྲིལ། །རྡོ་རྗེ་སྲིན་པོ་གཟུགས་མེད་རླུང་རྒྱུས་འཁྲིལ། །རྡོ་རྗེ་འབྱུང་པོ་གར་གྱི་གློག་འགྱུས་འཁྲིལ། །རྡོ་རྗེ་ཤྭ་ན་རྦོད་གཏོང་ལེན་བྱེད་འཁྲིལ། །རྡོ་རྗེ་རོ་ལངས་རྣ་བརྙན་ཕ་མས་འཁྲིལ། །རྡོ་རྗེ་རོལ་བྱེད་ཁམས་གསུམ་སྙིང་འཇོམས་འཁྲིལ། །རྡོ་རྗེ་འཆི་བདག་ཚོགས་ཀྱི་བྱན་མས་འཁྲིལ། །རྡོ་རྗེ་དུས་མཚན་གསོད་པའི་ལས་བརྩོན་འཁྲིལ། །ཀུན་ཀྱང་རང་རྟགས་ཕྱག་མཚན་འབར་བ་ཐོགས། །འོབས་ཆེན་ཟུང་རེ་སྐྱོང་ཞིང་དགྲ་བགེགས་སྒྲོལ། །དེའི་ཕྱིར་ཁྱམས་ལ་གཤིན་རྗེ་སུམ་ཅུ་གཉིས། །ཤར་དུ་ཁྲམ་ཐོགས་བདུད་ནག་ཁྲོས་པ་བརྒྱད། །གཡས་པ་ཁྲམ་ཤིང་གཡོན་པ་འཁོར་ལོ་བསྐོར། །རླུང་ལྟར་མགྱོགས་པའི་རྟ་ནག་རྟིང་དཀར་ཞོན། །ལྷོ་རུ་གཤིན་རྗེ་ཆུ་གླང་ཞོན་པ་བརྒྱད། །གཡས་པ་བེ་ཅོན་གཡོན་པ་འཁོར་ལོ་ཐོགས། །ནུབ་ན་མ་མོ་དྲེའུ་ཞོན་པ་བརྒྱད། །གཡས་གཡོན་ནད་རྐྱལ་ཐུན་ཟོར་འཁོར་ལོ་བསྣམས། །བྱང་དུ་གནོད་སྦྱིན་བྱ་ནག་ཞོན་པ་བརྒྱད། །གཡས་གཡོན་རལ་གྲི་དང་ནི་ཞགས་པ་ཐོགས། །དེ་ལྟར་ཞག་གི་གཤིན་རྗེ་སུམ་ཅུ་གཉིས། །རང་རྟགས་རྒྱན་དང་ལྡན་པའི་སྐུ་རུ་གྱུར། །དཀྱིལ་འཁོར་ཆེན་པོའི་སྒོ་བཞི་ལེགས་སྐྱོང་བ། །ཤར་སྒོར་དཀར་པོ་སྙིང་འབྱིན་དཀར་ཞིང་འཚེར། །ལྷོ་སྒོར་མ་ཧཱ་ཀཱ་ལཱ་བརྗིད་པའི་གཟུགས། །ནུབ་སྒོར་བདུད་པོ་ཡབ་རྗེ་ནག་པོ་དང༌། །བྱང་སྒོར་གནོད་སྦྱིན་སྐུ་མཆོག་དམར་པོ་རྣམས། །ཐུན་ཁྲག་འཁོར་ལོ་རྐྱལ་པ་ཕྱག་ན་བསྣམས། །སྐུ་ལ་བེར་ནག་འཇིགས་པ་དགུ་བརྩེགས་གསོལ། །དེ་བཞིའི་ཡུམ་མཆོག་ཁྲོ་མོ་རོ་ལངས་བཞི། །གཡས་པ་ཁ་ཊྭཱཾ་རོ་ཡི་དབྱུག་པ་བསྣམས། །གཡོན་རྣམས་ལྕགས་ཀྱུ་ཞགས་པ་ལྕགས་སྒྲོག་དང༌། །དྲིལ་བུ་བསྣམས་ནས་ཡབ་དང་འཁྲིལ་སྦྱོར་མཛད། །སྒོ་བཞི་ལེགས་སྐྱོང་བར་ཆད་དགྲ་བགེགས་སྒྲོལ། །ཕྱི་ཡི་མུ་རན་འཁོར་ཡུག་ཆེན་པོ་ལ། །ཟ་མའི་གཤིན་རྗེ་དྲེག་བྱེད་ཕོ་མོའི་ཚོགས། །ཕོ་གཤིན་མོ་གཤིན་སུམ་བརྒྱ་དྲུག་ཅུ་རེ། །གཤིན་རྗེ་བདུན་བརྒྱ་ཉི་ཤུའི་ཚོགས་རྣམས་དང༌། །གཞན་ཡང་ཤ་ཟ་དྲུག་ཁྲི་དྲུག་སྟོང་ཚོགས། །ཁྲག་འཐུང་འབར་བ་ས་ཡའི་ཚོགས་རྣམས་དང༌། །ལྷ་སྲིན་སྡེ་བརྒྱད་དྲེགས་པའི་དམག་གི་ཚོགས། །གྲངས་མེད་ཆར་སྤྲིན་འཁྲིགས་ལྟར་མངོན་སུམ་གྱུར། །བཞི་པ་སྤྱན་དྲང་བ་ནི།

གཙོ་འཁོར་གནས་གསུམ་ཨོཾ་དང་ཨཱཿདང་ཧཱུྂ། །དཀར་དམར་ནག་དང་ཁྱད་པར་གཙོ་བོ་ཡི། །ཐུགས་ཀར་ཧཱུྂ་དང་ཡུམ་གྱི་སྙིང་གར་མ། །ཡ་མའི་ཐུགས་ཀར་ཡ་དང་དྲེགས་པ་ཡི། །ཐུགས་ཀར་ཧཱུྂ་དང་རུས་སྦལ་ཐུགས་ཀར་ཨེ། །བྱ་ཁྱུང་ཐུགས་ཀར་ཁྲོཾ་རྣམས་གསལ་བ་ལས༑ ༑འོད་འཕྲོས་འོག་མིན་ཆོས་དབྱིངས་ཕོ་བྲང་ནས། །འཇམ་དཔལ་ཁྲོས་པའི་ལྷ་ཚོགས་འཁོར་བཅས་ལ། །སངས་རྒྱས་བྱང་སེམས་དཔག་མེད་ཀྱིས་བསྐོར་ནས། །སྐད་ཅིག་སྤྱན་དྲངས་དམ་ཚིགས་པ་ལ་ཐིམ། །ཞེས་མོས་ལ། ཨེ། བསྐལ་པ་མེ་ལྟར་འབར་བའི་ཀློང་དཀྱིལ་དུ། །ཆོས་ཀྱི་དབྱིངས་ཀྱི་ཕོ་བྲང་དམ་པ་ན། །གྲུ་གསུམ་མཐིང་ནག་ཨེ་ཡི་གཞལ་ཡས་ནས། །ཡབ་གཅིག་འཇམ་དཔལ་ཕྱག་རྒྱ་ཟིལ་གནོན་དང༌། །གཉིས་མེད་ཡུམ་ཆེན་གསོད་བྱེད་རྒྱལ་མོར་བཅས། །དད་པ་དམ་ཚིགས་དབང་གིས་སྤྱན་འདྲེན་ན། །ཐུགས་རྗེ་ཆེ་ལྡན་གནས་འདིར་གཤེགས་སུ་གསོལ༑ ༑འཇམ་དཔལ་རྩ་བའི་ལྷ་དྲུག་གཤེགས་སུ་གསོལ། །ཁྲོ་བོ་རྒྱན་གྱི་ལྷ་བརྒྱད་གཤེགས་སུ་གསོལ། །སྐུ་གསུང་ཐུགས་སྤྲུལ་རྣམ་གསུམ་གཤེགས་སུ་གསོལ། །གཤེད་ཆེན་སྡེ་བཞི་ཡབ་ཡུམ་གཤེགས་སུ་གསོལ། །བླ་འགུགས་མོན་པ་ཡབ་ཡུམ་གཤེགས་སུ་གསོལ། །བདུད་ཆེན་ཡབ་ཡུམ་རྣམ་བཞི་གཤེགས་སུ་གསོལ། །ཟླ་བའི་འཆི་བདག་བཅུ་གཉིས་གཤེགས་སུ་གསོལ། །སྒྲོལ་གིང་ཡབ་ཡུམ་བཅོ་བརྒྱད་གཤེགས་སུ་གསོལ། །ཞག་གི་གཤིན་རྗེ་སོ་གཉིས་གཤེགས་སུ་གསོལ། །སྒོ་སྐྱོང་ཕོ་ཉ་རྣམ་བཞི་གཤེགས་སུ་གསོལ། །ཕྱི་འཁོར་དྲེགས་པའི་དམག་ཚོགས་གཤེགས་སུ་གསོལ། །ཨོཾ་ཡ་མ་རཱ་ཛ་ས་པ་རི་ཝཱ་ར་བཛྲ་ས་མཱ་ཛཿ ཞེས་དང༌། ལྔ་པ་བཞུགས་སུ་གསོལ་བ་ནི། ཧཱུྂ་༌། དུར་ཁྲོད་ཡི་དྭགས་འབར་བའི་ཁྲི་སྟེང་དུ། །ཀླུ་འབུམ་གཉན་ཁྲི་ས་བདག་སྟོང་ཁྲི་དང༌། །ཕྱོགས་སྐྱོང་མ་ཧེ་པདྨ་ཉི་ཟླའི་སྟེང༌། །འཇམ་དཔལ་ཁྲོས་པའི་རྒྱལ་པོ་བཞུགས་སུ་གསོལ། །ཟིལ་གནོན་སྐུ་ཡི་དཀྱིལ་འཁོར་ཁྱོན་ཡངས་པར། །འཇམ་དཔལ་རྩ་བའི་ལྷ་ཆེན་རྣམ་པ་ལྔ། །ཁྲོ་བོ་གྱད་གནོན་རྒྱན་གྱི་ལྷ་བརྒྱད་རྣམས། །མི་གཡོ་དགྱེས་པའི་ཚུལ་གྱིས་བཞུགས་སུ་གསོལ། །དཀྱིལ་འཁོར་ཆེན་པོའི་རྩིབས་ཆེན་ཕྱི་ནང་དང༌། །འོབས་ཆེན་སྒོ་བཞིར་བཅས་པའི་གནས་མཆོག་ཏུ། །དགྲ་བགེགས་གནོད་བྱེད་གདུག་པའི་ཁྲི་སྟེང་དུ། །གཤིན་རྗེའི་གཤེད་པོ་འཁོར་བཅས་བཞུགས་སུ་གསོལ། །ཡ་མ་རཱ་ཛ་ས་པ་རི་ཝཱ་ར་ཏིཥྛ་ལྷན།

དྲུག་པ་དབང་བསྐུར་ཞིང་རྒྱས་གདབ་པ་ནི། ཧཱུྂ་ཨེ། བདག་ཉིད་ཡེ་ནས་ཆོས་ཀྱི་སྐུ། །རང་རྩལ་འགག་མེད་ལོངས་སྤྱོད་རྫོགས། །སྤྲུལ་པ་རྩ་བ་གྱད་གནོན་བཅས། །ཡེ་ནས་དབང་བསྐུར་ངང་གིས་གྲུབ། །བདག་ཉིད་ཕྱག་རྒྱ་ཟིལ་གནོན་གྱི། །དབུ་རྒྱན་ཐོད་སྐམ་ལྔ་ལྔའི་ནང༌། །སྤྱི་བོར་བུདྡྷ་ཧེ་རུ་ཀཿ །སྨུག་ནག་འཁོར་ལོ་ཐོད་ཁྲག་ཐོགས། །དེ་བཞིན་ཁྲོས་པའི་རྒྱལ་མོས་འཁྲིལ། །དཔྲལ་བར་བཛྲ་ཧེ་རུ་ཀཿ ༑མཐིང་ནག་རྡོ་རྗེ་ཐོད་ཁྲག་ཐོགས། །བཛྲ་ཁྲོས་པའི་རྒྱལ་མོས་འཁྲིལ། །ལྟག་གཡས་རཏྣ་ཧེ་རུ་ཀཿ །སེར་ནག་རིན་ཆེན་ཐོད་ཁྲག་བསྣམས། །རཏྣ་ཁྲོས་པའི་རྒྱལ་མོས་འཁྲིལ། །ལྟག་ཁུང་པདྨ་ཧེ་རུ་ཀཿ །དམར་ནག་པདྨ་ཐོད་ཁྲག་ཐོགས། །པདྨ་ཁྲོས་པའི་རྒྱལ་མོས་འཁྲིལ། །ལྟག་གཡོན་ཀརྨ་ཧེ་རུ་ཀཿ །ལྗང་ནག་རལ་གྲི་ཐོད་ཁྲག་ཐོགས། །ཀརྨ་ཁྲོས་པའི་རྒྱལ་མོས་འཁྲིལ༑ ༑ཡུམ་རྣམས་སྐུ་མདོག་ཡབ་མཚུངས་ཤིང༌། །ཏྲི་ཤཱུ་ལ་དང་ཐོད་ཁྲག་ཐོགས། །ཡབ་ཡུམ་དུར་ཁྲོད་ཆས་ལྡན་གསལ། །སྟེང་དུ་ཀུན་བཟང་ཡབ་དང་ཡུམ། །འཁྲིལ་སྦྱོར་རྒྱན་མེད་མཐིང་གསལ་མདོག །ཡབ་ཀྱིས་རྡོ་རྗེའི་སྡིགས་མཛུབ་ལ། །ཡུམ་གྱིས་ཏྲི་ཤཱུལ་ཐོད་ཁྲག་ཐོགས། །བདག་གིས་ཧཱུྂ་ཧཱུྂ་ཞེས་བརྗོད་པས། །སྒོ་གསུམ་རྡོ་རྗེ་རྒྱ་གྲམ་དང༌། །སླར་ཡང་ཙཀྲ་ཧཱུྂ་བརྗོད་པས། །སྒོ་དགུ་འཁོར་ལོ་འབར་བ་རེ། །རྒྱས་གདབ་སྲུང་ཞིང་གོ་ཆར་གྱུར། །ཅེས་མོས། །བདུན་པ་དམ་ཚིག་གསོལ་བ་ནི། ཧཱུྂ་༌། ཤིན་ཏུ་མོས་པས་རྟག་ཏུ་ཕྱག་འཚལ་ཞིང༌༑ ༑དད་པ་མཆོག་གིས་ལྷ་མཆོག་ཁྱོད་མི་གཏོང༌། །འགྲོ་ལ་ཕན་ཕྱིར་ལྷ་མཆོག་ཁྱོད་བསྒྲུབ་ན། །གནོད་པའི་དགྲ་བགེགས་རྡུལ་དུ་རློག་པ་དང༌། །ཡབ་ཡུམ་འབར་བའི་སྐུ་མཆོག་བརྟན་དུ་གསོལ༑ ༑ཁྲོ་རྒྱལ་ཡབ་ཡུམ་སྐུ་དང་མཉམ་སྦྱོར་ནས། །སངས་རྒྱས་ཞིང་དུ་ལྷ་ཁྱོད་བདག་བསྒྲུབ་ན། །ཁྲོ་གདུག་དྲེགས་བྱེད་འབར་བའི་དཀྱིལ་འཁོར་དུ། །ཕྲིན་ལས་རྫོགས་པར་མཛོད་ཅིག་དེ་ཉིད་ལས། །འདས་ན་དམ་ཅན་ཁྱོད་ཀྱི་དམ་ཚིག་ཚོགས། །ཉམས་པར་འགྱུར་གྱི་དེ་དག་དགོངས་མཛོད་ལ། །དུས་འདིར་ཕྲིན་ལས་རྣམ་བཞིའི་དངོས་གྲུབ་སྩོལ། །ཨོཾ་བཛྲ་ས་མ་ཡ་ཧཱུྂ་ཧོཿ

ཞེས་བརྗོད། བརྒྱད་པ་ཕྱག་འཚལ་བ་ནི། ཧཱུྂ་༌། ཆོས་སྐུ་སྐྱེ་མེད་རོལ་པའི་མཁའ་དབྱིངས་ལས། །ལོངས་སྐུ་འགག་མེད་ཐུགས་རྗེའི་ཆོ་འཕྲུལ་སྟོན། །སྤྲུལ་པའི་སྐུ་མཆོག་ཕྱག་རྒྱ་ཟིལ་གནོན་གསལ། །རྩ་བའི་ལྷ་དྲུག་གྱད་གནོན་བཅས་ལ་འདུད། །སྤྲུལ་པ་རྣམ་གསུམ་གཤེད་བཞི་ཡབ་ཡུམ་བཅས། །མོན་པ་ཡབ་ཡུམ་བདུད་ཆེན་ཡབ་ཡུམ་དང༌། །འཆི་བདག་བཅུ་གཉིས་སྒྲོལ་གིང་ཡབ་ཡུམ་དགུ། གཤིན་རྗེ་སོ་གཉིས་སྒོ་སྐྱོང་ཡབ་ཡུམ་བཅས། །དྲེགས་པ་འཁོར་དང་བཅས་པར་ཕྱག་འཚལ་ལོ། །ཨ་ཏི་པཱུ་ཧོཿ པྲ་ཏཱིཙྪ་ཧོཿ ཞེས་བརྗོད། དགུ་པ་ཕྱིའི་མཆོད་པ་ནི། ཧཱུྂ་༌། འཇམ་དཔལ་ཐུགས་རྗེ་ཆེ་ལྡན་ཁྲོས་པའི་སྐུ། །ཁྲོ་བོའི་རྒྱལ་པོ་ཕྱག་རྒྱ་ཟིལ་གནོན་དང༌། །སྤྲུལ་འཁོར་དྲེགས་བྱེད་དམག་ཚོགས་བཅས་པ་ལ། །དངོས་འབྱོར་ཡིད་ཀྱིས་སྤྲུལ་པའི་མཆོད་པ་རྣམས། །མཆོད་ཡོན་མེ་ཏོག་བདུག་སྤོས་སྣང་གསལ་དང༌། །དྲི་ཆབ་ཞལ་ཟས་རྔ་དུང་རོལ་མོའི་སྒྲ། །སྟོང་གསུམ་སྲིད་པ་བཀང་སྟེ་བདག་འབུལ་ན། །དགྱེས་པར་དགོངས་ལ་ཁྱོད་ཀྱིས་མྱུར་བཞེས་ནས། །མཆོག་ཐུན་འབྲས་བུ་སྩོལ་ཅིག་གཤིན་རྗེའི་གཤེད། །ཨོཾ་ཡ་མ་རཱ་ཛ་ས་པ་རི་ཝཱ་ར་ཨརྒྷཾ། པཱ་དྱཾ། པུཥྤཾ། དྷཱུ་པཾ། ཨཱ་ལོ་ཀཾ། གནྡྷཾ། ནཻ་ཝི་དྱཾ། ཤཔད་པྲ་ཏཱིཙྪ་ཧོཿ ཞེས་དབུལ། བཅུ་པ་ནང་གི་མཆོད་པ་ནི། ཨེ། དགྲ་བགེགས་རྣམས་ནི་བསྒྲལ་བ་ཡི། །སྙིང་མིག་རྣ་བ་སྣ་དང་ལྕེ། །དབང་པོ་ལྔ་ཡི་མེ་ཏོག་འདི། །འབུལ་གྱི་དགྱེས་པའི་ཞལ་སྟོན་ཅིག །ཡ་མ་རཱ་ཛ་པུཥྤཾ་པྲ་ཏཱིཙྪ་ཨཱཿཧཱུྂ། དགྲ་བགེགས་རྣམས་ཀྱི་ཚིལ་ཆེན་དང༌། །རྐང་དང་ཀླད་པ་གུ་གུལ་བཅས། །དུར་ཁྲོད་སོལ་ཆེན་མེར་བསྲེགས་པ། །སྣོམས་ལ་སྒྲུབ་པའི་རྟགས་ཕྱུང་ཞིག །ཡ་མ་རཱ་ཛ་དྷཱུ་པཾ་པྲ་ཏཱིཙྪ་ཨཱཿཧཱུྂ། དགྲ་བགེགས་རྣམས་ཀྱི་རྐང་དང་ཚིལ། །ཞུན་ཆེན་འབར་བའི་རྒྱ་མཚོ་རུ། །རས་ཆེན་སྡོང་བུའི་མར་མེ་རུ། །འབུལ་གྱི་ཕྲིན་ལས་མངོན་དུ་གྱིས། །ཡ་མ་རཱ་ཛ་དཱི་པཾ་པྲ་ཏཱིཙྪ་ཨཱཿཧཱུྂ།

དགྲ་གེགས་བསྒྲལ་བའི་མཁྲིས་པ་དང༌། །དྲི་ཆུ་ཆུ་སེར་རབ་སྦྱར་བའི། །ག་པུར་སྦགས་པའི་དྲི་ཆབ་འདི། །བྱུགས་ལ་བཀའ་དང་བསྟན་པ་སྲུངས། །ཡ་མ་རཱ་ཛ་གནྡྷཾ་པྲ་ཏཱིཙྪ་ཨཱཿཧཱུྂ། དགྲ་དང་བགེགས་ཀྱི་ཤ་རུས་རྐང༌། །འབྲུ་ནག་ངར་ཕྱེ་དུག་ཁྲག་གིས། །སྦྲུས་པའི་བཤོས་གཙང་བརྗིད་ལྡན་འདི། །བཞེས་ལ་འཁོར་དང་གང་ཟག་སྐྱོངས། །ཡ་མ་རཱ་ཛ་ནཻ་ཝི་དྱཾ་པྲ་ཏཱིཙྪ་ཨཱཿཧཱུྂ། ཐོད་རྔ་ལྟག་སྤྲོད་རྐང་གླིང་དང༌། །གསང་བའི་རྔ་ཆུང་ལ་སོགས་དང༌། །སྔགས་སྒྲ་འབྲུག་སྟོང་ལྡིར་མཚུངས་པ། །གསོན་ལ་དཔལ་དང་གྲགས་པ་སྒྲུབས། །ཡ་མ་རཱ་ཛ་ཤཔད་པྲ་ཏཱིཙྪ་ཨཱཿཧཱུྂ། ཞེས་དང༌། བཅུ་གཅིག་པ་གསང་བའི་མཆོད་པ་ནི། ཧཱུྂ་༌། པདྨ་ཅན་སོགས་ཕྱག་རྒྱ་རྣམ་པ་ལྔ། །གཟུགས་སྒྲ་དྲི་རོ་རེག་བྱས་ཉེར་མཛེས་ཤིང༌། །འདོད་པའི་རྒྱུ་རྩལ་དྲུག་ཅུ་བཞིར་མཁས་པ། །ཞི་བའི་ངང་ལས་ཁྲོ་མོར་སྤྲུལ་བྱས་ནས། །ཕྱག་རྒྱ་ཟིལ་གནོན་འཁོར་དང་བཅས་ལ་འབུལ། །ཁྱོད་ཐུགས་སོ་སོར་རྟོགས་པའི་ཡེ་ཤེས་དང༌། །ཆགས་བྲལ་སྙོམས་འཇུག་དགའ་བདེའི་རོལ་གར་གྱིས། །བདེ་སྟོང་ལྷན་སྐྱེས་ངང་དུ་རྟག་བཞུགས་ནས། །བདག་དང་དགྲ་བགེགས་འགྲོ་དྲུག་འཁོར་བའི་རྒྱུ། །འདོད་ཆགས་མེ་མེ་དཔུང་རྩད་ནས་རབ་བཅད་དེ། །སོར་རྟོགས་ཡེ་ཤེས་ངང་དུ་གྲོལ་བར་མཛོད། །ཨོཾ་ཡ་མ་རཱ་ཛ་ས་པ་རི་ཝཱ་ར་ཨ་ནུ་རཱ་ག་ཡ་པཱུ་ཛ་པྲ་ཏཱིཙྪ་ཧཱུྂ། ཞེས་དང༌། བཅུ་གཉིས་པ་དེ་ཁོ་ན་ཉིད་ཀྱི་མཆོད་པ་ནི། ཧཱུྂ་༌། མཆོད་བྱ་མཆོད་བྱེད་མཆོད་པའི་ངོ་བོ་དང༌། །གཟུགས་སྒྲ་དྲི་རོ་རེག་བྱའི་ཆོས་ཉིད་རྣམས༑ ༑སྣང་སྟོང་གྲག་སྟོང་ཚོར་སྟོང་མྱོང་སྟོང་དང༌། །རེག་སྟོང་གདོད་ནས་དག་པའི་རྣམ་རོལ་ཉིད། །ལྷ་དང་བདག་ཉིད་འཁོར་བ་མྱང་འདས་ཅན། །དབྱེར་མེད་ཡོད་མེད་མཐའ་བྲལ་ངང་དུ་གྲོལ༑ ༑ཐ་དད་མེད་པའི་ཆོས་ཉིད་མཉམ་པ་ཉིད། །དེང་འདིར་མཆོད་པ་རྨད་བྱུང་དམ་པ་སྟེ། །འཇམ་མགོན་ཁྲོ་རྒྱལ་འཁོར་དང་བཅས་ལ་འབུལ། །ཨོཾ་ཡ་མ་རཱ་ཛ་ས་པ་རི་ཝཱ་ར་པཱུ་ཛ་མཱུ་ལ་དྷརྨ་ཀཱ་ཡ་པ་རི་ཤུདྡྷོ྅ཧཾ།

ཞེས་དང༌། བཅུ་གསུམ་པ་བདུད་རྩི་སྨན་མཆོད་ནི། ཆོས་སྨན་གྱིས་སྦགས་པའི་བདུད་རྩི་སྲིན་ལག་གིས་ཐིགས་གཏོར་གྱིས་མཆོད་ཅིང༌། ཧཱུྂ་༌། རང་བྱུང་གདོད་ནས་དག་པའི་ར་ས་ཡཱན། །རྩ་བརྒྱད་སྟོང་སྦྱར་འཆི་མེད་བཅུད་ཀྱི་མཆོག །འབྲུ་ཡི་ཆང་དང་བཅོས་པའི་མྱོས་བྱེད་སོགས། །སྦྱར་ཞིང་སྦྱངས་སྤེལ་སྦར་བའི་བདུད་རྩི་འདི། །འཇམ་དཔལ་མཆོག་དང་རྩ་བའི་བླ་མ་རྗེ། །དབྱེར་མེད་མཆོག་གི་ཞལ་དུ་མཆོད་པ་འབུལ། །ཐུགས་རྗེས་བརྩེར་དགོངས་དབང་དང་དངོས་གྲུབ་སྩོལ། །ཨོཾ་ཨཱཿཧཱུྂ་སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། རྡོ་རྗེ་འཆང་དང་འཇམ་དཔལ་བཤེས་གཉེན་དང༌། །ཤནྟིཾ་གརྦྷ་ཁྲག་འཐུང་ནག་པོ་དང༌། །གཙུག་ལག་དཔལ་དགེ་བ་སུ་དྷ་ར་དང༌། །སངས་རྒྱས་ཡེ་ཤེས་ཞལ་དུ་མཆོད་པ་འབུལ། །ཐུགས་རྗེས་བརྩེར་དགོངས་དབང་དང་དངོས་གྲུབ་སྩོལ༑ ༑ཨོཾ་ཨཱཿཧཱུྂ་སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། གཏེར་སྟོན་ཞང་ཁྲོམ་ལྕགས་ཐུན་ནག་པོ་དང༌། །གནུབས་སྟོན་ཆོས་གྲགས་གནུབས་ཆེན་བྱ་བྲལ་དང༌། །བཛྲ་རཱ་ཛ་དྷརྨ་ཀཱིརྟི་དང༌། །ཆོས་ཀྱི་བློ་གྲོས་ཞལ་དུ་མཆོད་པ་འབུལ། །ཐུགས་རྗེས་བརྩེར་དགོངས་དབང་དང་དངོས་གྲུབ་སྩོལ། །ཨོཾ་ཨཱཿཧཱུྂ་སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། ནམ་མཁའ་དཔལ་ལྡན་རྒྱ་མཚོ་གྲགས་པའི་མཚན། །སྔགས་འཆང་ཆེན་པོ་བདུད་འཇོམས་རྡོ་རྗེ་དང༌། །བཀའ་དྲིན་ཟླ་བྲལ་སངས་རྒྱས་རིན་ཆེན་ཞབས། །རྩ་བརྒྱུད་བླ་མའི་ཞལ་དུ་མཆོད་པ་འབུལ། །ཐུགས་རྗེས་བརྩེར་དགོངས་དབང་དང་དངོས་གྲུབ་སྩོལ། །ཨོཾ་ཨཱཿཧཱུྂ་སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། ཞེས་ལྕགས་སྡིག་རང་གཞུང་གི་བརྒྱུད་པའི་བླ་མ་རྣམས་ལ་ཕུལ་ཞིང༌། སླར་ཡང་ཡི་དམ་རྣམས་ལ་འབུལ་བ་ནི། ཨེ། ཆོས་ཀྱི་དབྱིངས་ཀྱི་ཕོ་བྲང་དམ་པ་ནས། །གྲུ་གསུམ་མཐིང་ནག་འབར་བའི་གཞལ་ཡས་སུ། །འཇམ་དཔལ་ཁྲོས་པ་ཕྱག་རྒྱ་ཟིལ་གནོན་ལ། །རྣམ་དག་བདུད་རྩི་དམ་རྫས་མཉེས་མཆོད་འབུལ། །མཆོག་དང་ཐུན་མོང་དངོས་གྲུབ་བསྩལ་དུ་གསོལ༑ ༑ཨོཾ་ཨཱཿཧཱུྂ་སརྦ་པཉྩ་ཨ་མྲྀ་ཏ་ལ་ཁ་རཾ་ཁཱ་ཧི།

ཁྲོ་རྒྱལ་འབར་བའི་སྐུ་ཡི་དཀྱིལ་འཁོར་ན། །འཇམ་དཔལ་རྩ་བའི་ལྷ་ཚོགས་རྣམ་པ་དྲུག །ཁྲོ་རྒྱལ་གྱད་གནོན་རྒྱན་གྱི་ལྷ་བརྒྱད་ལ། །རྣམ་དག་བདུད་རྩི་དམ་རྫས་མཉེས་མཆོད་འབུལ། །མཆོག་དང་ཐུན་མོང་དངོས་གྲུབ་བསྩལ་དུ་གསོལ། །ཨོཾ་ཨཱཿཧཱུྂ་སརྦ་པཉྩ་ཨ་མྲྀ་ཏ་ལ་ཁ་རཾ་ཁཱ་ཧི། སྐུ་གསུང་ཐུགས་སྤྲུལ་རྣམ་གསུམ་ཡུམ་དང་བཅས༑ ༑གཤེད་ཆེན་འབར་བ་སྡེ་བཞི་ཡུམ་དང་བཅས། །བླ་འགུགས་མོན་པ་བདུད་བཞི་ཡུམ་དང་བཅས། །རྣམ་དག་བདུད་རྩི་དམ་རྫས་མཉེས་མཆོད་འབུལ། །མཆོག་དང་ཐུན་མོང་དངོས་གྲུབ་བསྩལ་དུ་གསོལ། །ཨོཾ་ཨཱཿཧཱུྂ་སརྦ་པཉྩ་ཨ་མྲྀ་ཏ་ལ་ཁ་རཾ་ཁཱ་ཧི། ཟླ་བའི་འཆི་བདག་ཆེན་པོ་བཅུ་གཉིས་དང༌། །སྒྲོལ་གིང་ཡབ་ཡུམ་འབར་བ་བཅོ་བརྒྱད་དང༌། །ཞག་གི་གཤིན་རྗེ་སོ་གཉིས་སྒོ་བ་བཞིར། །རྣམ་དག་བདུད་རྩི་དམ་རྫས་མཉེས་མཆོད་འབུལ། །མཆོག་དང་ཐུན་མོང་དངོས་གྲུབ་བསྩལ་དུ་གསོལ། །ཨོཾ་ཨཱཿཧཱུྂ་སརྦ་པཉྩ་ཨ་མྲྀ་ཏ་ལ་ཁ་རཾ་ཁཱ་ཧི། དཀྱིལ་འཁོར་ཕྱི་ཡི་འཁོར་ཡུག་ལ་གནས་པའི། །ཕོ་གཤིན་མོ་གཤིན་ཤ་ཟ་དྲུག་ཅུ་ཚོགས། །ལྷ་སྲིན་སྡེ་བརྒྱད་གཤིན་རྗེ་མ་མོའི་བདག །བཀའ་སྡོད་ལས་མཁན་འཇིག་རྟེན་དྲེགས་ཚོགས་ལ༑ ༑རྣམ་དག་བདུད་རྩི་དམ་རྫས་མཉེས་མཆོད་འབུལ། །མཆོག་དང་ཐུན་མོང་དངོས་གྲུབ་བསྩལ་དུ་གསོལ། །ཨོཾ་ཨཱཿཧཱུྂ་སརྦ་པཉྩ་ཨ་མྲྀ་ཏ་ལ་ཁ་རཾ་ཁཱ་ཧི། ཞེས་ཕུལ་ལ། དངོས་གྲུབ་བླང་བ་ནི། ཧོཿ སྨན་ཞལ་བདུད་རྩིའི་རྒྱ་མཚོ་འཁྱིལ་བའི་ནང༌། །དཀར་དམར་མཐིང་གི་ཡིག་འབྲུ་གསུམ་གྱིས་གཏམས། །མཐེབ་སྲིན་ཉི་ཟླ་འབར་བའི་འོད་ཀྱིས་དྲངས། །ལྗགས་སུ་བསྟར་བས་སངས་རྒྱས་བྱང་སེམས་དང༌། །འཇམ་དཔལ་སྐུ་གསུང་ཐུགས་ཀྱི་དངོས་གྲུབ་སྩོལ། །ཧཱུྂ་༌། བསྐལ་པ་དཔག་ཏུ་མེད་པའི་སྔོན་རོལ་ནས། །ལྷ་མཆོག་ཁྱོད་དང་སྨོན་ལམ་གཅིག་པའི་མཐུས། །ད་ལྟ་ཞལ་མཐོང་ཡི་དམ་ལྷར་གསལ་ཞིང༌། །སྙིང་པོ་བྱང་ཆུབ་མཆོག་ལ་མི་གནས་ཚེ། །ཚེ་རབས་འཁོར་བ་གར་གནས་གར་སྐྱེས་ཀྱང༌། །རྗེས་སུ་ཟུང་ཞིག་བཅོམ་ལྡན་གཤིན་རྗེའི་གཤེད། །དངོས་གྲུབ་སྩོལ་ཅིག་བཅོམ་ལྡན་གཤིན་རྗེའི་གཤེད། །བར་ཆད་སོལ་ཅིག་བཅོམ་ལྡན་གཤིན་རྗེའི་གཤེད། །དགྲ་བགེགས་སྒྲོལ་ཅིག་བཅོམ་ལྡན་གཤིན་རྗེའི་གཤེད།

སྐུ་གསུང་ཐུགས་ཀྱི་དངོས་གྲུབ་བསྩལ་དུ་གསོལ༑ ༑ཨོཾ་ཡ་མ་རཱ་ཛ་ས་པ་རི་ཝཱ་ར་ཀཱ་ཡ་ཝཱཀ་ཙིཏྟ་སརྦ་སིདྡྷི་ཕ་ལ་ཧཱུྂ་ཧོཿ ཞེས་བརྗོད་ལ། མཐེབ་སྲིན་གྱིས་བདུད་རྩི་ལྕེ་ཐོག་ཏུ་མྱོང༌། བཅུ་བཞི་པ་རཀྟའི་མཆོད་པ་ནི། རཀྟ་སྦྲེང་ཞིང༌། ཧཱུྂ་༌། ལྕང་ལོར་བཅས་པའི་བྷནྡྷ་ཡངས་པ་རུ། །གདུག་པ་རུ་ཏྲ་བསྒྲལ་བའི་རཀྟ་དང༌། །དམ་ཉམས་བན་བོན་བསྒྲལ་བའི་རཀྟ་དང༌། །དགྲ་བགེགས་གནོད་བྱེད་འབྱུང་པོ་བསྒྲལ་བའི་ཁྲག །བི་ཥ་བྱེ་བ་དགུ་ཡིས་རབ་སྦགས་ཤིང༌༑ ༑མྱོས་བྱེད་དབུ་བའི་བདེ་བས་ཉེར་སྤྲས་པའི། །ཡུམ་ཆེན་མཁའ་གསང་རྒྱུ་གཉིས་ལས་བྱུང་ཞིང༌། །དམར་མོ་གཱི་ཏི་གསང་བའི་རཀྟ་དང༌། །རྟེན་འབྲེལ་བཅུ་གཉིས་རྩ་བའི་རཀྟ་དང༌། །མཁའ་དབྱིངས་ལས་བྱུང་པདྨ་རཀྟ་སྟེ། །དེ་ལྟར་རྐྱེན་གསུམ་ཕྲད་པ་ལས་བྱུང་བའི། །ཉོན་མོངས་ཀུན་འཇོམས་རཀྟའི་མཆོད་པ་འདི། །འཇམ་དཔལ་ཕྱག་རྒྱ་ཟིལ་གནོན་ཁྲོ་བོའི་རྒྱལ། །རྩ་བའི་ལྷ་དྲུག་རྒྱན་གྱི་ལྷ་བརྒྱད་དང༌། །སྤྲུལ་པ་རྣམ་གསུམ་གཤེད་བཞི་མོན་པ་བདུད། །འཆི་བདག་སྒྲོལ་གིང་གཤིན་རྗེ་སྒོ་སྐྱོང་ཚོགས། །ལྷ་ཚོགས་འཁོར་དང་བཅས་པའི་ཞལ་དུ་འབུལ། །ལས་ངན་འཁོར་བའི་རྒྱུར་གྱུར་དགྲ་བགེགས་ཀྱི། །ཉོན་མོངས་དུག་ལྔ་རྩད་ནས་རབ་བཅད་ནས། །ཆགས་མེད་བདེ་ཆེན་ས་ལ་འགོད་པར་ཤོག །ཨོཾ་ཡ་མ་རཱ་ཛ་ས་པ་རི་ཝཱ་ར་མ་ཧཱ་རཀྟ་ཛྭ་ལ་ཁ་རཾ་ཁཱ་ཧི། ཞེས་བརྗོད། བཅོ་ལྔ་པ་གཏོར་མའི་མཆོད་པ་ནི། གཏོར་མར་སྨན་རཀ་བྲན་ལ། ཧཱུྂ་༌། གཏོར་སྣོད་བྷནྡྷ་འབར་བའི་སྣོད་ཡངས་སུ། །འབྲུ་ནག་སྣ་དགུ་ངར་ཕྱེ་བྱས་པ་དག །གདུག་པའི་དུག་དང་དགྲ་བགེགས་མགོ་བཅད་པའི། །སྲོག་རྩའི་ཁྲག་གིས་སྦགས་པའི་གཏོར་ཆེན་ལ། །མཛེས་པའི་དཀར་ཐིག་དམར་གྱི་གུར་ཕུབ་ཅིང༌། །ཤ་ཆེན་གློ་སྙིང་འཕན་གདུགས་ལྟར་སྦྲེངས་པའི༑ ༑འདོད་ཡོན་ལྔ་ལྡན་དཔལ་གྱི་གཏོར་མ་འདི། །ཕྱག་རྒྱ་ཟིལ་གནོན་འཁོར་དང་བཅས་ལ་འབུལ། །ཞེ་སྡང་རུས་དང་འདོད་ཆགས་རཀྟའི་རྒྱུན། །གཏི་མུག་ཤ་དང་ང་རྒྱལ་མཁྲིས་པ་དང༌༑ ༑ཕྲག་དོག་གློ་སྙིང་ནང་ཁྲོལ་རྒྱུ་མའི་ཚོགས། །དུག་ལྔའི་མཆོད་པ་འབུལ་ལོ་བཞེས་སུ་གསོལ། །གཞན་ཡང་ཕྱག་རྒྱ་གར་གྱི་མཆོད་པ་དང༌། །སྦྱོར་སྒྲོལ་གཏོར་མ་རཀྟའི་དམ་རྫས་དང༌༑ ༑གླུ་དབྱངས་མཁོ་དགུའི་ལོངས་སྤྱོད་འབྱོར་པ་དང༌། །དམ་ཉམས་དགྲ་བགེགས་དབུགས་དང་བླ་སྲོག་ཡིད། །ཤ་ཁྲག་ཀླད་རུས་རྐང་དང་ཁུ་བ་ཞག

།ནང་ཁྲོལ་དོན་སྙིང་སོ་སེན་པགས་ལ་སོགས༑ ༑ལུས་ངག་ཡིད་གསུམ་འབུལ་གྱི་མྱུར་བཞེས་ལ། །བཅོལ་བའི་འབྲས་བུ་མྱུར་དུ་སྨིན་པར་མཛོད། །ཨོཾ་ཡ་མ་རཱ་ཛ་ས་པ་རི་ཝཱ་ར་མ་ཧཱ་བ་ལིངྟ། རཀྟ། ཀེཾ་ནི་རི་ཏི། གོ་རོ་ཙ་ན། བ་སུ་ཏ། བོ་དྷི་ཙིཏྟ། མ་ཏྲཾ་རུ་ཏྲ་ཁ་རཾ་ཁཱ་ཧི། ཞེས་དབུལ། སླར་ཡང་ཨྱཻ་རིང་གི་མཇུག་ཏུ། དམ་ཉམས་དགྲ་བགེགས་ཀྱི་ཤ་ལ་ཁཱ་ཧི། ཁྲག་ལ་ཁཱ་ཧི། རུས་པ་ལ་ཁཱ་ཧི། ཀླད་པ་ལ་ཁཱ་ཧི། རྐང་དང་ཁུ་བ་ལ་ཁཱ་ཧི། ཞག་དང་ཆུ་སེར་ལ་ཁཱ་ཧི། དོན་སྣོད་འཁོར་དང་བཅས་པ་ལ་ཁཱ་ཧི། སྐྲ་སེན་པགས་པ་དང་བཅས་པ་ལ་ཁཱ་ཧི། ཞེས་ལན་གསུམ་མམ། ཉེར་གཅིག་གམ། བདུན་གྱིས་འབུལ་ལོ། །བཅུ་དྲུག་པ་ཕྲིན་ལས་བཅོལ་བ་ནི། ཧོཿ འཇམ་དཔལ་ཁྲོས་པ་ཕྱག་རྒྱ་ཟིལ་གནོན་རྩ་བའི་ལྷ་དྲུག །རྒྱན་གྱི་ལྷ་བརྒྱད། སྤྲུལ་པ་རྣམ་གསུམ། གཤེད་ཆེན་སྡེ་བཞི། བླ་འགུགས་ཀྱི་མོན་པ་བཞི། ཟླ་བའི་འཆི་བདག་བཅུ་གཉིས༑ སྒྲོལ་གིང་ཆེན་པོ་བཅོ་བརྒྱད། ཞག་གི་གཤིན་རྗེ་སུམ་ཅུ་རྩ་གཉིས། སྒོ་སྐྱོང་རྣམ་པ་བཞི། ཟ་མའི་གཤིན་རྗེ། འཁོར་ཡུག་སྐྱོང་བ་ཕོ་གཤེད་སུམ་བརྒྱ་དྲུག་ཅུ། མོ་གཤེད་སུམ་བརྒྱ་དྲུག་ཅུ། གཤིན་རྗེ་བདུན་བརྒྱ་ཉི་ཤུ། ཤ་ཟ་དྲུག་ཁྲི་དྲུག་སྟོང༌། ཁྲག་འཐུང་བྱེ་བ་ས་ཡ། ལྷ་མ་སྲིན་སྡེ་བརྒྱད། དྲེགས་བྱེད་འབར་བའི་ཚོགས་དང་བཅས་པ་ཁྱེད་རྣམས་དགོངས་སུ་གསོལ། བདག་ཅག་དམ་ཅན་སྒྲུབ་པ་པོའི་ཕྱི་ནང་གསང་བའི་སྨན་རཀ་གཏོར་མའི་དངོས་པོ་དངོས་འབྱོར་ཡིད་སྤྲུལ་གྱི་འབྱོར་པས་མཆོད་ཅིང་ཕུལ་བའི་མཐུས། སྐུ་གསུང་ཐུགས་ཀྱི་དམ་ཚིག་ཉམས་ཆག་ཐམས་ཅད་བཟོད་པར་གསོལ་གྱི་བཞེས་ལ་ཚངས་པ་འཕྲུལ་གྱི་དངོས་གྲུབ་དམ་པ་སྩོལ་བ་དང༌། རྣལ་འབྱོར་པ་བདག་ཅག་ལ་འཇིག་རྟེན་མཐོང་བའི་ཆོས་འདི་ལ་ཚེ་དང་བསོད་ནམས། དཔལ་དང་གྲགས་པ། ལོངས་སྤྱོད། མངའ་ཐང༌། ཆོས་དང་སྲིད་ཀྱི་རིགས་རྒྱུད་ཕུན་སུམ་ཚོགས་པ་འཕེལ་ཞིང་རྒྱས་པར་མཛོད་ཅིག །ལྷ་མཆོག་འབར་བ་ཁྱོད་ཀྱི་སྐུ་གསུང་ཐུགས་ཀྱི་བླ་ན་མ་མཆིས་པའི་དངོས་གྲུབ་ཀྱི་རྒྱུ་དང་སྐལ་པ་གང་ལགས་པ་དེ་ཉིད་ད་ལྟ་ཉིད་དུ་བསྩལ་དུ་གསོལ།

ཕྲིན་ལས་སུ་བཅོལ་བ་ནི། བདག་ལ་སྡང་བར་བྱེད་པའི་དགྲ་བོ་དང༌། གནོད་པར་བྱེད་པའི་བགེགས་ཚོགས་གཟུགས་ལིངྒ་དང་མིང་ཡི་གེ། སྐྱེ་མཆེད་དང༌། རུས་བླ་དྭགས་མཚན་མ་བྱང་དམར་གྱི་དཀྱུས་ལ་བཏབ་པ་འདི། མི་ཚེ་རིང་པོ་ལ་དུས་མ་འདེབས། །ནམ་མཁའ་སྟོང་པ་ལ་ཚད་མ་འཛུག །སྐྱེ་འཆི་གཉིས་མ་ཁུངས་མ་གཡོར། ལས་དང་ལས་ཀྱི་རྣམ་པར་སྨིན་པ་ལ་བསྙད་མ་འདོགས། ལོ་དང་ཟླ་བར་མ་འགྱང༌། ཞག་དང་ཟ་མར་མ་འགོར་བར། ད་ལྟ་ཉིད་དུ་ལས་ཀྱི་རླུང་དམར་གྱིས་རྒྱབ་ནས་དེད། འཇིགས་པའི་མུན་ནག་གིས་མདུན་ནས་སུས། དཔལ་གྱི་ཆད་པས་ཆོད། དམ་ཚིག་གི་དམོད་པས་སྡིགས། མགོ་འཁོར་བར་གྱིས། ཁྲག་སྐྱུག་པར་གྱིས། ཡིད་འཁྲུགས་པར་གྱིས། སྲོག་དང་ཕྲོལ། ས་མ་ཡ། མ་གཏོང་ཞིག །མ་ཤོར་ཞིག །མིང་དང་མིང་མ་ནོར། བླ་དང་བླ་མ་ནོར། རུས་དང་རུས་མ་ནོར་བར་མྱུར་དུ་བཞེས་ཤིག །མེད་པར་གྱིས་ཤིག །བརླག་པར་གྱིས་ཤིག །ཕུང་བར་གྱིས་ཤིག །དགུ་རྒྱུད་རྩད་ནས་ཆོད་ཅིག །ཕོ་རྒྱུད་རུས་པ་གཏིང་ནས་ཆོད་ཅིག །མོ་རྒྱུད་རཀྟ་མངལ་ནས་སྐོམས་ཤིག ༑རྩ་བ་དགུ་རྒྱུད་རླུང་ལ་བསྐུར་ཅིག །ད་ལྟ་ཉིད་དུ་རྟགས་དང་མཚན་མ་མྱུར་དུ་སྟོན་པར་མཛོད་ཅིག །ས་མ་ཡ། ས་མ་ཡ། ཞེས་བརྗོད་ཅིང༌། ཕྲིན་ལས་སྐབས་སུ་གང་བབ་བཅོལ་ཞིང་དམོད་པ་འདོར་བར་བྱའོ༑ ༑བཅུ་བདུན་པ་བསྟོད་པ་ནི། ཧཱུྂ་༌། ཆོས་དབྱིངས་སྟོང་ཉིད་དབྱིངས་ཀྱི་དཀྱིལ་འཁོར་ནས། །སྙིང་རྗེའི་རང་རྩལ་ཐོགས་མེད་ཁྲོས་པའི་སྐུ། །འཇམ་དཔལ་ཐུགས་རྗེ་ཆེ་ལྡན་རབ་ཁྲོས་པ། །ཕྱག་རྒྱ་ཟིལ་གནོན་སྐུ་ལ་ཕྱག་འཚལ་བསྟོད། །སྐུ་མདོག་མཐིང་ནག་ཞལ་གསུམ་ཕྱག་དྲུག་པ། །གཡས་དཀར་གཡོན་དམར་ཀླུ་འབུམ་གཉན་ཁྲིས་མཆོད། །དབུས་ཞལ་མཐིང་རྔམ་ས་བདག་ཀུན་གྱིས་བསྟོད༑ ༑ལྷ་སྲིན་སྡེ་བརྒྱད་རྗེ་ལ་ཕྱག་འཚལ་བསྟོད། །གཡས་གསུམ་འཁོར་ལོ་རལ་གྲི་རྡོ་རྗེ་འཛིན། །གཡོན་གསུམ་བེ་ཅོན་གཏུན་ཤིང་སྡིགས་མཛུབ་སྡིག །ཞབས་བཞི་གཡས་བསྐུམ་གཡོན་བརྐྱང་གར་གྱིས་བསྒྱིངས། །ཆེ་བཙན་འགྲན་ཟླ་བྲལ་ལ་ཕྱག་འཚལ་བསྟོད། །དབུ་སྐྲ་ཁམ་ནག་བསྐལ་པའི་མེ་ལྟར་འབར། །ཁྲག་འཐུང་འབར་བ་ལྔ་ལྔས་དབུ་ལ་བརྒྱན༑ །རིན་ཆེན་རྩེ་བྲན་དར་གྱི་ཅོད་པན་པུར། །རྒྱལ་བས་དབང་བསྐུར་ཁྱོད་ལ་ཕྱག་འཚལ་བསྟོད། །ཀླུ་གཉན་རྒྱལ་རིགས་རྗེ་རིགས་བྲམ་ཟེ་དམངས། །གདོལ་བའི་རིགས་མཚོན་དཀར་སེར་དམར་ལྗང་ནག

།བུམ་སྣ་ཅན་ལྔས་སྐུ་དང་ཡན་ལག་བརྒྱན། །དུག་ཅན་འཇོམས་མཛད་ཁྱོད་ལ་ཕྱག་འཚལ་བསྟོད། །སྐུ་སྟོད་སྤྲིན་མགྲིན་སོ་ལྡན་གཡང་གཞི་གསོལ། །སྐུ་སྨད་དཔའ་བོ་སྟག་གི་ཤམ་ཐབས་སྟེང༌། །དུག་འཛིན་ནག་པོའི་སྐེ་རགས་མཛེས་པར་བཅིངས། །དཔའ་གཏུམ་ཁྲོ་རྒྱལ་ཁྱོད་ལ་ཕྱག་འཚལ་བསྟོད། །མགོ་རློན་ཁྲག་རྒྱུན་འབབ་པའི་དོ་ཤལ་ཅན། །ཞལ་གསུམ་ཆེར་གདངས་དྲག་སྔགས་དབྱར་སྐྱེས་རྔ། །ལྗགས་འགྱུར་ཕྱོགས་བརྒྱར་གཡོ་བའི་མཇུག་བརྒྱ་པ། །མཆེ་བ་བཅུ་གཉིས་བསིལ་རི་འབར་བས་གཏམས། །གདུག་པའི་ཀླད་ཁྲག་འགེམས་བྱེད་ཁྱོད་ལ་བསྟོད༑ ༑རིན་ཆེན་རུས་རྒྱན་དུར་ཁྲོད་ཆས་ཀྱིས་བརྒྱན། །བསྐལ་པའི་མེ་ཀློང་ཀླུ་འབུམ་གཉན་ཁྲི་དང༌། །ས་བདག་སྟོང་ཕྲག་ཕྱོགས་སྐྱོང་མ་ཧེ་བརྒྱད། །ཆུ་སྐྱེས་ཉི་ཟླའི་གདན་ལ་འགྱིང་བག་གིས༑ ༑གར་དགུའི་རོལ་པ་ཁྱོད་ལ་ཕྱག་འཚལ་བསྟོད། །དཔལ་གྱི་སྤྱི་བོར་མཁའ་ལྡིང་དབང་པོ་དང༌། །ཐུགས་ཀར་ཡ་མ་རཱ་ཛ་ཕྱག་རྡོར་དང༌། །རྔམ་པ་མི་ཟན་གསོད་བྱེད་ཡུམ་དང་བཅས། །འཇམ་དཔལ་རྩ་བའི་ལྷ་ལ་ཕྱག་འཚལ་བསྟོད། །ཕྲག་གོང་གཉིས་སུ་མཁའ་འགྲོའི་དབང་ཕྱུག་ཟུང༌། །དཔུང་པ་དག་ལ་སྟག་མོ་རོ་ཟན་གཉིས། །ནུ་སྟེང་འཕྲོག་བྱེད་རལ་པ་སྤྲུགས་པ་དག །སྟ་ཟུར་གདེངས་ཅན་རྒྱན་ལ་ཕྱག་འཚལ་བསྟོད། །ཟླ་གམ་གསུམ་ལ་སྐུ་གསུང་ཐུགས་སྤྲུལ་པའི། །ཚེ་བདག་སྲོག་བདག་འཆི་བདག་འབར་བ་གསུམ། །རཀྴ་ཀྲོ་དྷཱི་བདུད་མོ་རེ་མ་ཏི། །དུས་མཚན་ཡུམ་དང་སྦྱོར་ལ་ཕྱག་འཚལ་བསྟོད། །འཁོར་ལོ་འབར་བའི་རྩིབས་བཞིར་བཞུགས་པ་ཡི། །ཡ་མ་རཱ་ཛ་མྱོས་བྱེད་འབར་བ་དང༌། །ཨཱརྻ་དམར་པོ་རལ་པ་ཚལ་དགུར་བཅས། །རང་རང་ཡུམ་དང་འཁྲིལ་སྦྱོར་རྔམ་ཞིང་བརྗིད། །གཤིན་རྗེའི་གཤེད་ཆེན་བཞི་ལ་ཕྱག་འཚལ་བསྟོད། །ཕྱི་རོལ་འཁོར་རྩིབས་བརྒྱད་ཀྱི་ཕྱོགས་བཞི་རུ། །དུང་ལྕགས་བསེ་དང་གསེར་གྱི་མོན་པ་བཞི། །རལ་ཅན་སྟག་དང་དྲེད་མོ་དཀར་རྨིགས་བུའི། །གདོང་ཅན་བླ་འགུགས་མོན་པ་བཞི་ལ་བསྟོད། །ཧེ་ལེ་ཁྱབ་པ་ནག་པོ་འཛུམ་མེད་དང༌། །སོ་བརྡར་འཁྲིགས་པ་རལ་པ་སྤྱི་བཅིངས་བཞི། །ཚངས་པ་བདུད་དང་སྲིན་པོ་གནོད་སྦྱིན་གྱི། །ཆ་འཛིན་བདུད་ཆེན་ཡབ་ཡུམ་བཞི་ལ་བསྟོད། །དེའི་ཕྱིར་འཁོར་རྩིབས་འབར་བ་བཅུ་གཉིས་ན། །ཟླ་བའི་འཆི་བདག་ཆེན་པོ་བཅུ་གཉིས་ཚོགས། །དགྲ་བགེགས་འགུགས་དང་གསོད་པའི་ལས་བྱེད་པ། །འཆི་བདག་འབར་བའི་ཚོགས་ལ་ཕྱག་འཚལ་བསྟོད། །དེའི་ཕྱིར་འོབས་ཆེན་བཅོ་བརྒྱད་ལེགས་སྐྱོང་བའི། །ལས་བྱེད་སྒྲོལ་བའི་གིང་ཆེན་ཡབ་ཡུམ་དགུས། །སྲིད་གསུམ་སྒྲོལ་ཞིང་འོབས་ཆེན་ཟུང་རེ་སྐྱོང༌། །སྒྲོལ་གིང་ཆེན་པོ་རྣམས་ལ་ཕྱག་འཚལ་བསྟོད། །དཀྱིལ་འཁོར་ཆེན་པོའི་ཁྱམས་ཆེན་ལ་རོལ་བ། །ཁྲམ་ཐོགས་བདུད་དང་གཤིན་རྗེ་མ་མོ་དང༌། །གནོད་སྦྱིན་བརྒྱད་བརྒྱད་རང་རྟགས་མཚོན་ཆ་ཐོགས། །ཞག་གི་གཤིན་རྗེའི་ཚོགས་ལ་ཕྱག་འཚལ་བསྟོད། །དཀར་པོ་སྙིང་འབྱིན་མ་ཧཱ་ཀཱ་ལཱ་དང༌༑ ༑ཡབ་རྗེ་ནག་པོ་གནོད་སྦྱིན་འབར་བ་བཞི། །ཕྱོགས་བཞིའི་སྒོ་རྣམས་སྲུང་ཞིང་བར་ཆད་སེལ། །སྒོ་སྲུང་དྲེགས་པ་བཞི་ལ་ཕྱག་འཚལ་བསྟོད། །ཕྱི་རོལ་འཁོར་ཡུག་ཆེན་པོ་ལ་གནས་པའི༑ ༑ཕོ་གཤེད་མོ་གཤེད་གཤིན་རྗེ་ཤ་ཟ་དང༌། །ཁྲག་འཐུང་དྲེགས་པ་སྡེ་བརྒྱད་འབྱུང་པོའི་ཚོགས། །ཟ་མའི་དྲེགས་བྱེད་འབར་བའི་ཚོགས་ལ་བསྟོད། །ཆོས་ཉིད་མཉམ་ཡངས་ནང་གི་བྱེད་པ་ལས༑ ༑རང་མདངས་མ་འགག་ཤར་བ་གཤིན་རྗེའི་གཤེད། །དེ་ཡི་རང་རྩལ་སྣ་ཚོགས་དྲེགས་པའི་དམག

།རང་བྱུང་རང་ཤར་ཚོགས་ལ་ཕྱག་འཚལ་བསྟོད། །དམ་རྫས་བདུད་རྩི་འབར་བ་འདི་བཞེས་ལ། །སྲུང་ཟློག་བསད་མནན་དྲག་པོའི་ཕྲིན་ལས་མཛོད། །མ་ཐོགས་སྐད་ཅིག་འགྲུབ་པའི་རྫུ་འཕྲུལ་གྱིས། །བདག་འདོད་འབྲས་བུ་མྱུར་དུ་སྨིན་པར་མཛོད། །ཅེས་དང༌། གྲུ་གསུམ་མཐིང་ནག་མས་ཀྱང་བསྟོད་དོ། །སྤྲོ་ན་སྐབས་འདིར་ལྕགས་སྡིག་སྨད་ཀྱི་གཉེར་མ་གསུམ་ལས་ཆད་པའི་ཆོས་སྡེའི་བསྟོད་པ་དང༌། བསྐུལ་ཆེ་འབྲིང་ཆུང་གསུམ་ཡང་བྱའོ། །བཅོ་བརྒྱད་པ་བཟླས་པ་བྱ་བ་ནི་གཉིས་ལས། དང་པོ་ཨྱཻ་རིང་བཟླ་བར་འདོད་ན། རང་གི་ཐུགས་ཀར་རུས་སྦལ་རྔམ་པ་མི་ཟན་གྱི་ཐུགས་ཀར་རྡོ་རྗེ་ནག་པོ་རྩེ་དགུ་པ། དེའི་ལྟེ་བར་རིན་པོ་ཆེ་འོད་ཀྱི་གའུ་ནང་དུ་ཧཱུྂ་མཐིང་ནག །དེའི་ཀླད་ཀོར་གྱི་ནང་དུ་རྩ་བའི་བླ་མ། ཁོག་པར་རང་གི་རྣམ་པར་ཤེས་པའི་ངོ་བོ་ཐིག་ལེ་ཡུངས་ཀར་གྱི་འབྲུ་ཙམ་དཀར་ལ་དམར་བའི་མདངས་ཆགས་པ་ཞིག་ཏུ་གསལ་ཞིང༌། ཧཱུྂ་གི་ཞབས་ཀྱུའི་ནང་དུ་ཨ་ཡ་མ་དུ་རུ་ཙ་ཤ་ན་ཞེས་པའི་འབྲུ་བརྒྱད་སྟེང་ནས་རིམ་གྱིས་བརྩེགས་པར་ཧཱུྂ་གི་སྟེང་དུ་ཉི་མའི་དཀྱིལ་འཁོར་ལ་མ་དང༌། འོག་ཏུ་ཟླ་བའི་དཀྱིལ་འཁོར་ལ་ཡས་མཚན་པ། དེ་དག་གི་མཐའ་སྐོར་དུ་ཨྱཻ་རིང་འགལ་མེའི་འཁོར་ལོ་ལྟར་འཁོར་བ། སྔགས་བཟླས་པའི་ཚེ་དེ་ལས་འོད་ཀྱི་སྣེ་ལ་རང་གི་བ་སྤུའི་བུ་ག་ཐམས་ཅད་རྡོ་རྗེ་ནས་འབྲུ་ཙམ་གྱིས་གང་བར་ར་གུར་ལྟ་བུའི་དྲ་མིག་ཐམས་ཅད་ཁྲོ་ཆུང་མཐིང་ནག་བེ་ཅོན་དང་ཙིཏྟ་བསྣམས་པས་གང་ཞིང༌། སྔགས་ཀྱི་འོད་ཟེར་ལས་ཕྱི་རོལ་དུ། འཁོར་ལོ་རྩིབས་སྟོང་རྣོ་དབལ་དང་ལྡན་པ་གཉིས་ལས། གཅིག་གཡས་སུ་འཁོར་བས་ཀླུ་གཉན་ས་བདག་དགྲ་བགེགས་ཐམས་ཅད་དམྱལ་དམྱལ་གཏུབ་པ། དེའི་ནང་དུ་བསྲུང་བྱ་ཐམས་ཅད་ཚུད་པ། བདག་ཟིལ་གནོན་གྱི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྂ་མཐིང་ག །ཕྱག་རྡོར་གྱི་ཐུགས་ཀར་ཧཱུྂ། ཡ་མ་རཱ་ཛའི་ཐུགས་ཀར་ཡ་དང༌། ཡུམ་གྱི་ཐུགས་ཀར་མ་དང༌།

བྱ་ཁྱུང་གི་ཐུགས་ཀར་ཁྲོཾ་རྣམས་ལས། ཨྱཻ་རིང་རང་རང་གི་མདོག་ཅན་གྱིས་བསྐོར་བ། བདག་གིས་ཨྱཻ་རིང་བཟླས་པའི་ཚེ་རྩ་བའི་ལྷ་དྲུག་གི་ཞལ་ནས་དྲག་སྔགས་ཨྱཻ་རིང་མེའི་རང་བཞིན་དུ་འཕྲོ་ཞིང་སོ་སོའི་ཐུགས་ཀའི་ས་བོན་ལས་ཁྲོ་ཆུང་ཕྱག་ན་མཚོན་ཆ་སྣ་ཚོགས་པ་ཐོགས་པ་དཔག་ཏུ་མེད་པ་འཕྲོ་བ༑ དེའི་ཐུགས་ཀ་ནས་འོད་འཕྲོས་པས། ཕྱོགས་བཅུའི་རྒྱལ་བ་འཁོར་དང་བཅས་པ་ལ་མཉེས་པའི་མཆོད་པ་ཕུལ་ཞིང༌། མཁྱེན་བརྩེ་དང་བྱིན་རླབས་མ་ལུས་པ་བསྡུས་ནས་ས་བོན་ལ་ཐིམ། སླར་ཡང་འོད་ཟེར་མཚོན་ཆ་ལྟ་བུ་དགྲ་བགེགས་བྱད་མ་ལ་ཕོག་པས་དེ་དག་ལྷ་སྲུང་དང་བཅས་པ་བསྒྲལ་ནས་ནུས་མཐུ་ཐམས་ཅད་ཚུར་བསྡུས་བདག་ལ་ཐིམ། ཡང་འོད་འཕྲོས་པས། ཁམས་གསུམ་སེམས་ཅན་ཐམས་ཅད་ཀྱི་སྒྲིབ་པ་སྦྱངས། ཟིལ་གནོན་གྱི་གོ་འཕང་ལ་བཀོད། སླར་འོད་འཕྲོས་པས། སྲུང་འཁོར་གྱི་ཕྱི་རོལ་དུ་འཁོར་ལོ་མཚོན་ཆ་མེ་རིའི་གུར་ཁང་གི་ཕྱི་རོལ་དུ་ཕྱི་བྱང་ཆུབ་མཆོད་རྟེན་ལ། ནང་རྣམ་པར་རྒྱལ་བའི་ཁང་བཟང་ཕྱོགས་བཞིར་སྒོ་བཞི་ལ་ཁྲོ་བོ་མཐིང་ནག །གཡས་རྡོ་རྗེའི་དབྱུག་པ། གཡོན་འཁོར་ལོ་བསྣམས་པ་རེ་རེས་སྲུང་བ་དང༌། བདག་གིས་སྔགས་བཟླས་པའི་ཚེ་ལྷ་ཚོགས་ཐམས་ཅད་ཀྱིས་སྔགས་ཀྱི་སྒྲ་འབྲུག་སྟོང་ལྡིར་བ་ལྟར་སྒྲོག་པར་གྱུར་པར་བསམ་པའི་ངང་ནས། ཨྱཻ་ཨྱཻ་ཨྱཻ་ཨ་ཀྲོ་ཏེ་ཀ་ཡ་མཱནྟ་ཀ་ཡ་མ་ཡེ་ཨོཾ། ཀཱ་ལ་རཱུ་པ་ཀ་པ་ཡེ་ཨཱཿ ཧྲཱིཿཥྚཱི་ཨ་པ་ཡེ་ཧཱུྂ། ཨ་ཨཱ་ནེ་ཨཱ་ནེ། ཨུ་ཨཱུ་ནེ་ཨཱུ་ནེ། དུ་དཱུ་ནེ་དཱུ་ནེ། ཨ་ཨི། ཨུ་ཨེ། ཨོ་ཨཾ། ར་རཱི། ལ་ལཱི། དུ་རུ་ཡེ། བྱ་ཙ་ཡེ། སིདྷ་ཡེ། ཧྲི་ཏ་ཡེ། བྷི་ཏ་ཡེ། ཧ་ལ་ཡེ། མུ་ཁ་ཡེ། ཨུ་ཨུ་ནེ། ཨུ་ཨུ་ནེ། བི་ཀྲྀ་ཏཱ། ཨ་ཨ་ན་ན། ཡ་མ་རཱ་ཙ། ཡ་མ་རཀྴ། ཡ་མ་རཀྵ། ཡ་མ་རཀ་ཨ། བེ་ཏ་ལཱི། ཀྲོ་དྷཱི་ཤྭ་རཱི། མ་མ་ཨེ་ཀ་ཙ་ཏི། དྷེ་མ་ཀཱ་ལཱི་བཾ་རིལ། རུ་ལུ་རུ་ལུ། ཤྲཱི་བཛྲ་ཀྲོ་དྷ་ཡ་མ་ཀརྨ་རོ་ཥ་ཎ། ཀྲོ་དྷ་ཙཎྜ་རཀྵ་མོནྟ་ཨཱཿཧཱུྂ་ཛ། ཞེས་པ་སྟོང་སྲོག་གི་བསྙེན་པ་ནི་རྡོ་རྗེའི་མཁར་དུ་མི་ཤིགས་པའི་སྐུ་བསྐྱེད་སྟེ་ཨྱཻ་རིང་རྣལ་མ་རང་ལུགས་སུ་བཟླ་བ་ཞེས་བཤད་པའི་དོན་ཡིན་ལ།

འདིའི་བསྙེན་ཚད་ནི་ལྕགས་སྡིག་བད་ཀན་ཡོལ་བ་དང༌། མཆོད་རྟེན་སྒྲོན་མེ་རྒྱས་པ་གནམ་ལྕགས་འཕྲུལ་གྱི་ལྡེ་མིག་ལས། ཨྱཻ་རིང་འབུམ་ཕྲག་གསུམ་དུ་བཟླ། །དེ་ཡིས་ལུས་སྦྱོང་ལུས་ལྷར་འགྲུབ། །བསྙེན་པ་བསམ་གཏན་ཕུར་གཅིག་བརྟན༑ ༑བསམ་གཏན་ལུས་ཀྱི་སྒྲོན་མའོ། །ཞེས་པ་ལྟར། འབུམ་ཕྲག་གསུམ་དུ་ངེས་པར་བྱ་ཞིང༌། རྟགས་དང་སྦྱར་ལ་བྱའོ། །འདིའི་དགོས་ཆེད་དེ་ཉིད་ལས། ཉེ་བའི་བསྙེན་པ་མེད་གྱུར་ན། །ལྷ་རྣམས་ཡོངས་སུ་ཉེ་མི་ནུས། །དེ་ཕྱིར་ལུས་ཀྱི་སྒྲིབ་པ་སྦྱངས། །བསམ་གཏན་ལྷ་ཉིད་བསྒོམ་པར་བྱ། །བསམ་པ་བརྟན་པོ་གསལ་བ་དང༌། །ཨེ་ལ་སྔགས་བསྐོར་ཨྱཻ་རིང་བཟླ། །ཕྱག་རྒྱ་ཟིལ་གནོན་བསམ་གཏན་ནོ། །ཞེས་གསུངས་པའི་དོན་ནོ། །འདི་ནི་ཕྱི་ཨྱཻ་རིང་རྣལ་མའི་དམིགས་པ་ཡིན་གྱི་གཞན་ནང་ཨྱཻ་རིང་ཟློག་པ། གསང་བ་ཨྱཻ་རིང་དཀྲུགས་ལ་བཟླ་བ། ཡང་གསང་ཨྱཻ་རིང་དམར་ལེན་འབྲུ་གཤག་སྤེལ་མར་བཟླ་བ། གཞན་ཡང་ལྕགས་ཐག་དགུ་སྦྲེལ་གྱི་གདམས་པ་རྣམས་དང༌། གཟིར་ཞིང་སྟོབས་བཤིག་བྱས་པ་བཤིག །ཟུག་པ་དབྱུང་དང་གསང་ལམ་དགག །ཟློག་དང་གནན་པའི་སྤྱང་མོ་དྲུག །ཅེས་པ་ལ་སོགས་ནི་ཕྲིན་ལས་སོ་སོའི་སྐབས་སུ་རང་རང་གི་གཞུང་ནས་བཤད་པ་ལྟར་དམིགས་པ་དང༌། སྔགས་དང༌། རྫས་དང༌། འཁོར་ལོ་སོགས་ཀྱི་འཁྲུལ་འཁོར་བཅའ་བ་ནི་སྡིག་པའི་ཆོས་སྡེ་ལས་རྟོགས་པར་བྱའོ། །དེ་ནས་ཡང་ཨྱཻ་རིང་གི་བཟླས་པ་དང༌། ཨྱེ་ཐུང་གང་མོས་སྤེལ་མར་བྱ་འདོད་ན། ཨྱེ་ཐུང་གི་དམིགས་པ་ནི། རུས་སྦལ་རྔམ་པ་མི་ཟན་གྱི་ཐུགས་ཀར་ཉི་མའི་དཀྱིལ་འཁོར་གྱི་དབུས་སུ་འཁོར་ལོ་རྩིབས་བཅུ་གཉིས་པའི་ལྟེ་བར་ཧཱུྂ་མཐིང་ནག་གི་མཐར༑ ཨྱེ་ཐུང་གི་སྔགས་ཀྱིས་བསྐོར་བ་ལས་འོད་འཕྲོས། འཕགས་པ་མཆོད་ཅིང་འགྲོ་བའི་དོན་བྱས། དགྲ་བགེགས་ཐམས་ཅད་ཚར་བཅད་པར་བསམ། འཕགས་པ་རྣམས་ཀྱི་ཐུགས་རྗེ་དང་བྱིན་རླབས། སེམས་ཅན་ཐམས་ཅད་ཀྱི་ཚེ་བསོད་དཔལ་འབྱོར་དགྲ་བགེགས་རྣམས་ཀྱི་མཐུ་རྩལ་ནུས་པ་ཐམས་ཅད་བསྡུས་ཏེ་རང་ལ་ཐིམ་པར་བསམས་ལ།

ཨྱེ་ཨ་ཀྲོ་ཏེ་ཀ་ཡ་མཱནྟ་ཀ་ཀཱ་ལ་རཱུ་པ་ཧྲཱིཿཥྚཱི་ཨ་པ་ཡེ་ཧཱུྂ། ཞེས་བརྒྱ་སྟོང་ཁྲི་འཛབ་ཏུ་བཟླ་ཞེས་པ་ནི། ལྕགས་སྡིག་མགོ་བོ་གྲུ་གསུམ་ལས་བྱུང་བའི་སྒྲུབ་ཐབས་སྙིང་གཟེར་ནག་པོ་ལས་བཤད་དོ། །དེ་ལྟར་ན་ཨྱཻ་རིང་སྟོང་སྲོག་དང༌། ཨྱེ་ཐུང་གཉིས་ཀ་གྲངས་ཚད་དྲོད་རྟགས་ཐོན་པར་བྱ་བ་ཤིན་ཏུ་གནད་ཆེ་བར་སྣང་ངོ༌། །ཡང་སྐབས་སུ། ཨེ་ཀ་ཡ་མ་ཧེ་དུན་རཀྴ་དུན་དུན་ཛ་ཡ་ཨཱ། ཞེས་སྐུའི་སྔགས་ཡིག་འབྲུ་བཅུ་གསུམ་པ་དང༌། ཨྱེ་ཀ་ཧེ་དུན་ཡ་མ་སྙིང་ཁྲག་ར་མ་ཙ་ཡ་ཧཱུྂ་ཧཱུྂ་ཕཊ། ཞེས་གསུང་གི་སྔགས་ཡིག་འབྲུ་བཅོ་ལྔ་པ་དང༌། ཨྱེ་མྱག་ཡ་རྔུབ་མུག་ཤག་ཀ་དུན། ཞེས་ཐུགས་ཀྱི་སྔགས་འབྲུ་བརྒྱད་པ་རྣམས་ཀྱང་བཟླ་ཞིང་ལྕགས་སྡིག་གི་ལས་མཐའ་ཕལ་ཆེར་ཐུགས་ཀྱི་སྔགས་ཨྱེ་མྱག་ལ་བརྟེན་པ་མང་བས་འདི་ལ་ནན་ཆེར་བྱ་དགོས་སོ། །དེ་ནས་མཇུག་གི་ཆོ་ག་ནི། ཚོགས་བྱིན་གྱིས་བརླབ་པ། སྤྱན་དྲང་བ། དང་པོ་མཆོད་པ། བར་པ་ཐུགས་དམ་བསྐང་ཞིང་བཤགས་པ། ཐ་མ་འགུགས་པ་དང༌། ལྷ་དང་ཕྲལ་བ། བསྒྲལ་ཞིང་དབུལ་བ། ལོངས་སྤྱོད་པ། ལྷག་མའི་ཆོ་ག །དམ་ཅན་སྤྱིར་བསྐུལ་ཞིང༌། ཕོ་ཉ་དགོས་སུ་མངག་པ། ཟོར་འཕང་བ། བརྟན་མ་བསྐྱང་བ། རྟ་བྲོ། བཤགས་པ། སྨོན་ལམ། གཤེགས་བསྡུ། བཀྲ་ཤིས་ཏེ་རྣམ་གྲངས་བཅུ་དགུ་ལས། དང་པོ་ཚོགས་ཀྱི་ཡོ་བྱད་འདུ་བྱས་ལ། ཆུས་བྲན་ཏེ། ཧཱུྂ་༌། བདག་ཉིད་དཔལ་ཆེན་ཟིལ་གནོན་ཐུགས་སྲོག་ལས། །རཾ་ཡཾ་ཁཾ་གྱི་ཡི་གེ་གསུམ་འཕྲོས་པས། །རཾ་ལས་མེ་བྱུང་ཚོགས་ཀྱི་འབག་བཙོག་བསྲེགས། །ཡཾ་ལས་རླུང་བྱུང་དངོས་འཛིན་དྲི་མ་སྦྱངས། །ཁཾ་ལས་ཆུ་བྱུང་བག་ཆགས་ངན་པ་བཀྲུས། །ཚོགས་ཀྱི་དངོས་པོ་མ་དག་ལོངས་སྤྱོད་རྣམས། །གཙང་དག་དྲི་མ་བྲལ་བའི་དངོས་པོར་གྱུར། །ཅེས་དང༌། སླར་སྨན་རཀ་བྲན་ལ། ཧཱུྂ་༌། བདག་ཉིད་ལྷ་ཡི་ཐུགས་ཀའི་ས་བོན་ལས། །ཨོཾ་ཨཱཿཧཱུྂ་དང་ཧ་ཧོཿཧྲཱིཿའཕྲོས་པས། །ཨོཾ་ཡིག་དཀར་གསལ་ལས་བྱུང་སྐུ་རྡོ་རྗེ། །ཞེ་སྡང་གནས་འཇོམས་ཆོས་སྐུའི་ངོ་བོ་ཉིད། །དཀར་གསལ་མུ་ཏིག་ཆེན་པོ་ལྟ་བུར་གྱུར། །ཨཱཿཡིག་དམར་པོ་ལས་བྱུང་གསུང་རྡོ་རྗེ། །འདོད་ཆགས་གནས་འཇོམས་ལོངས་སྤྱོད་རྫོགས་པའི་སྐུ། །དམར་ཆེན་པདྨ་རཱ་གའི་ཕུང་པོ་ལྟར། །ཧཱུྂ་ཡིག་མཐིང་ག་ལས་བྱུང་ཐུགས་རྡོ་རྗེ། །གཏི་མུག་ཀུན་དག་སྤྲུལ་པ་སྐུ་ཡི་དངོས། །མཐིང་གསལ་ཨིནྡྲ་ནཱི་ལའི་མདངས་ལྟར་གྱུར། །བརྗོད་པ་ཧ་ཡིས་རོ་དྲུག་ནུས་པ་སྦྱངས།

ཧོཿཡིས་མང་པོར་སྤེལ་ཞིང་རོ་བརྒྱ་ལྡན། །ཧྲཱིཿཡིས་སྦར་བས་འཆི་མེད་བདུད་རྩིར་གྱུར། །འདོད་ཡོན་ལྔ་ལྡན་ཚོགས་ཀྱི་མཛེས་པ་འདི། །ལོངས་སྤྱོད་སྟོང་ཁམས་མཉམ་པའི་ངོ་བོར་གྱུར། །ཅེས་དང༌། ཨོཾ་ཨཱཿཧཱུྂ་ཧ་ཧོཿཧྲཱིཿ གསུམ་བརྗོད། གཉིས་པ་སྤྱན་དྲང་བ་ནི། ཧཱུྂ་༌། བྱིན་རླབས་རྨད་བྱུང་ཐུགས་རྗེའི་གཏེར་ལྡན་ཞིང༌། །དུས་གསུམ་རྒྱལ་བ་ཀུན་གྱི་རང་གཟུགས་རྣམས། །གཅིག་ཏུ་བསྟན་པ་རྩ་བརྒྱུད་བླ་མའི་ཚོགས། །འདོད་ཡོན་ཚོགས་ལ་སྤྱན་འདྲེན་གཤེགས་སུ་གསོལ། །ཆོས་ཀྱི་དབྱིངས་ཀྱི་ཕོ་བྲང་དམ་པ་ནས། །གྲུ་གསུམ་མཐིང་ནག་འབར་བའི་གཞལ་ཡས་སུ། །འཇམ་དཔལ་ཕྱག་རྒྱ་ཟིལ་གནོན་ཁྲོ་བོའི་རྒྱལ། །འདོད་ཡོན་ཚོགས་ལ་སྤྱན་འདྲེན་གཤེགས་སུ་གསོལ། །མཁའ་ལྡིང་ཁྱུང་སོགས་རྩ་བའི་ལྷ་རྣམས་དང༌། །གྱད་གནོན་ལྷ་བརྒྱད་སྤྲུལ་པ་རྣམ་གསུམ་སོགས། །གཤིན་རྗེ་གཤེད་པོའི་ལྷ་ཚོགས་འཁོར་དང་བཅས། །འདོད་ཡོན་ཚོགས་ལ་སྤྱན་འདྲེན་གཤེགས་སུ་གསོལ། །ཕྱི་འཁོར་མུ་རན་བདེ་བར་སྐྱོང་བ་ཡི། །ཟིལ་གནོན་བཀའ་སྡོད་དྲེགས་པ་ལྷ་སྲིན་སོགས། །སྡེ་བརྒྱད་དྲེགས་བྱེད་འབྱུང་པོའི་ཚོགས་རྣམས་ཀུན། །འདོད་ཡོན་ཚོགས་ལ་སྤྱན་འདྲེན་གཤེགས་སུ་གསོལ། །ཞེས་སྤྱན་དྲངས་ལ། གསུམ་པ་ཚོགས་དང་པོ་འབུལ་བ་ནི། ཧཱུྂ་༌། རྩ་བརྒྱུད་བླ་མ་དམ་པའི་ཚོགས། །ཟིལ་གནོན་ཡབ་ཡུམ་འཁོར་དང་བཅས། །བཀའ་སྡོད་དྲེགས་པའི་ཚོགས་རྣམས་ལ། །ཞལ་ཟས་ཚོགས་ཀྱི་མཆོད་པ་འབུལ། །གཟུགས་སྒྲ་དྲི་རོ་རེག་བྱ་ཆོས། །འདོད་པའི་ཡོད་ཏན་རྒྱ་ཆེན་རྣམས། །དངོས་འབྱོར་ཡིད་ཀྱིས་སྤྲུལ་ནས་ནི། །ཁྲོ་རྒྱལ་འཁོར་དང་བཅས་ལ་འབུལ། །དམ་ཉམས་དགྲ་བགེགས་བླ་དབུགས་སྲོག །ཤ་ཁྲག་རྐང་དང་ཁུ་བར་བཅས། །མགོ་ལུས་རྒྱན་དང་བཅས་པ་རྣམས༑ ༑ཟིལ་གནོན་འཁོར་དང་བཅས་ལ་འབུལ། །ཨོཾ་ག་ཎ་ཙཀྲ་པཱུ་ཛ་པྲ་ཏཱིཙྪ་ཧོཿ བཞི་པ་ཚོགས་བར་པས་བསྐང་ཞིང་བཤགས་པ་ནི། ཧཱུྂ་༌། འཇམ་མགོན་ཁྲོས་པའི་ཁྲོ་རྒྱལ་ཚོགས། །འཁོར་བཅས་དགྱེས་པ་བསྐྱེད་པའི་ཕྱིར། །འདོད་ཡོན་ལོངས་སྤྱོད་ཚོགས་རྣམས་དང༌། །གཟུགས་སྒྲ་དྲི་རོ་རེག་བྱ་ཡི། །གཤིན་རྗེ་འཁོར་བཅས་ཐུགས་དམ་བསྐང༌། །དགྲ་བོའི་དབུགས་དང་བླ་སྲོག་མདངས། །ཚེ་བསོད་དཔལ་འབྱོར་ལོངས་སྤྱོད་དང༌། །སྙན་གྲགས་མཁོ་དགུའི་རྫས་དང་བཅས། །ཟིལ་གནོན་ཁྲོ་བོའི་ཐུགས་དམ་བསྐང༌། །དམ་རྫས་དགྲ་བོའི་ཤ་དང་ཁྲག

།ཀླད་རུས་རྐང་དང་ཁུ་བར་བཅས༑ ༑དྲི་ཆུ་ཞག་དང་ནང་ཁྲོལ་ཚོགས། །སྐྲ་སེན་པགས་པའི་ལོངས་སྤྱོད་ཀྱིས། །ཁྲོ་རྒྱལ་འཁོར་བཅས་ཐུགས་དམ་བསྐང༌།་་༌།གཏོར་ཟོར་ཐུན་རྫས་ཕུར་བུ་གྲི། །མཚོན་ཆ་སྣ་ཚོགས་དྲག་པོའི་རྫས༑ ༑མནན་གཏད་སྲེག་ཟོར་འཕང་བའི་རྫས། །དམ་རྫས་ཚོགས་ཀྱིས་ཐུགས་དམ་བསྐང༌། །ཁྱོད་ཀྱི་ཐུགས་དམ་གཉན་སྐོངས་ལ། །བསྐངས་གྱུར་དབང་དང་དངོས་གྲུབ་སྩོལ། །མི་མཐུན་དགྲ་བགེགས་འབྱུང་པོ་སྒྲོལ། །བཅོལ་བའི་ཕྲིན་ལས་འགྲུབ་པར་མཛོད། །ཅེས་དང༌། བཤགས་པ་ནི། ཧཱུྂ་༌། དཔལ་ཆེན་ཡབ་ཡུམ་འཁོར་བཅས་དགོངས་སུ་གསོལ། །བདག་གི་ཚེ་རབས་ཐོག་མ་མེད་པ་ནས༑ ༑ད་ལྟའི་ལུས་འདི་བླངས་པ་ཡན་ཆད་དུ། །ཁྲོ་རྒྱལ་ཁྱོད་ཉིད་ལྷག་པའི་ལྷར་བཟུང་ཡང༌། །བདག་ཅག་མ་རིག་འཁྲུལ་པའི་དབང་གྱུར་པས། །ཁྱོད་ཀྱི་སྐུ་གསུང་ཐུགས་དང་འགལ་བའི་ལས༑ ༑རྩ་བ་ཡན་ལག་དམ་ཚིག་ཉམས་པ་དང༌། །ནོར་འཁྲུལ་འདོད་སྲེད་ཕོངས་དང་སེར་སྣ་ཡིས། །བསྒྲིབས་གྱུར་བདག་བློ་འཁྲུལ་པར་གང་གྱུར་པ། །གནོང་འགྱོད་སེམས་ཀྱིས་མཐོལ་ཞིང་བཤགས་བགྱི་ན། །བཟོད་པར་བཞེས་ལ་ཚངས་པའི་དངོས་གྲུབ་ཀྱི། །སྒྲིབ་མེད་འབྲས་བུ་མཆོག་རྣམས་དེང་སྩོལ་ཅིག །ཅེས་དང༌། ཡ་མ་རཱ་ཛ་ས་མ་ཡ། མ་ནུ་པཱ་ལ་ཡ་སོགས་བརྗོད་ལ། ལྔ་པ་ཚོགས་ཐ་མའི་བསྒྲལ་མཆོད་ནི། དགྲ་བོའི་ཟག་རྫས་སོགས་ཀྱིས་སྦགས་པའི་ལིངྒ་དམར་པོ་མིང་རུས་བཅུག་པ་མདུན་དུ་བཞག་ལ། དགུག་གཞུག་གསུམ་གྱི་མཇུག་ཏུ། ཨེ། ཟིལ་གནོན་འབར་བའི་བཀའ་འཁོར་ནས།་༌། ཤར་གྱི་ཕྱོགས་ནས་བླ་འགུགས་པ། །དུང་གི་མོན་པ་སེང་གེའི་མགོ། །ཁྱོད་ཀྱི་ཐུགས་དམ་དུས་ལ་བབ། །དོ་ནུབ་ནམ་གྱི་གུང་ཐུན་ལ། །དམ་ཉམས་དགྲ་བོ་གཉིད་ལོག་གི། །བླ་འཁྱམས་མ་ཤོར་ཁྲིད་ལ་ཤོག །ལྷོ་ཡི་ཕྱོགས་ནས་བླ་འགུགས་པ། །ལྕགས་ཀྱི་མོན་པ་སྟག་གི་མགོ། །ཁྱོད་ཀྱི་ཐུགས་དམ་དུས་ལ་བབ། །དོ་ནུབ་ནམ་གྱི་གུང་ཐུན་ལ། །དམ་ཉམས་དགྲ་བོ་གཉིད་ལོག་གི༑ ༑བླ་འཁྱམས་མ་ཤོར་ཁྲིད་ལ་ཤོག

།ནུབ་ཀྱི་ཕྱོགས་ནས་བླ་འགུགས་པ། །བསེ་ཡི་མོན་པ་དྲེད་ཀྱི་མགོ། །ཁྱོད་ཀྱི་ཐུགས་དམ་དུས་ལ་བབ། །དོ་ནུབ་ནམ་གྱི་གུང་ཐུན་ལ། །དམ་ཉམས་དགྲ་བོ་གཉིད་ལོག་གི། །བླ་འཁྱམས་མ་ཤོར་ཁྲིད་ལ་ཤོག །བྱང་གི་ཕྱོགས་ནས་བླ་འགུགས་པ། །གསེར་གྱི་མོན་པ་ཁྱུང་གི་མགོ། །ཁྱོད་ཀྱི་ཐུགས་དམ་དུས་ལ་བབ། །དོ་ནུབ་ནམ་གྱི་གུང་ཐུན་ལ༑ ༑དམ་ཉམས་དགྲ་བོ་གཉིད་ལོག་གི། །བླ་འཁྱམས་མ་ཤོར་ཁྲིད་ལ་ཤོག །བྷྱོཿ བླ་འགུགས་ལས་ཀྱི་མོན་པ་བཞི། །མ་འགོར་མྱུར་དུ་རྒྱུག་ལ་ཤོག །བླ་འཁྱམས་འཕྱོ་བའི་དུས་དྲུག་ལ། །བླ་གཤེད་ཕོ་ཉ་འབར་བ་ཡིས། །མྱུར་དུ་ཁུག་ལ་གཟུགས་འདིར་ཕོབ། །དགྲ་བོའི་བླ་རྟགས་བརྒྱད་པོ་ལ། །ཕོ་ཉ་བརྒྱད་དུ་སྤྲུལ་གྱིས་ལ། །མ་ཤོར་མ་གཏོང་ཁུག་ལ་ཤོག །ད་ལྟའི་གཟུགས་ལིཾ་རྟེན་ལ་ཕོག །མྱུར་དུ་ཁུག་ཅིག་དྲེགས་པའི་ཚོགས། །ལྕགས་ཀྱུ་འབར་བས་མྱོས་སུ་ཆུག །ཐོ་བ་འབར་བས་བརླ་དཔུང་ཆོམ། །དམིགས་པའི་དགྲ་བགེགས་ལས་ངན་འདི། །ཁུག་ཅིག་སོད་ཅིག་མཱ་ར་ཡ། །ཞེས་བརྗོད་ཅིང་བླ་འགུགས་ཀྱི་སྔགས་བརྗོད། དྲུག་པ་ལྷ་དང་ཕྲལ་བ་ནི། བྱ་རོག་འུག་པའི་དང་རུས་ལིངྒ་བྱབ་ཅིང༌། ཧཱུྂ་༌། ཉིན་གྱི་ཕོ་ཉ་ཀཾ་ཀ་མ། །མཚན་གྱི་ཕོ་ཉ་ཨུལླུ་མ། །ཁྱོད་གཉིས་ཟིལ་གནོན་ཐུགས་ལས་སྤྲུལ། །དགྲ་བོའི་ལྷ་དང་དབྱེ་བའི་ལྷ། །དུས་ལ་བབ་བོ་མཐུ་མ་ཆུང༌། །དམ་ཉམས་འདི་ཡི་ཕོ་ལྷ་དང༌། །ཡུལ་ལྷ་སྲོག་ལྷ་ཞང་ལྷ་དང༌། །མ་ལྷ་བན་བོན་སྲུང་མ་དང༌། །བང་ལྷ་ལ་སོགས་སྐྱོབ་བྱེད་ལྷ། །དབང་ཐང་ལྷ་ཚོགས་སུམ་ཅུ་གཉིས། །མྱུར་དུ་ཕྲོལ་ལ་གཤིན་རྗེ་ཡི། །གསོད་བྱེད་བདུད་ཀྱི་ལག་ཏུ་སྤྲོད། །བཅོལ་བའི་ཕྲིན་ལས་འགྲུབ་པར་མཛོད། །ཅེས་དང༌། ལྷ་དང་དབྱེ་བའི་སྔགས་ཀྱིས་ཕྲལ་ལ། བདུན་པ་བསྒྲལ་བ་ནི། ཕུར་བུ་དང་ཐུན་དང་མཚོན་ཆ་ཐོགས་ཏེ། ཧཱུྂ་ཨེ་ཟིལ་གནོན་སྤྲུལ་པའི་ལྷ། །སྐུ་སྟོད་ཁྲོ་བོ་ཆེན་པོ་ལ། །སྐུ་སྨད་ལྕགས་ཕུར་ཟུར་གསུམ་འབར། །ཕྱག་གཉིས་གནམ་ལྕགས་ཕུར་བུ་སྒྲིལ། །གདུག་པའི་དགྲ་བགེགས་བསྒྲལ་བའི་ཕྱིར། །དམ་ཉམས་བླ་སྲོག་གནས་སུ་འདེབས། །སྒྲིལ་ཞིང་སྒྲིལ་ཞིང་བཏབ་པ་ན། །ཚངས་དང་བརྒྱ་བྱིན་ཚོགས་རྣམས་ཀྱང༌། །ཁྲག་ཏུ་སྐྱུག་ཅིང་ལུས་སེམས་འབྲལ། །དམ་ཉམས་ཁྱོད་ལ་སྨོས་ཅི་དགོས། །ཕུར་བུ་དྲག་པོ་རབ་གཟིར་ཞིང༌། །ཐུན་རྫས་ཚོགས་ཀྱིས་བྲབ་པའི་ཚེ། །ཁྱོད་ཀྱི་དུག་ལྔ་དུག་གསུམ་ཚོགས། །འཁོར་བའི་རྒྱུ་རྐྱེན་རྩད་ནས་ཆོད། །རྣོ་མཚོན་འབར་བའི་གྲི་ལྕགས་ཀྱིས། །མགོ་ལུས་དུམ་བུར་གཏུབ་ཙ་ན། །ཞེ་སྡང་གདུག་སེམས་གཞི་རྩ་བཅད། །ཁྲོ་རྒྱལ་ཁྱོད་ཀྱི་སྤྲུལ་པ་ཆེ། །རྡོ་རྗེ་ཕུར་བུ་ཁྲོ་ཆེན་དང༌། །དེ་ལས་སྤྲུལ་པའི་ཁྲོ་ཆུང་རྣམས། །ཐུན་རྫས་དུག་དང་ནད་ཀྱི་ཚོགས། །མཚོན་ཆ་འབར་བ་རབ་ཐོགས་པའི། །ཁྲོ་ཆུང་ཚོགས་ཀྱིས་སྟོང་གསུམ་གང༌༑ ༑དུས་ལ་བབ་བོ་དགྲ་བགེགས་འདིའི། །དུག་ལྔ་འཁོར་བའི་རྩ་བ་ཆོད། །སོད་ཅིག་སྒྲོལ་ཅིག་མ་ཤོར་བར། །ཕྲིན་ལས་དྲག་པོ་གྲུབ་པར་མཛོད། །ཨོཾ་བཛྲ་ཀཱི་ལི་ཀཱི་ལཱ་ཡ་སརྦ་བིགྷྣཱཾ་བཾ་ཧཱུྂ་ཕཊ༑

ཅེས་བླ་སྲོག་གནད་དུ་དབབ་ཅིང་ཐུན་བྲབ། སླར་ཡང༌། ཨྱཻ་རིང་འབྱུང་བའི་སྤུ་གྲིའི་ཤམ་ཅན་གྱི་དྲག་སྔགས་དང་བཅས་པས་གྲི་ལྕགས་ཀྱིས་དུམ་བུར་གཏུབ་བོ། །བརྒྱད་པ་འབུལ་བ་ནི། ཧཱུྂ་༌། ཟིལ་གནོན་ཁྲོ་རྒྱལ་འབར་བའི་ཚོགས། །ཆོས་ཉིད་སྙིང་རྗེ་ཞི་བ་ཡི། །དབྱིངས་ལས་དྲག་པོའི་སྐུ་བཞེངས་ཤིག །གནམ་ས་ཙམ་གྱི་ཞལ་ཕྱེས་ཤིག །གློག་སྟོང་འགྱུ་འདྲའི་ལྗགས་སྐྱོད་ཅིག །འབྲུག་སྒྲ་ལྟ་བུའི་ང་རོ་སྒྲོག །གངས་རི་གཏམས་འདྲའི་ཚེམས་གཙིགས་ལ། །དམ་ཉམས་དགྲ་བགེགས་འབྱུང་པོའི་ཚོགས། །བསད་བཅད་བསྒྲལ་བའི་ཤ་ཁྲག་རུས། །ནང་ཁྲོལ་དབང་པོ་ཁུ་བ་རྐང༌། །ཞག་དང་ཆུ་སེར་པགས་པ་ཚིལ༑ ༑སོ་དང་སེན་མོ་ལ་སོགས་པ། །ཅུང་ཟད་ཙམ་ཡང་མ་ལུས་པ། །ཁྲོ་རྒྱལ་འཁོར་དང་བཅས་པ་ཡི། །ཞལ་དུ་བསྟབ་བོ་ཁ་རཾ་ཁཱ་ཧི། །མགུལ་དུ་བསྒྲིལ་ལོ་ཨཱ་ར་ལི། །དབྱིངས་སུ་བསྟིམ་མོ་ས་མ་ཡ། །དམ་ཉམས་བསྒྲལ་བའི་ཕུང་པོ་འདི། །ཟིལ་གནོན་ཁྲོས་པའི་ལྷ་ལ་འབུལ། །ཤ་ནི་དབུས་མཐིང་རྔམ་ལ་འབུལ། །དགྲ་བོའི་གཏི་མུག་རྒྱུན་ཆོད་ལ། །ཆོས་སྐུ་སྐྱེ་མེད་དོན་རྟོགས་ནས༑ ༑ཐུགས་ཀྱི་གོ་འཕང་ཐོབ་པར་མཛོད། །རུས་པ་གཡས་དཀར་བཞད་ལ་འབུལ། །དགྲ་བོའི་ཞེ་སྡང་རྒྱུན་ཆོད་ལ། །སྤྲུལ་སྐུ་འགག་མེད་དོན་རྟོགས་ནས། །སྐུ་ཡི་གོ་འཕང་ཐོབ་པར་མཛོད༑ ༑ཁྲག་ནི་གཡོན་དམར་གཤེ་ལ་འབུལ། །དགྲ་བོའི་འདོད་ཆགས་རྒྱུན་ཆོད་ལ། །ལོངས་སྐུ་ཆགས་མེད་དོན་རྟོགས་ནས། །གསུང་གི་གོ་འཕང་ཐོབ་པར་མཛོད། །ནང་ཁྲོལ་ལ་སོགས་མ་ལུས་པ། །ལྷ་ཚོགས་འཁོར་དང་བཅས་པར་འབུལ། །དུག་ལྔའི་རྩ་བ་རྒྱུད་ཆོད་ལ། །མྱ་ངན་འདས་པའི་ས་རུ་སྐྱོལ། །ཟིལ་གནོན་གོ་འཕང་ཐོབ་པར་མཛོད། །ཅེས་དང༌༑ ཨྱཻ་རིང་གི་ཤམ་དུ། མ་ཧཱ་མཾ་ས་སོགས་བཏགས་ལ་འབུལ་ལོ། །དགུ་པ་ལོངས་སྤྱོད་པ་ནི། ཚོགས་རྫས་སྤྲོས་ལ། སློབ་དཔོན་དང་མཆེད་ལྕམ་ཡོངས་ལ་དྲངས་ཤིང༌། ལས་ཀྱི་རྡོ་རྗེས། ཧོཿ ཟིལ་གནོན་ཕ་འབབ་ལྷག་མའི་ཚོགས། །དགྲ་བགེགས་བསྒྲལ་བའི་ཤ་དང་ཁྲག

།བྲམ་ཟེ་གདོལ་པ་ཁྱི་ཕག་བཅས། །ཆོས་ཉིད་མཉམ་པའི་ངང་དུ་རོལ། །ཅེས་དྲངས། སློབ་དཔོན་མཆེད་ལྕམ་དང་བཅས་པས། ཧོཿ གཙང་དང་མི་གཙང་ལ་སོགས་པ༑ ༑གཉིས་སུ་འཛིན་པས་འཁོར་བར་འཆིང༌། །མཐའ་བྲལ་མཉམ་པ་ཉིད་ཀྱི་ངང༌། །རྟོགས་པ་མཐར་ཕྱིན་ངང་དུ་སྤྱོད། །ཨ་ལ་ལ་ཧོཿ ཞེས་བླང་ཞིང༌། ཟིལ་གནོན་གྱི་ང་རྒྱལ་དང་ལྡན་པས་ཐ་མལ་གྱི་སྤྱོད་ལམ་སྤངས་ལ་ལོངས་སྤྱད། བཅུ་པ་ལྷག་མ་བསྡུས་ལ་ཚོ་གསུམ་དུ་བཅད་དེ། ཧཱུྂ་༌། དང་པོ་ཕུད་བདག་རིག་འཛིན་བླ་མའི་ཚོགས། །བར་དུ་ཚོགས་ཀྱི་མཆོད་ཡུལ་ཟིལ་གནོན་ལྷ། །ཐ་མར་ལྷག་མའི་བདག་པོ་བཀའ་སྡོད་ཚོགས༑ ༑མཉམ་གསུམ་བསྲེས་པའི་ལོངས་སྤྱོད་རྒྱ་མཚོར་བསྐྱིལ། །ཞེས་གསུམ་ག་བསྡོམས་ལ་སྨན་རཀ་གསོལ་ཞིང་ཁ་ཆུ་བྲན། མེ་མར་བཙུགས་ལ། ཧཱུྂ་༌། ཟིལ་གནོན་འབར་བའི་བཀའ་འཁོར་ན། །བཀའ་ཉན་ལྷག་མའི་བདག་པོའི་ཚོགས། །དགྲ་བགེགས་བསྒྲལ་བའི་ཤ་ཁྲག་རྣམས། །སྨན་རཀ་བདུད་རྩིས་བྱིན་བརླབས་ནས། །ཕ་འབབ་ལོངས་སྤྱོད་རྒྱ་ཆེན་འདི། །བཀའ་ཉན་རོལ་པའི་ལྷག་སྡུད་མཁན༑ ༑སྣང་སྲིད་དྲེགས་པའི་ཚོགས་ལ་འབུལ། །དགྱེས་པར་དགོངས་ཏེ་བཞེས་ནས་ཀྱང༌། །དམ་ཚིག་ཅན་གྱི་སྒྲུབ་པོ་སྐྱོངས། །དམ་ཉམས་བོན་དགྲའི་ཚོགས་རྣམས་སྒྲོལ། །གནོད་བྱེད་ཕལ་པའི་དགྲ་རྣམས་སོད། །བཅོལ་བའི་ཕྲིན་ལས་འགྲུབ་པར་མཛོད། །ཨོཾ་ཨུཙྪིཥྚ་བ་ལིཾ་བྷཀྵ་བྷཀྵཿ ཞེས་གཙང་སར་འབུལ་ལོ། །བཅུ་གཅིག་པ་དམ་ཅན་སྤྱིར་བསྐུལ་བ་ནི། སྨན་རཀ་གིས་མཆོད་ལ། ཧཱུྂ་༌། ཆོས་ཀྱི་དབྱིངས་ལས་རབ་འཇིགས་ཁྲོ་བོའི་སྐུ། །གདུག་པ་འདུལ་ཕྱིར་གཤེད་པོའི་ཚུལ་བསྟན་པ། །ཡང་གསང་འཇམ་དཔལ་དཔའ་བོ་གྲུབ་པའི་གཙོ། །ཕྱག་རྒྱ་ཟིལ་གནོན་དབྱིངས་ནས་ཐུགས་དམ་བསྐུལ༑ ༑ཁྱོད་ཐུགས་བྱམས་ཆེན་སྙིང་རྗེ་ཆེན་པོའི་ངང༌། །ཀུན་ལ་བུ་ལྟར་བརྩེ་བའི་ཐུགས་མངའ་ཡང༌། །སྙིགས་མ་ལྔ་བདོའི་ལས་ངན་འགྲོ་བ་རྣམས། །ཞི་བས་ཐུལ་བའི་དུས་མིན་ཁྲོ་བོར་བཞེངས༑ ༑བདག་ཅག་བྱང་ཆུབ་མཆོག་རབ་སེམས་བསྐྱེད་ནས། །འགྲོ་དྲུག་ཕ་མར་སེམས་པའི་བློ་སྦྱངས་ཀྱང༌། །བན་སྔགས་བོན་དགྲས་བྱེད་དུ་མ་སྟེར་བས། །དམ་ཅན་སྲུང་མའི་ཚོགས་ཀྱིས་ར་མདར་སྡོངས། །སྐལ་ངན་མི་བསྲུན་སྐྱེ་བོ་དམ་འདས་ཚོགས། །ཕ་མ་ཡིན་ཡང་བསྒྲལ་བའི་ཞིང་ཡིན་པས། །ལས་སྦྱོར་གཡེལ་ན་གསང་སྔགས་དམ་དང་འགལ༑ ༑དེ་བས་དམ་ཅན་བསྐུལ་ལོ་དུས་ལ་བབ། །རྣལ་འབྱོར་དམ་ལྡན་སྒྲུབ་པོ་བདག་ཅག་གིས། །དམ་ཅན་རྒྱལ་བ་བསྐུལ་ཡང་མི་ཉན་ན། །སྲུང་མའི་ཐུགས་རྗེས་ཉམས་པར་མི་འགྱུར་རམ༑ ༑རྡོ་རྗེ་འཆང་གི་དམ་དགོངས་དབྱིངས་ནས་བཞེངས། །ལྷ་ཁྱོད་དམ་ཚིག་ལྡན་པའི་སྲུང་མ་སྟེ། །དམ་ཉམས་སྲོག་གི་གཤེད་དུ་མ་ཕབ་ན། །དམ་ཅན་ཁྱོད་ཀྱི་ཐུགས་རྗེའི་མཐུ་རྩལ་ཚོགས༑ ༑ཅི་བྱར་ཡོད་ཀྱི་དྲག་པོའི་ལས་མཛོད་ཅིག

།ཧཱུྂ་༌། གྲུ་གསུམ་མཐིང་ནག་འབར་བའི་གཞལ་ཡས་ནས། །ཕྱག་རྒྱ་ཟིལ་གནོན་ཐུགས་དམ་གནད་ནས་བསྐུལ། །ཁྲོ་ཆེན་འབར་བའི་སྐུ་ཡི་དཀྱིལ་འཁོར་ནས། །འཇམ་དཔལ་རྩ་བའི་ལྷ་དྲུག་གནད་ནས་བསྐུལ། །སྤྲུལ་པ་གྱད་གནོན་མི་བཟད་འབར་བའི་ཚོགས། །ཁྲོ་རྒྱལ་རྒྱན་གྱི་ལྷ་བརྒྱད་གནད་ནས་བསྐུལ། །གྲུ་གསུམ་འབར་བའི་ཟླ་གམ་གཞལ་ཡས་ནས། །སྐུ་གསུང་ཐུགས་སྤྲུལ་རྣམ་གསུམ་གནད་ནས་བསྐུལ། །གནམ་ལྕགས་འཁོར་ལོ་འབར་བའི་རྩིབས་སྟེང་ནས། །གཤེད་ཆེན་སྡེ་བཞི་ཡབ་ཡུམ་གནད་ནས་བསྐུལ། །འཁོར་ལོ་འབར་བའི་རྩིབས་བརྒྱད་གདན་སྟེང་ནས། །བླ་འགུགས་མོན་པ་བདུད་བཞི་གནད་ནས་བསྐུལ། །ཕྱི་འཁོར་བཅུ་གཉིས་འཁོར་ལོའི་རྩིབས་སྟེང་ནས། །ཟླ་བའི་འཆི་བདག་བཅུ་གཉིས་གནད་ནས་བསྐུལ། །འོབས་ཆེན་གནམ་ས་བཅོ་བརྒྱད་ལེགས་སྐྱོང་བ། །སྒྲོལ་གིང་ཡབ་ཡུམ་བཅོ་བརྒྱད་གནད་ནས་བསྐུལ། །དཀྱིལ་འཁོར་ཆེན་པོའི་ཁྱམས་ཆེན་ཕྱོགས་བཞི་ནས། །ཞག་གི་གཤིན་རྗེ་སོ་གཉིས་གནད་ནས་བསྐུལ། །ཕོ་བྲང་སྒོ་བཞི་སྐྱོང་བའི་མཐུ་རྩལ་ཅན། །སྒོ་སྲུང་དྲེགས་པ་སྡེ་བཞི་གནད་ནས་བསྐུལ། །ཕྱི་ཡི་འཁོར་ཡུག་སྐྱོང་བའི་དྲེགས་བྱེད་ཚོགས། །ཟ་མའི་ཕོ་གཤེད་མོ་གཤེད་གཤིན་རྗེའི་ཚོགས། །ཤ་ཟ་ཁྲག་འཐུང་གཤིན་རྗེ་མ་མོ་དང༌། །ལྷ་དང་སྡེ་བརྒྱད་དྲེགས་པ་གནད་ནས་བསྐུལ། །བསྐུལ་ལོ་འབོད་དོ་རྦད་དོ་ཕྲིན་ལས་མཛོད། །དམ་ཅན་འཁོར་བཅས་ཐུགས་དམ་གནད་ནས་བསྐུལ། །མ་གཡེལ་དྲག་པོ་མངོན་སྤྱོད་ལས་མཛོད་ཅིག །སངས་རྒྱས་བསྟན་བཤིག་སྐྱེ་བོ་ཡོངས་ལ་འཚེ། །ཆོས་བྱེད་སྒྲུབ་ལ་འཚེ་ཞིང་བར་དུ་གཅོད། །གསང་སྔགས་དམོད་སོགས་ཞིང་བཅུ་ཀུན་ཚང་བའི། །བདག་ལ་སྡང་བའི་དགྲ་འདི་བརླག་པར་མཛོད། །དམ་རྫས་གཏོར་མ་སྨན་དང་རཀྟ་དང༌། །འདོད་ཡོན་རྒྱ་ཆེན་མཆོད་པ་འདི་བཞེས་ལ། །ཐུགས་དམ་དུས་ལ་བབ་བོ་དགྲ་བགེགས་ཚོགས། །བྱད་མ་རང་གཤེད་ཕོབ་ལ་མྱུར་དུ་སྒྲོལ། །ཐུགས་དམ་རྒྱུད་བསྐུལ་བཅོལ་བའི་ཕྲིན་ལས་མཛོད། །ཅེས་བསྐུལ།

བཅུ་གཉིས་པ་ཕོ་ཉ་སྒོས་སུ་བསྐུལ་བ་ནི། ཛ་ཧཱུྂ་༌། ཤར་གྱི་ཕྱོགས་ནས་བླ་འགུགས་པ། །ཐོད་མཁར་འབར་བའི་གཞལ་ཡས་ནས། །དུང་གི་མོན་པ་སེང་གེའི་མགོ། །ལྕགས་ཀྱི་རལ་པ་ཤ་ར་ར། །ཕྱག་གཉིས་ཙིཏྟ་དགྲ་སྟ་ཐོགས། །མོན་མོ་བླ་རྐུན་ཡུམ་དང་འཁྲིལ། །ཤར་ཕྱོགས་མོན་པའི་དུས་ལ་བབ། །ཕོ་ཉར་མངག་གོ་རྩལ་མ་ཞན། །བསྐུལ་ལོ་རྦད་དོ་མཐུ་མ་ཆུང༌། །དམ་ཉམས་དགྲ་བགེགས་རྡུལ་དུ་རློགས༑ ༑ཛཿ ལྷོ་ཡི་ཕྱོགས་ནས་བླ་འགུགས་པ། །ཐོད་མཁར་འབར་བའི་གཞལ་ཡས་ནས། །ལྕགས་ཀྱི་མོན་པ་སྟག་གི་མགོ། །ལྕགས་ཀྱི་རྣ་རྒྱན་ཁྲ་ལ་ལ། །ཕྱག་གཉིས་ཙིཏྟ་དགྲ་སྟ་ཐོགས༑ ༑མོན་མོ་གཡུ་ཡི་རལ་ཅན་འཁྲིལ། །ལྷོ་ཕྱོགས་མོན་པའི་དུས་ལ་བབ། །ཕོ་ཉར་མངག་གོ་རྩལ་མ་ཞན། །བསྐུལ་ལོ་རྦད་དོ་མཐུ་མ་ཆུང༌། །དམ་ཉམས་དགྲ་བགེགས་རྡུལ་དུ་རློགས། །ཛཿ ནུབ་ཀྱི་ཕྱོགས་ནས་བླ་འགུགས་པ། །ཐོད་མཁར་འབར་བའི་གཞལ་ཡས་ནས། །བསེ་ཡི་མོན་པ་དྲེད་ཀྱི་མགོ། །ཁྲག་གི་རལ་པ་ཤ་ར་ར། །ཕྱག་གཉིས་ཙིཏྟ་དགྲ་སྟ་ཐོགས། །མོན་མོ་ཚེ་འཕྲོག་ཁྲག་རལ་འཁྲིལ། །ནུབ་ཕྱོགས་མོན་པའི་དུས་ལ་བབ། །ཕོ་ཉར་མངག་གོ་རྩལ་མ་ཞན། །བསྐུལ་ལོ་རྦད་དོ་མཐུ་མ་ཆུང༌། །དམ་ཉམས་དགྲ་བགེགས་རྡུལ་དུ་རློགས། །ཛཿ བྱང་གི་ཕྱོགས་ནས་བླ་འགུགས་པ། །ཐོད་མཁར་འབར་བའི་གཞལ་ཡས་ནས། །གསེར་གྱི་མོན་པ་ཁྱུང་གི་མགོ། །ཁྱུང་གི་རལ་པ་ཤ་ར་ར། །ཕྱག་གཉིས་ཙིཏྟ་དགྲ་སྟ་ཐོགས། །མོན་མོ་གནོད་སྦྱིན་གཟེར་འབེབས་འཁྲིལ། །བྱང་ཕྱོགས་མོན་པའི་དུས་ལ་བབ། །ཕོ་ཉར་མངག་གོ་རྩལ་མ་ཞན། །བསྐུལ་ལོ་རྦད་དོ་མཐུ་མ་ཆུང༌། །དམ་ཉམས་དགྲ་བགེགས་རྡུལ་དུ་རློགས། །ཧཱུྂ་༌། ཤར་ལྷོ་མཚམས་ནས་བསྐུལ་བ་ནི། །ལྕགས་མཁར་འབར་བའི་གཞལ་ཡས་ནས། །ཧེ་ལེ་ཁྱབ་པ་འཆི་བདག་བདུད། །ནག་མོ་མི་ཟན་བླ་རྐུན་འཁྲིལ། །དུས་ལ་བབ་བོ་ལས་ལ་ཆོས། །ཧཱུྂ་༌། ལྷོ་ནུབ་མཚམས་ནས་བསྐུལ་བ་ནི། །ལྕགས་མཁར་འབར་བའི་གཞལ་ཡས་ནས། །ནག་པོ་འཛུམ་མེད་འཆི་བདག་བདུད། །མ་མོ་སྙིང་ཁྲག་དུག་འཐུང་འཁྲིལ། །དུས་ལ་བབ་བོ་ལས་ལ་ཆོས། །ཧཱུྂ་༌།

ནུབ་བྱང་མཚམས་ནས་བསྐུལ་བ་ནི། །ལྕགས་མཁར་འབར་བའི་གཞལ་ཡས་ནས། །སོ་བརྡར་འཁྲིགས་པ་འཆི་བདག་བདུད། །ནག་མོ་ཤ་ལ་གཟེར་འབེབས་འཁྲིལ། །དུས་ལ་བབ་བོ་ལས་ལ་ཆོས། །ཧཱུྂ་༌། བྱང་ཤར་མཚམས་ནས་བསྐུལ་བ་ནི། །ལྕགས་མཁར་འབར་བའི་གཞལ་ཡས་ནས། །རལ་པ་སྤྱིར་བཅིངས་འཆི་བདག་བདུད། །མ་མོ་ཁྲག་རལ་བླ་རྐུན་འཁྲིལ། །དུས་ལ་བབ་བོ་ལས་ལ་ཆོས། །ཧཱུྂ་༌། བཅུ་གཉིས་འཁོར་ལོའི་རྩིབས་སྟེང་ན། །ལྕགས་མཁར་འབར་བའི་གཞལ་ཡས་ནས། ཟླ་བའི་འཆི་བདག་བཅུ་གཉིས་པོ། །དུས་ལ་བབ་བོ་ལས་ལ་ཆོས། །གསོད་གཅོད་བརླག་པའི་དུས་ལ་བབ། །འོབས་ཆེན་འབར་བ་བཅོ་བརྒྱད་ནས། །སྒྲོལ་གིང་བཅོ་བརྒྱད་ལས་ལ་ཆོས། །དམ་ཉམས་དགྲ་བགེགས་འབྱུང་པོའི་ཚོགས། །ཁུག་ཅིག་སོད་ཅིག་སྒྲོལ་ལ་ཐོང༌། །ཁྱམས་ཆེན་འབར་བའི་ཕྱོགས་བཞི་ནས། །ཞག་གི་གཤིན་རྗེ་སོ་གཉིས་པོ། །བསྐུལ་ལོ་རྦད་དོ་ལས་ལ་ཆོས། །དགྲ་བགེགས་བླ་སྲོག་ཁྱེར་ལ་ཤོག །དཀྱིལ་འཁོར་སྒོ་བཞི་སྐྱོང་མཛད་པའི། །འགུགས་འཆིང་སྡོམ་མྱོས་སྒོ་བ་བཞིས། །བདག་ལ་སྡང་བའི་དགྲ་བགེགས་ཚོགས། །བརླག་ཅིང་ཕུང་བའི་ལས་མཛོད་ཅིག །ཕྱི་ཡི་འཁོར་ཡུག་ལ་གནས་པའི༑ ༑ཕོ་གཤེད་མོ་གཤེད་གཤིན་རྗེ་དང༌། །ཤ་ཟ་ཁྲག་འཐུང་སྡེ་བརྒྱད་ཚོགས། །ཟིལ་གནོན་འབར་བའི་བཀའ་བྱུང་གི། །བྷྱོ་ཞིག་ཕྱོ་ཞིག་དགྲ་ལ་ཡ། །གང་ལ་བྱ་བ་ཁྱོད་ཀྱིས་ཤེས། །གང་ལ་དམིགས་པ་ཁྱོད་ཀྱིས་ཤེས། །ཡིད་ལ་གནག་པའི་དགྲ་བགེགས་རྣམས། །མ་ཤོར་བ་རུ་ཁུག་ལ་ཤོག །ལོ་ཟླ་ཞག་ཏུ་མ་འགོར་བར། །སྐད་ཅིག་ཉིད་དུ་སོད་ལ་ཤོག །བསད་རྟགས་དོན་སྙིང་ཁྱེར་ལ་ཤོག །དམ་ཉམས་དགྲ་བགེགས་འཁོར་བཅས་ལ། །ནད་དང་མཚོན་གྱི་སྐལ་པ་ཕོག །རིམས་ནད་དུག་ནད་ཆར་ལྟར་ཕོབ། །ཐོག་སེར་སྐྱིན་ཐང་བུ་ཡུག་ཐོང༌། །གདུག་པའི་དུག་མདའ་སྙིང་ལ་རྒྱོབ། །ཁྲག་མདའ་སྔགས་ཀྱི་དུག་མདའ་ཕོབ། །ཐུན་རྫས་རྣོ་མཚོན་ཁོང་དུ་སྐྱོལ། །གྲི་ཐབས་སྣ་དགུས་སོད་ལ་ཤོག །ཁྲག་ནད་བཤལ་སྐྱུག་གཟེར་གྱིས་སོད། །གག་ལྷོག་གཉན་གཟེར་འབྲུམ་ནག་དང༌། །ནད་རིམས་སྟོང་གིས་དུས་མཐའ་སྟུངས། །ཐན་དང་ལྟས་ངན་སྣ་ཚོགས་ཐོང༌། །དམེ་འཁྲུག་བྱེ་བྲལ་འཐབ་འཁོན་གྱི། །འབྱེད་དཀྲུག་བསྐྲད་པའི་ལས་ཀྱིས་སོད། །བདག་ལ་སྡང་བའི་དགྲ་བགེགས་འདི། །སྐད་ཅིག་ཉིད་ལ་མ་བསྒྲལ་ན། །ཕོ་ཉར་མངགས་པ་ཁྱོད་རྣམས་ལ། །བདག་ཉིད་ཟིལ་གནོན་རབ་ཁྲོས་པའི། །ཆད་པས་ཁྱོད་རྣམས་བསྡིགས་ནས་ཀྱང༌། །སྙིང་ཁྲག་ཁ་ནས་བསྐྱུགས་ཏེ་འཆི། །རྡོ་རྗེའི་དམྱལ་བར་ལྟུང་བར་འགྱུར། །དེ་བས་དམ་ལས་མ་འདའ་བར། །བཅོལ་བའི་ཕྲིན་ལས་མྱུར་དུ་སྒྲུབས། །ཞེས་བསྐུལ་ལོ། །བཅུ་གསུམ་པ་ཟོར་འཕང་བ་ནི།

འབྲུ་ནག་གི་གཏོར་ཟོར་མཚེ་ཡུངས་རྩང་གིས་བརྒྱན་པ་ལ་མེ་མར་བཙུགས་པ་བཤམས་ཏེ། དགུག་གཞུག་གསུམ་བྱས་ལ་དགྲ་བོའི་ཤ་ཁྲག་ཏུ་དམིགས་ཏེ་གཤིན་རྗེ་འཁོར་དང་བཅས་ལ་འབུལ། སླར་ཡང་ཟོར་དེ་གཤིན་རྗེའི་དམག་ཚོགས་སུ་བསྐུལ་བ་ནི། ཧཱུྂ་ཨེ། ལྕགས་སམ་བྷནྡྷའི་སྣོད་ནང་དུ། །སོགས་ཡང་ཟློག་གི་བསྐུལ་གྱིས་བསྐུལ། གཤིན་རྗེའི་དམག་གིས་དགྲ་ཡུལ་གང་ཞིང་དགྲ་བགེགས་ཀྱི་ཡུལ་དུ་གཤིན་རྗེའི་དམག་སྒར་བཅས་ཏེ་དགྲ་བོ་དགུ་རྒྱུད་དང་བཅས་པ་བརླག་པར་བསམས་ལ། དུད་མོ་བརྡུལ་བ་སོགས་བྱ་ཞིང་ཟློག་པའི་དྲག་སྔགས་དང་བདེན་སྟོབས་དམོད་བསྐུལ་དང་བཅས་པས་ཟོར་འཕེན་ནོ། །བཅུ་བཞི་པ་བརྟན་མ་སྐྱོང་བ་ནི། བརྟན་མའི་གཏོར་ཆུང་མཁར་ཐབ་བང་རིམ་གསུམ་པའི་ཟུར་རྣམས་སུ་བཤོས་བུ་རེ་རེ་དང༌། སྟེང་དུ་བཤོས་བུ་ཟླུམ་པོ་བཞག་པ་ཤ་ཁྲག་གིས་བརྒྱན་པ་གསེར་སྐྱེམས་དང་བཅས་པ་བཤམས་ལ། སྨན་རཀྟ་བྲན་ཏེ། ཧོཿ དཔལ་ཆེན་ཟིལ་གནོན་འབར་བའི་བཀའ་དང་དམ་ཚིག་གིས་བོད་ཁམས་སྐྱོང་བའི་བརྟན་མ་འཁོར་དང་བཅས་པ་བཛྲ་ས་མ་ཡ་ཛཿ ཨེ་ཨཱ་ར་ལི་ཕེཾ་ཕེཾ་ས་མ་ཡ་བྷུཉྫ་ཐ་པི་བ་ཐ་ཁཱ་ཧི་ཁཱ་ཧི། ཞེས་བརྗོད་ལ། ཧཱུྂ་བྷྱོཿ དཔལ་ཆེན་ཟིལ་གནོན་ཁྲོ་རྒྱལ་སྤྱན་སྔ་རུ། །བོད་ཁམས་སྐྱོང་བར་ཁས་བླངས་བརྟན་མ་ནི༑ ༑ནག་མོ་མི་སྡུག་བདུད་ཀྱི་བུ་མོ་བཞི། །དམར་མོ་གནོད་སྦྱིན་གདུག་པའི་བུ་མོ་བཞི། །དཀར་མོ་ཡིད་འོང་ལྷ་ཡི་བུ་མོ་བཞི། །འཁོར་བཅས་དམ་ཚིག་དབང་གིས་འདིར་བྱོན་ཅིག །དཔལ་ཆེན་ཕ་འབབ་གཏོར་མ་སྨན་རཀ་བཅས། །གསེར་སྐྱེམས་བདུད་རྩིའི་མཆོད་པ་འདི་བཞེས་ལ། །ཟིལ་གནོན་གཤིན་རྗེའི་གཤེད་ཀྱི་སྤྱན་སྔ་རུ། །ཇི་ལྟར་ཁས་བླངས་དམ་བཅས་དྲན་མཛོད་ལ། །དམ་ལས་མ་འདའ་བཅོལ་བའི་ཕྲིན་ལས་མཛོད། །ཆོས་འཁོར་གཉེན་སྲུངས་དགེ་འདུན་འདུས་པ་སྐྱོངས། །མཐའ་ཡི་དམག་ཟློག་བར་ཆད་དགྲ་བགེགས་སྒྲོལ། །སྔགས་འཆང་བདག་ལ་སྡང་བའི་དགྲ་བགེགས་འདི། །ཚར་གཅོད་གཏན་ནས་བརླག་པའི་ཕྲིན་ལས་མཛོད། །དཀར་མོ་མཛེས་མ་ལྷ་ཡི་བུ་མོ་བཞིས། །བདག་གི་དགྲ་བགེགས་འགལ་རྐྱེན་བར་ཆད་རྣམས། །སྡིག་སྒྲིབ་མི་མཐུན་ཉེས་ཚོགས་དྲི་མ་ཀུན། །ཞི་ཞིང་དག་ནས་མེད་པ་ཉིད་དུ་མཛོད། །དམར་མོ་ཆགས་མེད་གནོད་སྦྱིན་བུ་མོ་བཞིས། །བདག་ལ་སྡང་བའི་དགྲ་བགེགས་འབྱུང་པོ་དང༌། །ཁམས་གསུམ་སྲིད་གསུམ་དཔལ་ཡོན་འབྱོར་ཚོགས་བཅས། །མི་དང་ལྷ་སྲིན་སྡེ་བརྒྱད་འབྱུང་པོའི་ཚོགས། །བདག་གི་བྲན་གཡོག་ཁོལ་བོར་དབང་སྡུས་ཤིག

།ནག་མོ་མི་སྡུག་བདུད་ཀྱི་བུ་མོ་བཞིས། །ཞིང་བཅུ་ཚང་བའི་བན་དགྲ་དམ་ཉམས་དང༌། །སྲོག་ཆོད་དབུགས་ལོང་དགུ་རྒྱུད་རྩད་ནས་ཆོད། །མངོན་སྤྱོད་དྲག་པོའི་ལས་ཀྱིས་མཐའ་ཕྱུང་ཞིག །བོད་ཁམས་སྐྱོང་བ་བརྟན་མའི་ཚོགས་བཅས་རྣམས། །བཀའ་འཁོར་བྲན་གཡོག་སྤྲུལ་པའི་ཚོགས་དང་བཅས། །ཐུགས་དམ་དུས་ལས་མ་གཡེལ་ས་མ་ཡ། །བཅོལ་བའི་ཕྲིན་ལས་མྱུར་དུ་འགྲུབ་པར་མཛོད། །ཅེས་བརྗོད་ལ་གཏོར་མ་གཙང་སར་འབུལ་ལོ། །བཅོ་ལྔ་པ་རྟ་བྲོ་ནི། ཟོར་དང་བརྟན་སྐྱོང་གི་གཏོར་གཞོང་གཉིས་ཁ་སྦུབས་པའི་འོག་ཏུ་དགྲ་བགེགས་ལྷག་རོལ་ཐམས་ཅད་ཡོད་པར་བསམ། བདག་ཉིད་ཟིལ་གནོན་གྱི་ཏིང་ངེ་འཛིན་དང་ལྡན་པས། བྲོ་གར་གྱི་སྟངས་སྟབས་དང་བཅས་ལ། ཧཱུྂ་༌། དགྲ་བགེགས་སྡིག་ཅན་བསྒྲལ་བ་ཡི། །ཕུང་པོ་ལྷག་རོལ་མ་ལུས་པ། །མཐིང་ནག་གྲུ་གསུམ་ཨེ་ཡི་ཀློང༌། །མེ་དཔུང་འབར་བའི་དཀྱིལ་འཁོར་དབུས། །དཔལ་ཆེན་ཟིལ་གནོན་ཞབས་ཀྱིས་གནོན། །རྟ་བྲོ་གར་སྟབས་ཁྲིགས་སེ་ཁྲིག །ཁྲོ་ཆེན་འབར་བའི་ཚོགས་ཀྱི་བྲོ། །དགྲ་བགེགས་ཕོ་རྒྱུད་སྙིང་ལ་རྡུངས། །ཕོ་རྒྱུད་རྩད་ནས་ཆོད་ལ་ཤོག །ཁྲོ་མོ་འབར་བའི་ཚོགས་ཀྱི་བྲོ། །དགྲ་བགེགས་མོ་རྒྱུད་སྙིང་ལ་རྡུངས། །མོ་རྒྱུད་རཀྟ་མངལ་ནས་སྐོམས། །ཁྲོ་བོ་ཁྲོ་མོ་སྙོམས་འཇུག་བྲོ། །བདེ་སྟོང་དབྱེར་མེད་གླུ་དང་གར། །ཐབས་ཤེས་གཉིས་སུ་མེད་པའི་བྲོ། །གནོད་བྱེད་དགྲ་བགེགས་ལུས་དང་ངག །ཡིད་ཀྱི་ཡུལ་དང་བཅས་པར་རྡུངས། །དགྲ་བགེགས་བྱད་མ་ཚར་ཆོད་ལ། །དུག་ལྔ་འཁོར་བའི་རྩ་བ་ཆོད། །བདེ་ཆེན་ཐར་པའི་གནས་སུ་སྐྱེལ། །གླུ་ནི་རང་རིག་སྣང་བའི་གླུ། །བྲོ་ནི་སྐྱེ་འགག་བྲལ་བའི་བྲོ། །གར་ནི་གང་ཤར་རང་གྲོལ་ཉིད། །ཚིག་ནི་བརྗོད་མེད་སྙིང་པོ་ཨཱཿ །གླུ་བྲོ་གར་ཚིག་དབྱེར་མེད་པ། །ཀུན་ཏུ་བཟང་པོའི་རོལ་པ་ཉིད། །ཟིལ་གནོན་དཔལ་ཆེན་ཚོགས་བཅས་ཀྱིས། །མཉམ་ཉིད་ངང་དུ་སྤྱོད་པའི་ཚེ། །འཁོར་བའི་རྒྱུ་རྐྱེན་རབ་བཅད་ནས། །དཔལ་ཆེན་གོ་འཕང་ཐོབ་པར་ཤོག

།ཨོཾ་ལཾ་ཨཱཿལཾ་ཧཱུྂ་ལཾ་སྟྭཾ་བྷ་ཡ་དགྲ་བགེགས་བྱད་མའི་ལུས་ངག་ཡིད་གསུམ་མཱ་ར་ཡ་སྟྭཾ་བྷ་ཡ་ནན། ཞེས་དང༌། ཨྱཻ་རིང་ལ་མནན་པའི་སྤྱང་མོ་དང་བཅས་པས་མནན་ཅིང་གཟིར་རོ། །བཅུ་དྲུག་པ་བཤགས་པ་ནི། ཧོཿ བདག་ཅག་མ་རིག་འཁྲུལ་བའི་དབང་གྱུར་པས། །དཔལ་ཆེན་སྐུ་གསུང་ཐུགས་དང་འགལ་བ་དང༌། །མ་འབྱོར་མ་རྙེད་འབྱོར་ཚོགས་ཆུང་བ་དང༌། །ཆོ་ག་ལྷག་ཆད་ནོར་འཁྲུལ་ཉམས་པ་དང༌། །གསང་སྔགས་གྲངས་ཉུང་སྤྱོད་པ་ཚད་ལས་འགལ༑ ༑བསྙེན་སྒྲུབ་ལས་སྦྱོར་འབད་བརྩོན་གཡེལ་བ་དང༌། །ལོག་ལྟ་ཅན་ལ་བཀའ་གསང་བཤད་ལ་སོགས། །དཔལ་ཆེན་ཟིལ་གནོན་ཐུགས་དང་འགལ་བའི་ཚོགས། །འཕྲལ་དང་ཡུན་གྱི་སྒྲིབ་པར་གྱུར་པ་རྣམས། །རྨོངས་བདག་གནོང་འགྱོད་སེམས་ཀྱིས་བཤགས་བགྱིད་ན། །དམ་ཅན་ཁྱོད་ཀྱིས་བཟོད་པར་མྱུར་བཞེས་ལ། །སྒྲིབ་མེད་ཚངས་པ་འཕྲུལ་གྱི་དངོས་གྲུབ་རྣམས། །རྣལ་འབྱོར་སྒྲུབ་མཆོག་བདག་ལ་དེང་སྩོལ་ཅིག །ཅེས་དང༌། ཨོཾ་ཡ་མ་རཱ་ཛ་ས་མ་ཡ། མ་ནུ་པཱ་ལ་ཡ་སོགས་བརྗོད། བཅུ་བདུན་པ་སྨོན་ལམ་གདབ་པ་ནི། ཧཱུྂ་༌། བདེ་གཤེགས་ཀུན་འདུས་དཔལ་ཆེན་ཟིལ་གནོན་མཆོག །བསྐལ་པ་སྔོན་ནས་བདག་གིས་ལྷར་གསོལ་བའི། །སྨོན་ལམ་དག་པ་རྣམས་ཀྱིས་མཚམ་སྦྱར་ནས། །ད་ལྟ་ཞལ་མཐོང་ཡི་དམ་ལྷར་གསོལ་གྱི། །བདག་ཅག་བྱང་ཆུབ་དམ་པ་མ་ཐོབ་བར། །ལས་ཀྱི་དབང་གིས་རིགས་དྲུག་གར་སྐྱེས་ཀྱང༌། །དཔལ་ཆེན་ཁྱོད་ཀྱིས་རྗེས་སུ་རབ་བཟུང་ནས། །ལྷག་པའི་ལྷ་མཆོག་དམ་པ་མཛད་དུ་གསོལ། །དགེ་བ་འདིས་མཚོན་མཐའ་ཡས་འགྲོ་བ་རྣམས། །སྡིག་ལྟུང་ཉེས་ཚོགས་དྲི་མ་རབ་སྦྱངས་ནས། །གནོད་བྱེད་དགྲ་བགེགས་འཚེ་བ་རྣམས་བྲལ་ཏེ། །ཟིལ་གནོན་ཁྱོད་ཀྱི་གོ་འཕང་ཐོབ་པར་ཤོག །ཅེས་བརྗོད༑ བཅོ་བརྒྱད་པ་ནུབ་ཐ་མར་གཤེགས་བསྡུའི་ཆོ་ག་ནི། ཧཱུྂ་༌། མི་གནས་མི་དམིགས་ཆོས་ཀྱི་དབྱིངས་ཉིད་ལས། །དམ་ཚིག་དབང་གིས་གཤེགས་པའི་ཡེ་ཤེས་ཚོགས། །བདག་སོགས་འགྲོ་བའི་རེ་བ་སྐོང་བྱས་ནས། །སླར་ཡང་སྐྱེ་མེད་དབྱིངས་སུ་བཛྲ་མུཿ

།རང་རིག་རང་ཤར་དམ་ཚིག་དཀྱིལ་འཁོར་ལྷ། །ཡེ་ནས་བདག་དང་གཉིས་སུ་མེད་པ་ལ། །མ་རིག་དབང་གིས་ཕྱོགས་རིས་བཟུང་བ་དག ༑གཉིས་མེད་མཉམ་པ་ཆེན་པོར་རོ་གཅིག་པས། །བསྲུང་བའི་འཁོར་ལོ་མཐའ་ནས་རིམ་གྱིས་བསྡུ། །གཞལ་ཡས་ལ་ཐིམ་དེ་ཡང་འཁོར་ལ་བསྡུ། །འཁོར་རྣམས་ཡུམ་དང་ཡུམ་ཉིད་ཡབ་ལ་ཐིམ། །ཡབ་ཀྱང་ཡ་མ་རཱ་ཛའི་སྐུ་ལ་ཐིམ། །དེ་ཡང་ཕྱག་རྡོར་དེ་ཡང་རུས་སྦལ་ལ། །རུས་སྦལ་ཉིད་ཀྱང་ཐུགས་ཀའི་ས་བོན་ལ། །དེ་ཡང་དབང་པོའི་ཚོན་ལྟར་རབ་ཡལ་ཏེ། །དམིགས་མེད་ཆོས་དབྱིངས་ངང་དུ་མཉམ་པར་བཞག །ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་ཅིང༌། གཤེགས་བསྡུ་བྱའོ། བཅུ་དགུ་པ་ཤིས་པ་བརྗོད་པ་ནི། ཧཱུྂ་༌། བདེ་གཤེགས་ཀུན་གྱི་ཕྲིན་ལས་རྨད་བྱུང་བ། །གཅིག་ཏུ་བསྡུས་པའི་དབང་ཕྱུག་གཤིན་རྗེའི་གཤེད། །མཆོག་དང་ཐུན་མོང་དངོས་གྲུབ་སྩོལ་མཛད་པ། །དཔལ་ཆེན་ཟིལ་གནོན་ཁྲོ་རྒྱལ་བཀྲ་ཤིས་ཤོག །བདེ་གཤེགས་དགྱེས་པ་བསྐྱེད་པའི་ཡུམ་མཆོག་དང༌། །དབུ་གཙུག་མཛེས་པར་བྱེད་པའི་མཁའ་ལྡིང་ཁྱུང༌། །ཐུགས་ཀར་ཡེ་ཤེས་སེམས་དཔའ་རྣམ་པ་གསུམ། །འཇམ་དཔལ་རྩ་བའི་ལྷ་དྲུག་བཀྲ་ཤིས་ཤོག །ཁྲོ་ཆེན་འབར་བའི་སྐུ་ཡི་དཀྱིལ་འཁོར་ལས། །སྤྲུལ་པ་གྱད་གནོན་ཁྱུང་དང་སེང་གེ་སྟག །དུག་སྦྲུལ་ཟུང་རེས་རང་རང་ཕྲིན་ལས་སྒྲུབ། །ཁྲོ་བོ་རྒྱན་གྱི་ལྷ་བརྒྱད་བཀྲ་ཤིས་ཤོག །སྐུ་གསུང་ཐུགས་ཀྱི་གསང་གསུམ་རྡོ་རྗེ་ལས། །དུག་གསུམ་རྩད་གཅོད་སྤྲུལ་པའི་ཁྲོ་ཆེན་ཉིད། །ཚེ་བདག་སྲོག་བདག་འཆི་བདག་འབར་བའི་ཚོགས། །ཟིལ་གནོན་སྤྲུལ་པ་རྣམ་གསུམ་བཀྲ་ཤིས་ཤོག །དགྲ་བགེགས་གསོད་བྱེད་གཤེད་བཞི་ཡབ་དང་ཡུམ། །བླ་འགུགས་མོན་པ་རྣམ་བཞི་ཡུམ་དང་བཅས། །བཀའ་ཉན་དྲེགས་པ་བདུད་ཆེན་འབར་བ་བཞི། །སྤྲུལ་འཁོར་དམ་ཅན་རྒྱ་མཚོའི་བཀྲ་ཤིས་ཤོག ༑ཟླ་བའི་འཆི་བདག་ཆེན་པོ་བཅུ་གཉིས་དང༌། །སྒྲོལ་བའི་གིང་ཆེན་ཡབ་ཡུམ་བཅོ་བརྒྱད་དང༌། །ཞག་གི་གཤིན་རྗེ་སོ་གཉིས་སྒོ་སྲུང་བཞི། །ཟིལ་གནོན་ལྷ་ཚོགས་འཁོར་བཅས་བཀྲ་ཤིས་ཤོག

༑ཕྱི་འཁོར་སྐྱོང་བའི་ཕོ་གཤེད་མོ་གཤེད་ཚོགས། །གཤིན་རྗེ་ཤ་ཟ་ཁྲག་འཐུང་མ་མོའི་ཚོགས། །ལྷ་སྲིན་སྡེ་བརྒྱད་དྲེགས་བྱེད་བྱེ་བ་འབུམ། །བཀའ་འཁོར་དམག་ཚོགས་བཅས་པའི་བཀྲ་ཤིས་ཤོག །ཅེས་དང༌། གཞན་ཡང་བཀྲ་ཤིས་ཀྱི་ཚིགས་སུ་བཅད་པ་ཅི་རིགས་བྱའོ། །འདི་སྐོར་གྱི་ཞིབ་ཆ་ཐམས་ཅད་ཞལ་ཤེས་དང་ལག་ལེན་མཐོང་རྒྱུད་དུ་ཤེས་པར་བྱའོ། །སྨྲས་པ། བདག་གི་བཤེས་གཅིག་འཇམ་མགོན་བླ་མ་ཁྱོད། །སྙིང་རྗེའི་ངང་ནས་ཁྲོ་བོར་རབ་བཞེངས་ནས། །དྲག་སྔགས་རྡོ་རྗེའི་མེ་ཆར་མ་ཕབ་ན། །སྙིགས་མའི་རུ་ཏྲ་གདུག་ཅན་སུ་ཡིས་འདུལ། །དེ་སླད་སྡིག་པ་སྙིང་འཛིང་ལ་སོགས་པའི། །ཡང་གསང་ལྕགས་སྡིག་ཆོས་ཀྱི་ཆ་རྐྱེན་དུ། །ཕྲིན་ལས་དགྲ་བགེགས་སྲོག་གི་སྤུ་གྲི་འདི། །རིག་སྔགས་འཆང་བ་བདག་གིས་ལེགས་བཀོད་ཀྱི། །དེ་ལས་བྱུང་བའི་རྣམ་དཀར་དགེ་ཚོགས་རྣམས། །འགྲོ་ཀུན་དམ་པའི་གོ་འཕང་ཐོབ་ཕྱིར་བསྔོ། །དེ་ལྟར་བཅོམ་ལྡན་འདས་འཇམ་དཔལ་ཚེ་བདག་ལྕགས་སྡིག་ནག་པོའི་ཕྲིན་ལས་དགྲ་བགེགས་ཚར་གཅོད་སྲོག་གི་སྤུ་གྲི་ཞེས་བྱ་བ་འདིའང༌༑ གཤིན་རྗེ་ལྕགས་སྡིག་གི་ཆོས་སྡེ་རྣམས་སུ་ཕྲིན་ལས་ཐོར་བུ་ཙམ་མ་གཏོགས་ཕྱོགས་གཅིག་ཏུ་བསྒྲིགས་པ་ཁ་ཚང་ཞིག་མི་འདུག་པར་བརྟེན་ལྕགས་སྡིག་མགོ་བོ་ལས་ཆད་པའི་སྒྲུབ་ཐབས་སྙིང་གཟེར་ནག་པོ་དང༌། རྒྱབ་སྟོད་གཉེར་མ་གསུམ་ལས་སྒྲུབ་ཐབས་ཆེ་འབྲིང་ཆུང་གསུམ་དང༌། སྨད་ཀྱི་གཉེར་མ་གསུམ་ལས་བསྟོད་བསྐུལ་ཆེ་འབྲིང་ཆུང་གསུམ་དང༌། བར་གྱི་གཉེར་མ་གསུམ་ལས་མངོན་རྟོགས་ཆེ་འབྲིང་ཆུང་གསུམ་དང༌། མཐིང་ནག་ལུས་པོ་གྲུ་གསུམ་ལས་བྱུང་བ་རྩ་རྒྱུད་སྡིག་པ་སྙིང་འཛིན་དང༌། བརྡུང་བའི་རྭ་གཉིས་ལས་ཨུར་མོ་གྱང་འགྱེལ་ལས་བཞི་བྱུང་བ་སོགས་ཀྱི་ཆོས་སྡེ་རྣམས་ལ་གཞི་བྱས། སྐབས་སུ་བབ་པའི་མཚམས་སྦྱོར་གྱི་ཚིག་ཙམ་མ་གཏོགས་རང་བཟོ་སྤངས་ཏེ་བཤད་མ་ཐག་པའི་ཆོས་སྡེ་རྣམས་དཔང་པོར་བྱས་ཏེ། ཚིག་ཉུང་དོན་གསལ་བའི་དོན་སྤྱོད་དུ་མས་ཕྱུག་པའི་ཕྲིན་ལས་འདིའང༌།

དབུར་སྟོད་འབྲི་གུང་གི་ཕྱོགས་སུ་སོན་པ་འགྲུ་རྒྱལ་སྐྱུ་རའི་གདུང་རིགས་ཀྱི་ཐ་ཤལ་ཤཱཀྱའི་དགེ་སློང་རིག་པའི་གནས་བཅུ་ཕྲག་སྨྲ་བ་ལ་བསྙེངས་པ་མེད་པ། འཇམ་དཔལ་གཤིན་རྗེའི་གཤེད་འདི་ཉིད་ཀྱི་རྣལ་འབྱོར་དབང་ཕྱུག་པ་རྡོ་རྗེ་འཛིན་པ་ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་བའི་སྡེས། ཆུ་མོ་ཕག་གི་ལོ་པཎ་ཆེན་ཤཱཀྱ་ཤྲཱི་བྷ་དྲའི་བསྟན་རྩིས་ལུགས་ཀྱི་སྟོན་པ་ཡོངས་སུ་མྱ་ངན་འདས་པའི་དུས་ཆེན་དགེ་མཚན་དང་ལྡན་པ་ཆུ་ཤེལ་གྱི་དབང་པོ་སྨིན་དྲུག་དང་བརྩེ་བའི་རེས་ལ་བབ་པའི་དུས་ཀྱི་ཕྱོགས་སྔ་མའི་རྒྱལ་བ་གཉིས་པ་རྒྱུ་སྐར་ཁྲུམ་སྟོད་དང་རེས་གཟའ་གསེར་ལྡན་འཛོམས་པའི་དུས་དགེ་བར། གཞུ་སྨད་སྤྲོ་ལུང་གི་ཀུན་དགའ་ར་བའི་གཟིམ་ཆུང་དབང་ལྡན་ཕོ་བྲང་དུ་སྦྱར་བ་རེ་ཞིག་རྫོགས་སོ།། །།སརྦ་མངྒ་ལཾ།། 