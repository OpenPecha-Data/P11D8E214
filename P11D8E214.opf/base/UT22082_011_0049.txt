༄༅། །ཟླ་གསང་ལས་རྒྱུན་བསྙེན་གྱི་ཞལ་གདམས་ཤིན་ཏུ་གསང་བ་བཞུགས་སོ།།

ཡ་མཱ་རི་ན་མོ། ཟླ་གསང་གཞི་བསྙེན་དང་ཟློག་བསད་མནན་སོགས་ཀྱི་སྒྲུབ་པའི་དམིགས་པ་རྣམས་རང་གཞུང་སོ་སོར་གསལ་ལ། རྒྱུན་བསྙེན་སྔགས་གསུམ་པོ་གང་བྱེད་ཀྱང་ངག་འདོན་དཀྱུས་མའི་བསྲུང་བའི་དམིགས་པ་དང་བཅས་སྲུང་སྔགས་ཅི་ནུས་བཟླས་རྗེས། རང་གཤིན་རྗེའི་གཤེད་དུ་གསལ་བའི་ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ་རྡོ་རྗེ་སྔོན་པོ་རྩེ་ལྔ་པའི་ལྟེ་བར་ཧཱུྂ་མཐིང་ནག་གི་མཐར་བཟླ་བྱའི་སྔགས་ཀྱིས་བསྐོར་བ། སྔགས་བཟླས་པའི་ཚེ་ཉི་མ་དང་རྡོ་རྗེ་ཧཱུྂ་ཡིག་རྣམས་མི་འགུལ་བར་སྔགས་ཕྲེང་དྲག་ལ་མྱུར་བར་གཡས་སུ་རྒྱུན་མི་འཆད་དུ་འཁོར་ཞིང་སྔགས་ཕྲེང་ས་བོན་རྡོ་རྗེ་དང་བཅས་པ་ལས་འོད་འཕྲོས། བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་སྐྱོང་སྲུང་མ་ཐམས་ཅད་ལ་མཉེས་པའི་མཆོད་པ་ཕུལ། དེ་རྣམས་ཀྱི་བྱིན་རླབས་དང་མཁྱེན་བརྩེ་ནུས་མཐུ་ཐམས་ཅད་བསྡུས་པ་སྔགས་ཕྲེང་ས་བོན་དང་བཅས་པར་བསྟིམས། སླར་ཡང་འོད་འཕྲོས། རིགས་དྲུག་གི་སེམས་ཅན་རྣམས་ལ་ཕོག་པས་སྡིག་སྒྲིབ་སྦྱངས། འཇམ་དཔལ་ཡེ་ཤེས་སེམས་དཔའི་གོ་འཕང་ལ་བཀོད། དེ་རྣམས་ཀྱི་ཚེ་བསོད་དཔལ་འབྱོར་སྲོག་ལུས་དབང་ཐང་རླུང་རྟའི་སྟོབས་རྣམས་དང༌། འབྱུང་བ་ལྔའི་རོ་བཅུད་ནུས་པ་ཐམས་ཅད་བསྡུས་ཏེ་སྔགས་ཕྲེང་ས་བོན་དང་བཅས་པར་བསྟིམས། སླར་འོད་འཕྲོས་པས། དགྲ་བགེགས་གནོད་བྱེད་ཐམས་ཅད་ལ་ཕོག་པས་དེ་དག་ཐམས་ཅད་དབང་དུ་བསྡུས་ཤིང་བྲན་དུ་བཀོལ། མ་འདུས་པ་རྣམས་ཚར་བཅད། དེ་རྣམས་ཀྱི་ཕུན་ཚོགས་ཐམས་ཅད་བསྡུས་ཏེ་སྔགས་ཕྲེང་ས་བོན་དང་བཅས་པ་ལ་ཐིམ་ཞིང་འཁོར་བར་གྱུར། ཨོཾ་ཨ་ཀྲོ་ཏེ་ཀ་ཡ་མཱནྟ་ཀ་ཧཱུྃ་ཕཊ྄། ཅེས་དོན་དྲན་བཞིན་ཡིད་གཞན་དུ་མི་འཕྲོ་བར་བཟླས་པ་བྱའོ། །རྒྱུན་བསྙེན་གྱི་རྟགས་ནི། ཟླ་གསང་འཇམ་དཔལ་ཐུགས་ཀྱི་རྒྱུད་རྩ་བ་ཆེན་པོའི་ལེའུ་སུམ་ཅུ་པར། ཨ་ཀྲོ་ཏེ་ཀ་རྒྱུན་གྱི་སྔགས། །དེ་དག་སྒྲུབ་པའི་དུས་སུ་ཡང༌། །མི་ལུས་ཕྲ་མེན་མགོ་ཅན་སར། །ཡུན་དང་བྲན་འཁོར་ཕ་མ་དང༌། །མཆོད་རྟེན་ཆེན་པོ་སྟོན་པ་དང༌། །མེ་ཆེན་རྟག་ཏུ་འབར་བ་དང༌། །རྒྱ་མཚོ་དག་ཏུ་མི་ནུབ་དང༌། །དེ་དག་མ་བྱུང་བར་དུ་བགྲང༌། །ཞེས་གསུངས་ཤིང༌།

ཟླ་གསང་དྲེགས་པ་ཚར་གཅོད་ཀྱི་ལེའུ་ཉེར་གསུམ་པར་ཡང་འདི་ཁོ་ན་ལྟར་གསུངས་པས་རྟགས་འདི་རྣམས་རྒྱུན་བསྙེན་གྱི་གཞི་བསྙེན་དང༌། སྒྲུབ་པ་དང༌། ལས་སྦྱོར་སོགས་ཀྱི་རྟགས་ཡིན་ནོ། །ཞེས་པའང་རྗེ་བཙུན་དཔལ་ལྡན་བླ་མ་དམ་པ་རིག་འཛིན་ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་བའི་སྡེའི་ལྗགས་བསྒྲིགས་ཡིན་ཞིང༌། གཤིན་རྗེ་མཁན་གྱིས་ཐུགས་ཁུར་བཞེས་རྒྱུར། གཞན་རྣམས་ལ་ནི། གཞི་བསྙེན་གྱི་སྔགས་བསྡེབས། ཞལ་གདམས། ལས་སྦྱོར་རྩ་བའི་བསྙེན་པ་རྣམས་ཧ་ཅང་དར་ཆེ་ཞིང༌། རྒྱུན་བསྙེན་འདིའང་ཡོད་པ་ནི་སུ་ཞིག་གིས་མ་མཐོང་བས་དེ་ལྟར་ཉམས་སུ་ལེན་ཤེས་དང་གཞན་ལའང་གསང་ཤེས་བྱེད་པ་གལ་ཆེའོ།། །།སརྦ་མངྒ་ལཾ།། 