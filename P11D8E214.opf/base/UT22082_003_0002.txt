༄༅། །དམ་པའི་ཆོས་དགོངས་པ་གཅིག་པའི་དཀའ་འགྲེལ་ཚིགས་སུ་བཅད་པ་མུན་སེལ་སྒྲོན་མེ་ཞེས་བྱ་བ་བཞུགས་སོ།།

རྒྱ་གར་སྐད་དུ། སཏྟ་དྷརྨ་ར་སཻ་ཀཱ་བྷི་པྲཱ་ཡ་སྱ་པཉྩི་ཀཱ་ག་ཐཱནྡྷ་ཀཱ་ར་སྐཾ་བྷྱཱ་ལོ་ཀ་ནཱ་མ། བོད་སྐད་དུ། དམ་པའི་ཆོས་དགོངས་པ་གཅིག་པའི་དཀའ་འགྲེལ་ཚིགས་སུ་བཅད་པ་མུན་སེལ་སྒྲོན་མེ་ཞེས་བྱ་བ། བླ་མ་དང་མགོན་པོ་འཇམ་པའི་དབྱངས་ལ་ཕྱག་འཚལ་ལོ༑ ༑གང་གི་ཐུགས་བསྐྱེད་རྨད་བྱུང་རྒྱ་མཚོ་ལས། །ལེགས་ཐོན་འགྲོ་བློའི་ཡིད་མཁར་རྟག་འཆར་བ། །དོན་གཉིས་མཐར་ཕྱིན་བདག་ཅག་གི་སྟོན་པ༑ ༑ཐུབ་ཆེན་སྨྲ་བའི་ཉི་མ་ལ་ཕྱག་འཚལ། །རྣམ་ཀུན་མཆོག་ལྡན་མཐའ་བྲལ་ཤིང་རྟའི་སྲོལ། །མ་ཉམས་སྟོན་ལ་རྒྱལ་བས་ལུང་བསྟན་པ། །རྒྱལ་བ་གཉིས་པ་འཕགས་མཆོག་ཀླུ་་སྒྲུབ་ཞབས། །ངེས་པའི་དོན་སྟོན་དེ་ལ་བདག་ཕྱག་འཚལ། །དེ་ཉིད་གངས་ཅན་ལྗོངས་འདིར་གྲུབ་པའི་མཐའ། །དག་དང་མ་དག་སྣ་ཚོགས་གྱ་གྱུའི་འགྲོས། །དྲང་པོར་སྲོང་ཕྱིར་རཏྣ་ཤྲཱི་ཞེས་པ། །མགོན་པོ་འབྲི་གུང་པ་དེར་གུས་ཕྱག་འཚལ༑ ༑དེ་ཡི་བཞེད་སྲོལ་ཕྱོགས་དུས་རྒྱལ་ཀུན་གྱི། །དགོངས་པ་གཅིག་ཏུ་སྟོན་པའི་གཞུང་ལུགས་ལ། །འགྲེལ་བྱེད་མང་ཡང་རང་འདོད་མུན་པས་བསྒྲིབས། །དེ་སེལ་སྒྲོན་མེ་ཉིན་བྱེད་ཁོ་བོས་སྦར། །རྟ་བདུན་དབང་པོ་ལང་ཚོ་ངོམ་པའི་ཚེ། །གོས་སེར་ཅན་སོགས་དབེན་པར་གབ་པ་བཞིན༑ ༑ལེགས་བཤད་གདོང་ལྔའི་ང་རོ་འདི་བསྒྲགས་ཚེ། །བློ་ངན་ལག་འགྲོའི་ཚོགས་རྣམས་གཅོམ་སྐྱུངས་ཤིག ། ༈ ༡ །རྫོགས་སངས་རྒྱས་ཀྱིས་ཆོས་རྣམས་མ་ལུས་པ། །བབས་ཀྱི་གནས་ལུགས་བསྟན་ཅེས་གསུངས་པ་ནི། །ཐམས་ཅད་མཁྱེན་ཅིང་ཐམས་ཅད་གཟིགས་པ་དེས། །ཆོས་རྣམས་རང་རང་མཚན་ཉིད་ཇི་ལྟ་བར། །མ་འཁྲུལ་མཁྱེན་ཅིང་དེ་ཡང་ཕྱོགས་རེ་ཙམ། །མ་ཡིན་ཇི་སྙེད་གཟིགས་པས་རྒྱུ་དང་འབྲས། །རྟེན་དང་དེ་འབྲེལ་གཤིས་སམ་རང་གི་བབས། །མེ་ལས་ཚ་སྲེག་མ་གཏོགས་རླན་གཤེར་གྱི། །གཤིས་སམ་བབས་མེད་དེ་ལས་དེ་མི་འབྱུང༌། །དགེ་ལས་སྡུག་བསྔལ་མི་དགེའི་ལས་དག་ལས། །བདེ་བ་མི་འབྱུང་རྒྱུ་དང་འབྲས་འབྱུང་བ། །དགེ་ལ་བརྟེན་ནས་འབྲས་འབྱུང་བདེ་ཐོབ་སྟེ༑ ༑མི་འམ་ཅིའི་རྒྱལ་ལྗོན་པས་ཞུས་པའི་མདོར། །རྒྱུ་ལ་བརྟེན་པའི་མཁས་པ་བཅོམ་ལྡན་འདས། །མཐའ་གཉིས་ལྟ་བ་རྟག་ཏུ་མི་མངའ་ཞིང༌༑ ༑ལས་ཀྱི་འབྲས་བུ་རྣམ་སྨིན་ཁོ་ན་གསུང༌། །ལྟ་བའི་མུན་བྲལ་ཁྱོད་ལ་ཕྱག་འཚལ་ལོ། །ཞེས་གསུངས་ཕྱིར་ན་རྒྱུ་འབྲས་ལས་གཞན་མིན༑ ༑མང་པོ་གཅིག་དང་གཅིག་ཉིད་མང་པོ་དང༌། །མེ་དོང་པདྨའི་རྫིང་དུ་སྒྱུར་བ་དང༌། །རྟ་ཆག་རུལ་པོའང་རོ་བརྒྱ་ལྡན་པ་སོགས། །མི་མཚུངས་བློ་འདས་ཆོ་འཕྲུལ་མཛད་པ་ཡང༌། །ཆོས་ཀུན་གཤིས་བབས་སྟོང་ཉིད་ཡིན་ཕྱིར་དང༌། །བདག་རྐྱེན་རྒྱུ་དང་གཞན་རྐྱེན་གདུལ་བྱ་དང༌། །དུས་བབ་རྟེན་འབྲེལ་དབང་གིས་དེ་ལྟར་སྣང༌༑ ༑ཚུལ་འདི་རྟོགས་ན་ཆོས་རྣམས་མ་ལུས་པའི། །གནས་ལུགས་རྟོགས་འགྱུར་བསྟན་བཅོས་ཆེན་པོ་འདིའི། །སྤྱི་ཆིངས་ཁོག་དབུབ་དག་ཀྱང་འདི་ཁོ་ནའོ།

༢ །ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ཡང༌། །སངས་རྒྱས་བསྒྲུབ་པའི་ཐབས་སུ་གཅིག་གསུངས་པ། །ཇི་ལྟར་ཤིང་མཁན་གྱི་ནི་ལག་ཆ་དང༌། །ནད་གསོའི་སྨན་ལྟར་རེ་རེའང་མ་ཚང་ན། །དེ་ཡི་ངོ་སྐལ་ཤོར་ཀེ་འབྱུང་བ་ལྟར། །སེམས་ཅན་ཁམས་ཀྱི་ཉོན་མོངས་བརྒྱད་ཁྲི་དང༌། །བཞི་སྟོང་གཉེན་པོར་ཆོས་ཀྱི་ཕུང་པོ་ཡང༌། །བརྒྱད་ཁྲི་བཞི་སྟོང་གསུངས་པ་གང་ཟག་གཅིག །འཚང་རྒྱ་བར་ཡང་མེད་ཐབས་མེད་པ་སྟེ། །ཉོན་མོངས་རྩ་བ་མ་རིག་པ་ཉིད་དེ། །དེ་སྤོང་སླད་དུ་སྤྲོས་བྲལ་སྟོང་ཉིད་བསྒོམ། །ཉོན་མོངས་གཉེན་པོར་ཆོས་ཀྱི་ཕུང་པོ་སྟེ། །དེ་ཡི་ཏིང་འཛིན་གཟུངས་དང་སྤོབས་པ་དང༌༑ ༑རྣམ་དག་སྒོ་དང་སྤྱོད་པ་སྨོན་ལམ་སྟོབས། །སྤང་རྟོགས་མཐར་ཕྱིན་རྫོགས་སངས་རྒྱས་པར་འགྱུར། ༣ །སྡེ་སྣོད་གསུམ་དང་རྒྱུད་སྡེ་བཞི་ལ་སོགས། །ལམ་ཉིད་སྐྱེ་བའི་རིམ་པར་གསུངས་པ་ཡང༌། །བརྟག་པ་གཉིས་པར་དང་པོར་གསོ་སྦྱོང་དག །སྦྱིན་པར་བྱ་ཞེས་གོ་རིམ་དང་བཅས་མཐར། །དེ་རྗེས་དགྱེས་པ་རྡོ་རྗེ་བརྩམ་ཞེས་གསུངས༑ ༑དེ་ཕྱིར་སྐྱབས་སྡོམ་ནས་བཟུང་བླ་མེད་ཀྱི། །ཐེག་པ་ཕྱིན་ཆད་གང་ཟག་སྐལ་ལྡན་གྱི། །རྒྱུད་ལ་ས་ལམ་སྐྱེ་ཕྱིར་གཅིག་ཏུ་ངེས། ༤ །ཆོས་འཁོར་རྣམ་གསུམ་འཁོར་གྱི་རྟོགས་པ་ཡི། །ཁྱད་པར་བསྟན་པ་ཞེས་གསུངས་དེ་ཡི་དོན། །བློ་དམན་སྐྱེ་བོར་ཐོག་མ་ཉིད་དུ་ཡང༌། །སྤྲོས་བྲལ་བསམ་མི་ཁྱབ་པའི་གནས་བསྟན་ན། །སྤངས་ཀྱི་དོགས་པས་དང་པོར་མེད་པའི་མཐའ༑ ༑འགོག་ཕྱིར་འཁོར་ལོ་དང་པོར་སྡུག་བསྔལ་དང༌། །ཀུན་འབྱུང་འགོག་པ་ལམ་སྟེ་བདེན་བཞི་བསྟན། །སླར་ཡང་རྟག་པ་ཐེར་ཟུག་སྤོང་སླད་དུ། །འཁོར་ལོ་བར་པར་གཟུགས་ནས་རྣམ་མཁྱེན་བར། །མེད་པ་སྟོང་ཉིད་བཅོ་བརྒྱད་དག་གིས་བཤད། །དེ་ཚེ་ཡོད་མེད་སོམ་ཉི་སླར་སྤོང་སླད། །ངེས་དོན་མཐའ་བྲལ་ཆོས་འཁོར་གསུམ་པ་ཡིས། །ཆོས་ཀུན་སྤྲོས་བྲལ་ཟབ་ཞི་འདུས་མ་བྱས། །རང་རིག་བདེན་དོན་བསྟན་པས་གྲོལ་བར་མཛད།

༥ །ཆོས་འཁོར་རེ་རེ་ལ་ཡང་གསུམ་ག་ཚང༌། །ཞེས་པ་འཁོར་བའི་སྡུག་བསྔལ་རབ་ཤེས་ནས། །དེ་རྒྱུ་ཀུན་འབྱུང་དེ་སྤོང་ཐབས་ནི་ལམ། །དེ་འབྲས་འགོག་པ་འཕགས་པའི་བདེན་པ་བཞི། །དེ་དག་འཁོར་ལོ་གསུམ་ག་ལ་ཡོད་པས། །འཁོར་ལོ་རེ་རེར་གསུམ་ག་དེ་ཕྱིར་ཚང༌། ༦ །ཆོས་ཀྱི་འཁོར་ལོ་ཕྱི་མ་ཕྱི་མ་ཡི། །ས་བོན་སྔ་མ་སྔ་མ་ལ་གནས་ཞེས། །གསུངས་པ་བདེན་བཞིར་སྡོམ་པའི་ངོ་བོ་ནི། །རྣམ་རིག་མིན་པར་གསུངས་པ་སྟོང་ཉིད་དེ། །དེ་ནི་བར་པའི་དགོངས་དོན་ཡིན་ཕྱིར་དང༌༑ ༑བར་པར་སྨྲ་བསམ་བརྗོད་མེད་སོགས་གསུངས་པ། །ཐ་མ་སྤྲོས་བྲལ་ངེས་པའི་ས་བོན་ཡིན། །ཐ་མ་ལང་གཤེགས་སོགས་སུ་གཟུགས་ཀྱི་ཁམས། །འོག་མིན་གནས་སུ་མངོན་སངས་རྒྱས་ནས་ཀྱང༌། །སླར་ཡང་སྤྲུལ་པ་འདིར་འཚང་རྒྱ་ཞེས་པ། །སྔགས་ཀྱི་ཐེག་པའི་འདོད་པ་དག་ཀྱང་གསུངས། ༧ །མདོ་དོན་གནད་ཀྱི་འཁོར་ལོ་གསུམ་དུ་ངེས། །གསུངས་པ་དགོངས་པ་ངེས་འགྲེལ་མདོ་ལས་ནི། །འཁོར་ལོ་གསུམ་པོར་དང་པོ་བར་པ་གཉིས། །རྩོད་པ་དང་བཅས་ཕྱི་མ་རྩོད་མེད་དུ། །བཞག་པ་མདོ་དོན་འཁོར་བ་སྤོང་སླད་དུ། །མངོན་རྟོགས་རིམ་པ་རྒྱུད་ལ་འཆར་དགོས་པར། །གསུངས་པ་བདག་ཉིད་ཆེན་པོ་སྒམ་པོ་པས། །རྣལ་འབྱོར་བཞིར་བཞག་དེ་ཕྱིར་འཁོར་ལོ་གསུམ། །མདོ་དང་དོན་གྱི་གནད་ཀྱིས་ངེས་པར་བྱས། ༨ ། འདུལ་བའི་སྡེ་སྣོད་བདེན་བཞིའི་ཆོས་འཁོར་ཞེས། །གསུངས་པ་ཁྲིམས་ཉམས་སྡོམ་པ་མ་ཐོབ་སོགས། །དེ་འབྲས་སྡུག་བསྔལ་འབྱུང་བ་སྡུག་བསྔལ་བདེན། །དེ་རྒྱུ་འཆལ་སོགས་ཀུན་འབྱུང་བདེན་པ་སྟེ། །དེ་འགོག་ཁྲིམས་ལ་གནས་བྱ་འགོག་བདེན་ཉིད། །ཁྲིམས་རྣམས་སྡེ་ལྔར་བཞག་པ་ལམ་གྱི་བདེན། །དེ་ཕྱིར་བདེན་བཞི་འདུལ་བའི་སྡེ་སྣོད་ཉིད༑ ༩ ༑ཐེག་པ་སྣ་ཚོགས་སྟོང་ཉིད་ངེས་དོན་ནི། །ཆོས་ཀྱི་འཁོར་ལོ་ཞེས་གསུངས་དེ་ཡི་དོན། །འཁོར་ལོ་དང་པོ་བདེན་བཞི་བར་པ་ནི། །མཚན་ཉིད་མེད་པ་དག་གི་མཐའ་གཉིས་པོ༑ ༑སོ་སོར་བསལ་ནས་མཐའ་བྲལ་ངེས་པའི་དོན། །ཐེག་པ་སྣ་ཚོགས་བསྟན་པ་སྟོང་པ་ཉིད། །རྒྱུ་འབྲས་དག་ཏུ་ལྡང་ཞིང་དེ་ཉིད་ཀྱང༌། །སྤུ་རིས་སྣ་ཚོགས་རྣམས་སུ་འཇུག་པ་སྟེ༑ ༑ལམ་དང་འབྲས་བུ་སྣ་ཚོགས་ཐེག་པའི་སྒོ། །དུ་མར་བསྟན་ཀྱང་མཐར་ཐུག་གཅིག་ཉིད་དུ། །ངེས་པས་འཁོར་ལོ་ཐ་མ་ཐེག་པའི་སྒོ། །སྣ་ཚོགས་བསྟན་པ་ངེས་དོན་འཁོར་ལོར་བཞེད༑ ༑དེ་བཞིན་གཤེགས་པའི་སྙིང་པོའི་མདོ་དང་ནི། །དགོངས་པ་ངེས་འགྲེལ་ལས་གསུངས་དེ་ཕྱིར་རོ།

༡༠ །མཐའ་དྲུག་དག་ཏུ་གསུངས་པ་ཐམས་ཅད་ནི། །ངེས་དོན་འབའ་ཞིག་ཅེས་པའི་ཁྱད་ཆོས་ནི། །རྒྱལ་བ་གསུང་བདེན་གཉིས་སུ་མི་གསུང་ཕྱིར། །ཆོས་ཀུན་ངེས་དོན་བསླུ་མེད་རྒྱུ་དང་འབྲས། །ཁོ་ན་བསྟན་གྱིས་བསྟན་བྱ་གཞན་ཡོད་མིན། །འོན་ཀྱང་གདུལ་བྱའི་ཁམས་རིགས་ཁྱད་པར་གྱིས། །མཐའ་དྲུག་ལ་སོགས་གོ་ལུགས་སོ་སོར་སྣང༌། །དེ་ཚུལ་རྨ་བྱ་ཆེན་མོ་དག་དང་ནི། །ཙནྡན་ཡན་ལག་ཟླ་བ་སྒྲོན་མ་དང༌། །གསེར་འོད་དབྱངས་ཅན་ལེའུ་བཅོ་ལྔ་པར། །གསལ་པོར་གསུངས་ལ་སུ་ཡིས་བསྙོན་པར་ནུས། ༡༡ །སེམས་ཙམ་སྟོན་པའི་བཀའ་ཉིད་དབུ་མ་སྟོན། །གསུངས་པ་དངོས་ཀུན་སེམས་ཙམ་ལས་གཞན་དུ། །མ་གྲུབ་སེམས་ཀྱང་ཡོད་མེད་མཐའ་བྲལ་བས། །དེ་ལས་གཞན་པའི་དབུ་མ་སུ་ཡིས་བཤད། །སྣང་སེམས་གཉིས་མེད་ཉམས་ལེན་རྩ་བར་གཟུང༌། ༡༢ །ལོག་པའི་ཀུན་རྫོབ་ཀྱིས་ཀྱང་དོན་བྱེད་ནུས༑ ༑ཞེས་གསུངས་དེ་ཡང་མཚན་ཉིད་བཞི་ལྡན་ཏེ། །བརྟག་ན་དབེན་ལ་དོན་བྱེད་ནུས་པ་དང༌། །མཐུན་པར་སྣང་ཞིང་རྟེན་ཅིང་འབྲེལ་འབྱུང་བཞིའི། །གནད་ཀྱི་དོན་བྱེད་ནུས་པ་དྲིན་ལན་ནི༑ ༑བསབས་མདོར་རི་དྭགས་འཛིན་མའི་བུ་ལྔ་བརྒྱའི། །དཔེ་དང་བྲམ་ཟེ་ཆེན་པོའི་ཐོད་ཆང་དང༌། །འདུལ་བ་ལུང་ལས་ཁྲོན་པར་སྤྲེའུ་ནི། །ལྔ་བརྒྱ་དུས་གཅིག་གུམ་པའི་དཔེ་ཡིས་ཤེས། ༡༣ །ལམ་རྣམས་ཐམས་ཅད་ས་བཅུས་བགྲོད་ཅེས་པར། །མདོ་སྔགས་གང་ཡང་བགྲོད་བྱ་ས་དང་པོ། །མཐོང་ལམ་ས་བཅུ་རྒྱུན་མཐར་ཤེས་སྒྲིབ་དག ༑སྤངས་ནས་རྣམ་མཁྱེན་འཐོབ་པ་གཉིས་ཀ་མཚུངས། །དེ་ཡང་འབད་བརྩོན་དབང་གིས་སྐད་ཅིག་དང༌། །རིམ་གྱིས་བགྲོད་པ་སྦྱངས་སྟོབས་ཁྱད་པར་ཡིན། ༡༤ །ལམ་རྣམས་ཐམས་ཅད་རིམ་གྱིས་འཇུག་ཅེས་པ། །ཅིག་ཅར་རིམ་གྱིས་གཉིས་སུ་ཕྱེ་ན་ཡང༌། །དོན་ལ་ཐམས་ཅད་རིམ་གྱིས་པ་ཉིད་ལས། །ཅིག་ཆར་སྐད་ཅིག་བགྲོད་པ་ག་ལ་སྲིད། །རས་སམ་ལྭ་བ་མང་དུ་བརྩེགས་པ་ལ། །སྟོབས་ལྡན་སྐྱེས་བུས་ཉག་ཕྲན་བསྣུན་པ་ན། །ཤུགས་དེས་སྐད་ཅིག་གཅིག་ལ་ཕུག་གོ་ཞེས། །སྨྲ་ཡང་སྔ་མ་མ་ཕུག་ཕྱི་མ་དེ། །ཕུག་པར་རློམ་པ་བླུན་པོའི་ཁྱད་ཆོས་ཡིན༑

༡༥ ༑ཤེས་བྱའི་སྒྲིབ་པ་སྔོན་ལ་སྤོང་བ་ཡང༌། །ཡོད་ཅེས་གསུངས་པ་ཡང་གི་སྒྲའི་ནུས་པས། །མཐའ་གཅིག་མ་ཡིན་ཕལ་ཆེར་ལས་ཉོན་ཤེས། །རིམ་གྱིས་སྤོང་ཡང་གང་ཟག་ལ་ལ་ཞིག ༑སྔོན་ལ་ཤེས་སྒྲིབ་སྤངས་པས་གཞན་གཉིས་པོ། །རང་བཞིན་ཤུགས་ཀྱིས་སྤོངས་ཞེས་མི་ལས་གསུངས། ༡༦ །ཚད་མ་སངས་རྒྱས་ཀྱི་ནི་མཁྱེན་པ་ཡི། །ཡེ་ཤེས་ཡིན་ཞེས་གསུངས་པ་འདི་ལྟ་སྟེ། །སློབ་དཔོན་ཕྱོགས་ཀྱི་གླང་པོས་ཇི་སྐད་དུ། །ཚད་མར་གྱུར་པ་འགྲོ་ལ་ཕན་བཞེད་པ། །སྟོན་པ་བདེ་གཤེགས་ཞེས་པའི་ལུང་དང་ནི། །ལུགས་དེར་ཁྱི་མགོ་རྡོ་རིལ་ཞེས་པ་ལ། །རྡོ་བའི་གཤིས་མེད་དེ་བཞིན་རི་བོང་ལ། །རྭ་མེད་པ་ཡང་གཤིས་སམ་བབས་ཡིན་ཕྱིར། །ཆོས་ཀུན་བབས་ཀྱི་གནས་ལུགས་དཔེ་དེས་བསྟན། །དེས་ན་ཇི་ལྟའི་ཚད་མར་གྱུར་པ་ནི༑ ༑རྫོགས་སངས་རྒྱས་ཀྱི་ཐུགས་ལས་གཞན་ཡོད་མིན། ༡༧ །ཚད་མའི་འབྲས་བུས་ཆོས་ཉིད་སྟོང་པ་ཉིད། །སྟོན་གསུངས་བློ་བདུན་ལས་ནི་རྗེས་དཔག་ལ། །རྟགས་བཞིའི་ཡ་གྱལ་ཡང་དག་རྟགས་ཀྱིས་ནི། །འབྲས་བུ་རྒྱུ་དཔོག་རྒྱུ་འབྲས་རྟེན་འབྲེལ་ཏེ། །དོན་མཐུན་དེ་ཉིད་རྗེས་དཔག་གིས་ཤེས་པས། །རྒྱུ་འབྲས་མ་རྨོངས་མ་རིག་དང་བྲལ་ཞིང༌། །མངོན་སུམ་བཞི་ལས་རང་རིག་མངོན་སུམ་དང༌། །རྣལ་འབྱོར་མངོན་སུམ་ཞི་ལྷག་ཏིང་འཛིན་སྒྲུབ། །དེ་ཉིད་ཟུང་འབྲེལ་ཟབ་མོ་སྟོང་ཉིད་སྟོན། །རྣམ་འགྲེལ་གཞུང་ལས་གང་གི་དངོས་པོ་རྣམས། །རྣམ་པར་བརྟག་ན་དངོས་པོ་དེ་མེད་ཅིང༌། །དེ་ལ་གཅིག་དང་དུ་མའི་རང་བཞིན་སོགས། །མེད་པར་གསུངས་ལས་སྟོང་ཉིད་གཞན་ཡོད་མིན། ༡༨་་༌།གྲུབ་མཐའ་འཛིན་པ་ཐམས་ཅད་རང་རྒྱུད་པ།་༌། །ཞེས་གསུངས་པ་ནི་མུ་སྟེགས་ལྟ་ཞོག་གི །ནང་པར་གཏོགས་ཤིང་ཆེན་པོར་རློམ་རྣམས་ཀྱིས། །ཆོས་ཀུན་ཀུན་རྫོབ་ཏུ་ཡོད་དོན་དམ་པར། །མེད་ཅེས་སྨྲ་བས་རྟག་ཆད་མུ་གཉིས་པོ། །ཁས་བླངས་མུ་སྟེགས་དང་མཚུངས་དེ་ཡི་ནི། །སྤྲོས་བྲལ་དོན་ལ་རྨོངས་པས་ངན་སོང་གྲུབ། །དགེ་བའི་རྩ་བ་ཡོངས་སུ་འཛིན་པའི་མདོར། །བསྐལ་པ་བྱེ་བར་ཚུལ་ཁྲིམས་བསྲུངས་བྱས་ཤིང༌། །ཡུན་རིང་དུས་སུ་བསམ་གཏན་སྒོམ་བྱེད་ཀྱང༌། །ཡང་དག་ཉིད་མཐའ་འདི་ནི་མི་ཤེས་ན། །བསྟན་པ་འདི་ལ་དེ་དག་བློ་ཡོད་མིན། །ཞེས་གསུངས་ཡང་དག་ཉིད་མཐའ་གང་ཞེ་ན། །ཡོད་མེད་མཐའ་བྲལ་བསམ་བརྗོད་བྲལ་མིན་ནམ།

༡༩ །མུ་སྟེགས་པ་ལའང་གཤིས་ཀྱི་དགེ་བ་ཡི། །བསྒྲུབ་བྱ་མང་པོ་ཡོད་ཅེས་གསུངས་པ་ནི། །སྙིང་རྗེ་ཆེ་དང་དབྱར་དང་དགག་དབྱེ་དང༌། །གསོ་སྦྱོང་ལ་སོགས་དེ་ལ་ཡོད་པའི་ཕྱིར། །གཤིས་ཀྱི་དགེ་བ་དེ་དག་ལ་དགོངས་སོ། ༢༠ །ཕྱི་ནང་དག་གི་ཁྱད་པར་སྐྱབས་འགྲོ་ཞེས། །དབུ་མར་ལྟ་དང་སྤྱོད་པ་སྙིང་རྗེ་དང༌། །བདག་འཛིན་སྤོང་དང་ཆོས་རྟགས་ཕྱག་རྒྱ་བཞི། །དེ་སོགས་གང་གིས་ཀྱང་དབྱེ་བ་མི་ཕྱེད་དེ། །ཤཱཀྱའི་དབང་པོ་སྟོན་པར་ཁས་ལེན་དང༌། །དེ་ཡི་ཐུགས་ལ་བཞུགས་དང་གསུངས་པའི་ཆོས། །དགེ་འདུན་རྣམས་ལ་སྐྱབས་སུ་འགྲོ་མི་འགྲོ། །དེ་ཡིས་འབྱེད་ཀྱིས་གཞན་པ་གང་ཡང་མིན། ༢༡ །ཐེག་པ་ཆེ་དང་ཆུང་བའི་ཁྱད་པར་ནི། །སེམས་བསྐྱེད་ཅེས་གསུངས་དེ་ཡང་རྒྱུ་དང་ལམ། །འབྲས་བུས་མི་ཕྱེད་གཞན་དོན་ཁོ་ནའི་བློ། །ཕྱུགས་རྫི་མཉན་པ་རྒྱལ་པོའི་དཔེས་བསྟན་པའི། །རབ་འབྲིང་ཐ་མ་གང་རུང་ལྡན་མི་ལྡན། །དེ་ཡིས་ཐེག་པ་མཆོག་དམན་ལེགས་པར་འབྱེད། ༢༢ །སྔགས་དང་མཚན་ཉིད་ཁྱད་པར་དབང་ཞེས་དང༌། །ལམ་དང་འཇུག་པ་འབྲས་བུ་བདེ་བ་དང༌། །དཀའ་ཐུབ་འདོད་ཡོན་སྤོང་དང་དུས་དང་ནི། །རྒྱུ་འབྲས་ཀྱིས་མིན་བྱ་སྤྱོད་ཡོ་ག་དང༌། །ཕ་མ་གཉིས་མེད་རྒྱུད་དོན་དབང་རིམ་གྱིས། །དབྱེ་ཞེས་མགོན་པོ་འབྲི་གུང་པ་དེས་གསུངས། ༢༣ །སྔགས་དང་མཚན་ཉིད་གང་མེད་གྱུར་ཀྱང་ནི༑ ༑རྫོགས་པའི་བྱང་ཆུབ་མི་འཐོབ་ཅེས་གསུངས་པ། །རྒྱུ་ཡི་ཐེག་པས་སྤང་བྱ་རགས་པ་དང༌། །འབྲས་བུའི་ཐེག་པས་ཕྲ་བ་སྤོང་དགོས་ཏེ། །ཇོ་བོ་རྗེ་ཡིས་སྔགས་ཀྱི་ཐེག་པ་ནི། །ཕ་རོལ་ཕྱིན་ལ་བརྟེན་ཏེ་བྱང་ཆུབ་དག །བསྒྲུབ་པར་གསུངས་སོགས་རྣམ་གྲངས་མང་དག་གསུངས། ༢༤ །སྡོམ་པ་གསུམ་ཡང་སྤང་བྱ་མི་དགེ་བ། །བཅུ་སྤོང་བར་ནི་གནད་གཅིག་ཅེས་གསུངས་དོན། །ལུས་ངག་ཡིད་ཀྱིས་སྤྱད་པའི་མི་དགེ་བ། །འདུལ་བྱང་སྔགས་གསུམ་གང་དུའང་སྤང་བྱ་ལས། །བླང་བྱར་མ་གསུང་མི་ཚངས་སྤྱོད་ལྟ་བུ། །འདུལ་བར་ཕམ་པ་བྱང་སེམས་ཀྱིས་ཀྱང་སྤོང༌། །སྔགས་སུ་ཀུནྡ་བསྲུང་བ་གནད་གཅིག་ལ། །དེ་བཞིན་སྲོག་གཅོད་ལ་སོགས་ཀུན་དང་མཚུངས།

༢༥ །བདག་པོ་འཕོས་པས་སྡོམ་པ་གསུམ་དུ་འོང༌༑ ༑ཞེས་པ་སྡོམ་གསུམ་གནད་གཅིག་བཞེད་ན་ཡང༌། །བདག་པོའི་དབྱེ་བས་མིང་རིགས་ཐ་དད་གསུམ། །དཔེར་ན་རྒྱན་གྱི་ངོ་བོ་གསེར་ཡིན་ཡང༌། །རྒྱལ་པོ་བློན་པོ་འབངས་ཀྱི་དབྱེ་བ་ཡིས༑ ༑རྒྱན་དེའང་གསུམ་དུ་འཕྲལ་ངོར་སྣང་བ་བཞིན། ༢༦ །ཁམས་ནི་རང་བཞིན་རྣམ་དག་བྲལ་འབྲས་ཀྱི། །ཡོན་ཏན་དང་ལྡན་གསུངས་པ་འདི་ལྟ་སྟེ། །མགོན་པོ་བྱམས་པས་སངས་རྒྱས་པད་ངན་སྦྲང༌། །སྦུན་ལ་སྙིང་པོ་ལ་སོགས་དཔེས་བསྟན་ཅིང༌། །ཕལ་ཆེན་མདོ་ལས་སྟོང་གསུམ་དར་ཡུག་དང༌། །གཟུངས་དབང་རྒྱལ་པོས་ཞུས་མདོར་ནོར་བུ་ནི། །བཀྲུ་དང་ཕྱི་སོགས་བྱ་བ་དཔེས་བསྟན་པས། །རིགས་ཁམས་དེ་ལ་བྲལ་འབྲས་ཡོན་ཏན་ཀུན། །བབས་ཀྱིས་ལྡན་ཡང་གློ་བུར་དྲི་མས་བསྒྲིབས། །དེ་བསལ་ན་ནི་རྫོགས་པའི་སངས་རྒྱས་ཏེ། །མཁའ་ལ་སྣང་བའི་རྟ་བདུན་དབང་པོ་ལ། །འོད་ཟེར་བབས་ཀྱིས་སྣང་ཡང་ཆུ་འཛིན་གྱིས། །བསྒྲིབས་ན་ཉི་འོད་མི་མཐོང་ཉིད་དང་མཚུངས། །དེ་ཡང་མ་ཕམ་རྒྱལ་བའི་ཞལ་གྱི་ལུང༌། །ངོ་བོ་རྒྱུ་འབྲས་ལས་ལྡན་འཇུག་པ་དང༌། །གནས་སྐབས་དེ་བཞིན་ཀུན་ཏུ་འགྲོ་བའི་དོན། །རྟག་ཏུ་མི་འགྱུར་ཡོན་ཏན་དབྱེར་མེད་ནི། །དོན་དམ་དབྱིངས་ཀྱི་དགོངས་དོན་ཡིན་ཞེས་བྱ། །དེ་སྐད་གསུངས་ཕྱིར་དེ་ཉིད་ཁོ་ནར་ངེས། ༢༧ །བྱང་ཆུབ་ཕྱོགས་ཆོས་སུམ་ཅུ་རྩ་བདུན་པོ། །དེ་བཞིན་གཤེགས་པའི་སྙིང་པོ་ཡོད་ཅེས་པ། །མཐར་ཐུག་སངས་རྒྱས་ས་ཡི་ཡོན་ཏན་ཀུན། །དེ་བཞིན་གཤེགས་པའི་སྙིང་པོར་ཡོད་གསུངས་ན། །བྱང་ཆུབ་ཕྱོགས་ཆོས་ལྟ་སྨོས་ཅི་ཞིག་དགོས། །གལ་ཏེ་དེ་མེད་ན་ནི་རྒྱུ་མེད་པའི། །འབྲས་བུ་འབྱུང་བ་སུ་ཞིག་སྨྲ་བར་བྱེད། ༢༨ །ཚད་མེད་བཞི་ནི་དེ་བཞིན་གཤེགས་པ་ཡི། །སྙིང་པོ་སངས་རྒྱས་ཉིད་ཀྱི་ངོ་བོ་ཉིད། །ཅེས་གསུངས་པ་ཡང་བྱམས་དང་སྙིང་རྗེ་དང༌། །དགའ་བ་བཏང་སྙོམས་ཚངས་པའི་གནས་བཞི་པོ། །དེ་བཞིན་གཤེགས་པའི་ཐུགས་ཏེ་སྙིང་པོ་ཉིད། །དེ་ཕྱིར་རྫོགས་སངས་རྒྱས་ཀྱི་ངོ་བོར་ཡང༌། །གཞི་ལམ་འབྲས་བུ་ཀུན་ཏུ་དེ་ལྡན་ཉིད།

༢༩ །རྒྱལ་བའི་དགོངས་པ་རིགས་གཅིག་ཐེག་པ་གཅིག ཅེས་གསུངས་པ་ནི་རྒྱལ་བའི་དགོངས་པ་ལ། །འདི་ནི་ཐེག་ཆེན་འདི་ནི་ཐེག་ཆུང་གི །རིགས་ཡིན་དེ་ལ་ཐེག་པའང་དེ་ལྟར་སྟོན། །སྙམ་པའི་བློ་མེད་དུས་ཀུན་མཐའ་གཉིས་བྲལ། །བྱང་ཆུབ་སེམས་དཔའི་སྤྱོད་ཡུལ་ཐབས་ཀྱི་ནི། །རྣམ་པར་འཕྲུལ་བ་བསྟན་པའི་མདོ་ལས་ནི། །འདྲེན་པ་སེམས་ཅན་རྣམས་ལ་མཉམ་པའི་ཐུགས། །ང་ལ་ཐ་དད་འདུ་ཤེས་ནམ་ཡང་མེད། །ཐེག་པ་དམན་པ་གཞན་ལ་ངས་བསྟན་ན། །དེ་ལ་ང་ནི་སེར་སྣའི་སྐྱོན་དུ་འགྱུར། །ཞེས་གསུངས་ཕྱིར་ན་རིགས་དང་ཐེག་པ་གཅིག ༣༠ །ལོག་སྲེད་ཅན་དང་ཉན་ཐོས་རྣམས་ཀྱང་ནི། །མཐར་ཐུག་བྱང་ཆུབ་ཆེན་པོར་འགྱུར་གསུངས་པ། །ལོག་སྲེད་ཅན་དང་ཉན་ཐོས་དེ་རྣམས་ལའང༌། །དེ་བཞིན་གཤེགས་པའི་སྙིང་པོ་དེ་ཡོད་ཕྱིར། །དེ་ལས་ཡིད་ཕྱུང་ཐེག་ཆེན་ལ་ཞུགས་ཏེ། །རྫོགས་སངས་རྒྱས་པ་གཤིས་སམ་བབས་ཡིན་ཏེ། །ཟླ་བ་སྒྲོན་མའི་མདོ་ལས་འདི་སྐད་དུ། །བདེ་གཤེགས་སྙིང་པོས་འགྲོ་ཀུན་ཡོངས་ལ་ཁྱབ། །འདི་ན་སྣོད་མིན་སེམས་ཅན་གང་ཡང་མེད། །ཅེས་དང་མགོན་པོ་བྱམས་པས་སེམས་ཅན་རྣམས། །སངས་རྒྱས་ཉིད་དེ་གློ་བུར་དྲི་མས་བསྒྲིབས། །ཞེས་སོགས་རྒྱ་ཆེར་གསུངས་ཕྱིར་ངེས་པར་གཟུང༌། ། ཆོས་ཀྱི་འཁོར་ལོ་སྤྱིའི་གནད་བསྡུས་པ་སྟེ་ཚོམས་དང་པོའོ།། །། ༈ ༡ །དགེ་དང་མི་དགེ་གཉིས་སུ་ཐག་བཅད་ན། །ལུང་མ་བསྟན་མེད་གསུངས་པ་དུག་གསུམ་གྱི། །བསམ་པ་གང་འདྲེས་མི་དགེ་དེ་ལས་གཞན། །དགེ་བར་ངེས་པས་བར་མ་ཉིད་མེད་ལ། །གསུམ་ཚུགས་ཡ་གྱལ་གསུངས་པའང་ཤེས་སྒྲིབ་ལ། །དགོངས་པས་མི་དགེའི་ཁོངས་སུ་ཤུགས་ཀྱིས་འདུ༑ ༑དཔེར་ན་ཁྱིམ་ཚང་ཞིག་ལ་ཕ་དང་མ། །བུ་མོར་བཅས་ཚེ་བགྲང་བྱ་གསུམ་ཡོད་ཀྱང༌། །མ་དང་བུ་མོ་བུད་མེད་རིགས་གཅིག་པས། །ཕོ་མོ་གཉིས་ལས་གཞན་མེད་དེ་དང་མཚུངས༑ ༢ ༑རྟོག་གཉིས་ཅིག་ཅར་མི་འཇུག་སེམས་གཉིས་ཀྱང༌། །འགྲོགས་པར་མི་སྐྱེ་ཞེས་པ་གང་ཟག་ནི། །གཅིག་ལ་སེམས་གཉིས་མེད་ཕྱིར་སྐད་ཅིག་ལ། །དགེ་སྡིག་བསམ་པ་ལྷན་ཅིག་འབྱུང་མི་སྲིད། །ཇི་ལྟར་སྣང་མུན་ལྷན་ཅིག་འགྲོགས་མིན་ལྟར། །རེས་འཇོག་ལས་གཞན་ལྷན་ཅིག་འབྱུང་མི་སྲིད།

༣ །སེམས་ལས་བྱུང་བ་ལས་ཀྱང་སེམས་འབྱུང་ཞེས། །གསུངས་པ་སེམས་ཉིད་འོད་གསལ་སྤྲོས་བྲལ་ལས། །རང་སྣང་རང་མདངས་ཤར་བ་སེམས་བྱུང་སྟེ། །དེ་ལས་སླར་ཡང་སེམས་ཉིད་འབྱུང་བ་སྟེ། །དཔེར་ན་འདི་བྱ་སྙམ་པ་སྐད་ཅིག་མ། །སེམས་ཡིན་དེ་དག་སྒྲུབ་བྱེད་ཐབས་བསམ་པ། །སེམས་བྱུང་ཡིན་གྱི་དེ་ཉིད་གྲུབ་ཟིན་པའི། །རྟོག་པ་སྐད་ཅིག་མ་སྟེ་སེམས་ཡིན་པས། །སེམས་དང་སེམས་བྱུང་རེས་མོས་འཁོར་ཞིང་སྐྱེ། ༤ །འཁོར་བ་ལུས་འཁོར་བྱ་བ་སེམས་ཉིད་དངོས། །སྤྲོས་བྲལ་སྟོང་ཉིད་འོད་གསལ་འཛིན་མེད་དེ། །དངོས་སམ་ཡིད་ཀྱི་ལུས་ལ་མ་བརྟེན་ན། །སེམས་ཉིད་སྟོང་པས་བདེ་སྡུག་ཉམས་མྱོང་གང༌། །རིགས་དྲུག་དངོས་ལུས་བར་དོ་བག་ཆགས་ཀྱི། །རང་གཟུགས་རླུང་སེམས་ལས་གྲུབ་སྒྱུ་མ་ལྟར། །འབྱུང་ཕྱིར་འཁོར་བ་ལུས་འཁོར་ཞེས་པ་བསྟན༑ ༥ ༑རྟེན་འབྲེལ་བཅུ་གཉིས་ཐམས་ཅད་མ་རིག་པའི། །གཡོས་ཞེས་གསུངས་པ་རྩ་བ་མ་རིག་པ། །ཞེས་པ་བརྒྱལ་ལམ་གཉིད་དམ་འབོག་པ་སོགས། །དྲན་པ་ཉམས་ལ་བཏགས་པ་མ་ཡིན་གྱི། །གཉིས་འཛིན་འཁྲུལ་བ་ལ་བཏགས་དེ་ལས་ནི། །འདུ་བྱེད་དེ་ལས་གཞན་རྣམས་འབྱུང་བའི་ཕྱིར། །དཔེར་ན་མ་མེད་པ་ལ་བུ་དང་ནི། །བུ་མོ་འབྱུང་བ་མི་སྲིད་དེ་བཞིན་ནོ། ༦ །རྟེན་འབྲེལ་བཅུ་གཉིས་སྐད་ཅིག་མ་གཅིག་ལ། །ཚང་ཞེས་གསུངས་པ་རྟོག་པ་སྐད་ཅིག་མར། །ཞེ་སྡང་སྐྱེས་པ་འཁྲུལ་བློ་མ་རིག་པ། །དེས་བསྐྱེད་གཤེ་དང་རྡེག་སོགས་འདུ་བྱེད་ནས། །རིམ་གྱིས་བསྐྱེད་པ་སྐད་ཅིག་དེ་ལ་རྫོགས། ༧ །སེམས་ཐ་དད་པའི་བབས་ཀྱིས་སྣང་བ་ཡང༌། །ཐ་དད་གསུངས་པ་མཆོག་དམན་ཐམས་ཅད་ཀྱི། །སེམས་ཉིད་ཐ་དད་ཕྱིར་ན་དེའི་སྣང་བ། །ཀུན་ཀྱང་ཐ་དད་འབྱུང་བ་དཔེར་བརྗོད་ན། །ཆུ་ལ་ལྷ་ཡི་བདུད་རྩི་མི་ཡི་ཆུ། །ཡི་དྭགས་རྣམས་ཀྱི་སྣག་ཁྲག་ཏུ་མཐོང་བ། །སེམས་ཐ་དད་ལས་སྣང་བ་དེ་དེར་སྣང༌༑ ༑རྫོགས་སངས་རྒྱས་ལ་དག་པའི་སྣང་བ་སྟེ། །ཟག་ཅན་རྣམས་ལ་ལས་ཀྱི་སྣང་བ་འབྱུང༌།

༨ །ད་ལྟ་ཉིད་དུ་གང་བསྒྲུབས་པ་དག་གི །འབྲས་བུ་ལོངས་སྤྱོད་གསུངས་པ་ནས་བསྒྲུབ་སླད༑ ༑སོ་ནམ་བྱས་པས་འབྲས་བུ་ནས་འབྱུང་ལྟར། །རྩོལ་བས་བསྒྲུབས་ལས་འབྱུང་བ་ཇི་སྐད་དུ། །བརྐོས་པར་གྱུར་ན་ས་ལས་ཆུ་ཡང་ཐོན། །གཙུབས་པར་གྱུར་ན་ཤིང་ལ་མེ་ཡང་འབར༑ ༑མིས་ནི་བརྩོན་འགྲུས་དང་འབད་བྱས་གྱུར་ན། །མི་འགྲུབ་པ་ནི་གང་ཡང་མེད་པར་གསུངས། ༩ །དུས་ཀྱི་འཕེལ་འགྲིབ་ད་ལྟར་ཡང་བྱ་བ། །ཡོད་ཅེས་གསུངས་པ་བསྐལ་པ་དང་པོ་ལ། །ལས་ངན་སྨིན་པའི་སྐྱེ་བོས་གསོག་འཇོག་སོགས། །བགྱིས་པས་ཚེ་ལོ་བཅུ་པར་ཐུག་པའི་ཚེ། །བྱམས་པའི་སྤྲུལ་པས་དགེ་བའི་ཁྲིམས་བཅས་པས། །བརྒྱད་ཁྲིར་འཕེལ་ལྟར་དོན་ལ་འདི་ལྟ་སྟེ། །གང་གི་རྒྱུད་ལ་ཚུལ་ཁྲིམས་རྣམ་དག་ན། །དེ་ལ་སངས་རྒྱས་བསྟན་པ་འཕེལ་ཞེས་བྱ། །དེ་ནི་ཁྲིམས་འཆལ་ཟག་པར་གྱུར་པ་ན། །དེ་ལ་བསྟན་པ་འགྲིབ་པ་ཞེས་བརྗོད་དོ། ༡༠ །ཚེ་འདི་རང་དུ་མཐོང་ཆོས་གཙོ་བོར་འབྱུང༌། །གསུངས་པ་སྐྱེས་བུ་དམན་པ་ལ་ལ་ཞིག །སྡོམ་གསུམ་གང་རུང་རྒྱུད་ལྡན་བགྱིས་པ་ན། །སྔོན་དུས་ཀུན་གྱིས་བརྙས་བྱར་གྱུར་པ་དེ། །ཕྱིས་ནས་ཡོངས་ཀྱི་ཞིང་གི་དམ་པར་འགྱུར། །ཇི་ལྟར་བདག་གིས་གཞན་ལ་ཕན་བྱས་ན། །ཚུར་ལའང་ཕན་པ་སྒྲུབ་ཀྱི་ཕར་རྒོལ་ན། །ཚུར་ལའང་རྒོལ་བ་མཐོང་ཆོས་འབྲས་བུ་ཡིན། ༡༡ །མི་ཆོས་བཅུ་དྲུག་ལ་སོགས་ལྷ་ཆོས་དང༌། །གཅིག་ཅེས་གསུངས་པ་མི་ཡི་ཆོས་ལུགས་ལ། །མཆོག་དམན་གཉིས་ལས་མཆོག་ནི་དགེ་བཅུའི་སྟེང༌། །ཕ་ལ་ཕ་དང་མ་ལ་མར་ཤེས་པ། །དགེ་སྦྱོང་བྲམ་ཟེ་ལ་ཡང་དེར་ཤེས་བཞི། །རྒན་ལ་རིམ་གྲོ་སྦྱིན་ལ་དགའ་བ་སྟེ། །དེ་ལྟར་བཅུ་དྲུག་སྤྱད་ན་མི་རྣམས་ཀྱི། །ནང་ནས་མཆོག་ཏུ་འཛིན་མོད་ལྷ་ཆོས་ལའང༌། །དེ་རྣམས་མེད་མི་རུང་བས་གཅིག་ཅེས་གསུངས། །སྐྱེ་ངན་སྤྱོད་པ་དེ་ལས་ལོག་པ་ཡི། །མི་ཆོས་ངན་པ་ལྷ་ཆོས་དང་གཅིག་པར། །མ་གསུངས་ཕྱིར་ན་རྣམ་དབྱེ་ཕྱེད་པ་གཅེས༑ ༡༢ ༑ཕལ་ཆེ་ཆུང་ལས་འབྲས་བུ་ཐོབ་པ་ནི། །རྒྱུན་མི་འཆད་པར་འབྱུང་ཞེས་དགོངས་པའི་དོན། །འབྲས་བུ་སྒྲུབ་པ་ལུང་དང་རྟགས་ཙམ་འཛིན། །བཞི་པོ་སྔ་མ་རྣམས་ལས་འབྲས་ཐོབ་ཀྱི། །ཕྱི་མར་གཏན་མི་འཐོབ་པ་མ་ཡིན་ཏེ། །འབྲས་དུས་ཕལ་ཆེ་རིམ་གྱིས་ཉུང་བ་ལ། །དགོངས་ཏེ་མཁའ་འགྲོ་དུས་འབྱུང་ལས་གསུངས་པ། །ཚེ་ལོ་བཅུ་པར་རྡོ་རྟ་ཅན་གྱི་དུས༑ ༑དགྲ་བཅོམ་གཉིས་འབྱུང་གཞན་ཡང་ད་ལྟའི་དུས། །གནས་གཞན་དུ་ཡང་དགྲ་བཅོམ་བཞུགས་པར་འཆད། །དེ་བས་སྐྱེས་བུའི་རྩོལ་བ་ལ་རག་གི

།དུས་ཀྱིས་བྱས་མིན་དེ་ལ་སྙད་མི་གདགས༑ ༡༣ ༑ལྷག་པ་ཤེས་རབ་བསླབ་པ་སྔོན་དུ་ནི། །འགྲོ་བའང་ཡོད་གསུངས་བསླབ་པ་གཞན་གཉིས་པོ། །སྔོན་དུ་འགྲོ་བ་ཁོ་ནར་མ་ངེས་ཏེ། །དཔོན་སློབ་རྟེན་འབྱུང་སློབ་མས་ཡོན་ཏན་དག །ཐོབ་པ་ཤེས་རབ་བསླབ་པ་དེ་བསྐྱེད་པའི། །ཐབས་སྒོམ་པ་ནི་ཏིང་འཛིན་བསླབ་པ་སྟེ། །དེ་ཡིས་ཚུལ་ཁྲིམས་བསྲུང་བ་ཚུལ་ཁྲིམས་ཀྱི། །བསླབ་པ་ཡིན་ལ་ཡང་གི་སྒྲས་བསྟན་པ༑ ༑རྣམ་པ་གཅིག་ཏུ་ངེས་མིན་དོན་ལ་དགོངས། ༡༤ །ལམ་རིམ་ཐམས་ཅད་ཐུན་གཅིག་དག་གིས་ནི། །ཉམས་སུ་བླང་ཞིང་གསུངས་པ་ཉིན་མཚན་གྱི། །ཐུན་ཁོངས་རེ་ལའང་རྙེད་དཀའ་མི་རྟག་པ། །རྒྱུ་འབྲས་ཉེས་དམིགས་སྐྱབས་འགྲོ་སྡིག་བཤགས་དང༌། །ཚོགས་གསོག་གསོལ་འདེབས་སྨོན་འཇུག་བསྐྱེད་རིམ་དང༌། །བླ་སྒྲུབ་མཉམ་བཞག་བསྔོ་བས་རྒྱས་འདེབས་སོགས། །ལམ་རིམ་གོ་མ་ལོག་པ་འབད་དེ་བསྒོམ། །རེས་འཇོག་མི་བྱ་ཚང་བ་གནད་དུ་ཆེ། ༡༥ །སངས་རྒྱས་མང་པོ་ཞིང་ཁམས་གཅིག་ཉིད་དུའང༌། །རྒྱུན་མི་འཆད་པར་འབྱུང་ཞེས་གསུངས་པ་ནི། །ཞིང་འདིར་ཞིང་གཞན་བཞུགས་པའི་སངས་རྒྱས་རྣམས། །བྱོན་ནས་དམ་པའི་ཆོས་མང་གསུངས་པ་དང༌། །ཞིང་གི་གཙོ་བོ་སངས་རྒྱས་དེ་ཉིད་ལ༑ ༑རྒྱལ་བ་གཞན་ཀུན་ཡབ་དང་ཡུམ་སྲས་དང༌། །རིམ་གྲོ་པ་དང་མཆོག་སྤྲུལ་ལ་སོགས་པ། །མཐའ་ཡས་སྟོན་པ་དཔེར་ན་བདག་ཅག་གི །སྟོན་པའི་སྲས་སུ་རྡོ་རྗེ་སེམས་དཔའ་ཉིད༑ ༑སྲས་ཚུལ་སྒྲ་གཅན་འཛིན་དུ་གྲགས་པ་དང༌། །ཀུན་དགའ་བོ་ནི་རྡོ་རྗེ་འཆང་སོགས་ཏེ། །མཐའ་ཡས་མཛད་པ་མི་མཚུངས་ལྟར་སྣང་ཡང༌། །གཤིས་སམ་བབས་ཏེ་མི་འཁྲུལ་ཆོ་འཕྲུལ་ལ། །བློ་དམན་རྟོག་གེའི་གཞལ་བྱ་རང་ཉེས་རྒྱུ། །ཀུན་ལ་ཕན་པ་རྟེན་འབྲེལ་གྱི་གནད་བསྡུས་པ་སྟེ་ཚོམས་གཉིས་པའོ།། །། ༈ ༡ །འདུལ་བ་ཐེག་པ་ཐུན་མོང་ཡིན་གསུངས་པ༑ ༑ཇི་ལྟར་འདིར་ནི་ཤིང་རྩ་གཙོ་བོ་སྟེ། །རྣམ་པར་འཕེལ་དང་ཀུན་འཛིན་གཉིས་ཀྱི་གཞི། །དེ་བཞིན་དམ་ཆོས་ཚོགས་རྣམས་ཀུན་གྱི་ཡང༌། །གཞི་དང་རྩ་བ་འདུལ་བ་ཡིན་པར་གསུངས༑ ༑ཞེས་པའི་ལུང་གིས་ཆོས་རྣམས་འཕེལ་བ་དང༌། །འཛིན་པའི་རྩ་བར་གསུངས་པ་ཐུན་མོང་ཉིད། །ཐེག་ཆུང་དག་གི་ཆོས་རྣམས་ཀུན་འཛིན་དང༌། །འཕེལ་བར་འགྱུར་མིན་དེ་ཕྱིར་ཐུན་མོང་ངོ༌།

༢ །ལྷག་པར་ཐེག་པ་ཆེན་པོར་བཞུགས་པ་གསལ། །ཞེས་གསུངས་པ་ནི་རྣམ་འབྱེད་ལུང་ཉིད་ལས། །སངས་རྒྱས་རྣམས་དང་རང་རྒྱལ་རྣམས་ཀྱིས་ཀྱང༌། །བྱང་ཆུབ་གང་བརྙེས་ཐུགས་སློབ་རྣམ་དག་པའི། །སེམས་ཅན་དགྲ་བཅོམ་ཡོན་ཏན་ལྡན་པ་རྣམས། །དེ་ཡང་རྒྱུ་ནི་འདུལ་བ་ཡིན་པར་གསུངས། །ཞེས་པས་སངས་རྒྱས་རྣམས་དང་བྱང་ཆུབ་ནི། །གང་བརྙེས་འདུལ་བར་གསུངས་པས་ཐེག་ཆེན་དུ། །ངེས་ཀྱི་ཐེག་དམན་ལམ་དེས་སངས་རྒྱས་དང༌། །བྱང་ཆུབ་སེམས་དཔའ་འཐོབ་པ་ག་ལ་སྲིད། ༣ །ཚུལ་ཁྲིམས་རིན་པོ་ཆེ་ནི་ཐམས་ཅད་དག ༑མཁྱེན་པའི་ཡེ་ཤེས་ཡིན་པར་གསུངས་པ་ནི། །སྟོན་པ་མྱ་ངན་འདས་ཁར་གསོལ་བཏབ་པར། །སྟོན་པ་དམ་ཆོས་འདུལ་བར་གྱིས་གསུངས་པས། །ཐམས་ཅད་མཁྱེན་དངོས་ཡིན་པར་ལུང་གིས་གྲུབ། ༤ །སྐྱེ་བའི་བར་ཆད་ཐམས་ཅད་འབྲས་བུ་དག །འཐོབ་པའི་བར་ཆད་ཡིན་པར་གསུངས་པའི་དོན། །མཚམས་མེད་ལ་སོགས་བར་ཆད་ཅན་རྣམས་ལ། །སྡོམ་པ་སྐྱེ་ཡང་འབྲས་ཐོབ་མི་འབྱུང་སྟེ། །ཕ་མ་བསད་དང་སྤྲུལ་པ་ལ་སོགས་ལ། །སྡོམ་པ་སྐྱེས་ཀྱང་ལུས་དེས་རྣམ་མཁྱེན་གྱི། །འབྲས་བུ་མ་ཐོབ་གླེང་གཞི་དག་ལས་ཤེས༑ ༥ ༑སྡོམ་པའི་ངོ་བོ་རྣམ་པར་རིག་བྱེད་ནི། །མ་ཡིན་པ་ཡི་གཟུགས་སུ་བཞེད་པ་ནི། །ཆོས་མངོན་མཛོད་ལས་སོ་ཐར་སྡོམ་པ་ནི། །རྣམ་རིག་མིན་པའི་གཟུགས་སུ་གསུངས་པ་དང༌༑ ༑རྒྱུ་རྐྱེན་ཚང་ལས་ཐོབ་པའི་སྡོམ་པ་ལ། །གསོལ་བཞིའི་ལས་ཀྱི་བརྗོད་པ་ཐ་མ་ཡི། །གཞན་བརྗོད་ལ་བབ་སྡོམ་པ་ཐོབ་ཤེས་པའི། །རང་གཟུགས་ཡིད་ཀྱི་རྣམ་ཤེས་ཡུལ་གྱུར་པ༑ ༑མིག་གིས་མཐོང་མིན་དབང་པོའི་ཡུལ་མ་གྱུར། །དེ་ལ་བཞེད་པ་རྣམ་དག་དགོངས་དོན་ཡིན། ༦ །ལྟུང་བ་མཐའ་དག་ལ་ནི་འདུ་ཤེས་གཙོ། །ཞེས་གསུངས་པ་ནི་ལུས་ངག་ཡིད་གསུམ་ལས། །ཕྱི་མ་མེད་ན་སྔ་མ་བེམ་པོ་ལ། །ལྟུང་དང་ལྟུང་མིན་ཐ་སྙད་སུ་ཡིས་འཇོག །ཤེས་གཙོ་འདུ་ཤེས་དག་པ་ཉིད་ནའོ། །ཞེས་པ་འདུལ་མདོར་ལན་མང་གསུངས་པ་དང༌། ། ཡིད་སྡོམ་ལེགས་ན་སྡོམ་ཀུན་ལེགས་གསུངས་ཤིང༌། །དགེ་སློང་གཉིད་ལོག་ཚོགས་ཅན་མས་བཀབ་དང༌། །སེར་སྐྱ་བཟང་མོའི་གླེང་གཞིར་རེག་པ་ལ། །བདག་གིར་མ་བྱས་ལྟུང་མེད་གསུངས་པས་གྲུབ།

༧ །གཙོ་བོར་ཡིད་ཀྱི་གསུམ་སྤོང་ཞེས་གསུངས་པ། །སྔ་མས་རྟོགས་འགྱུར་གཞན་ཡང་ཀླུ་ཞབས་ཀྱིས། །དུག་གསུམ་གྱིས་བསྐྱེད་མི་དགེར་གསུངས་པ་ཡང༌༑ ༑ཡིད་ཀྱིས་བསྐྱེད་ལ་ལུས་ངག་གཙོར་བྱ་མིན། །ངེས་འབྱུང་བསམ་པའང་ཡིད་ལས་སྐྱེ་དགོས་ཀྱི། །ལུས་ངག་དག་ལས་ངེས་འབྱུང་བསམ་པ་ཅི། །ཆོས་ཀུན་སྔོན་དུ་ཡིད་འགྲོ་ཡིད་གཙོ་བར། །གསུངས་པས་འདི་དོན་གོ་བ་གལ་ཆེའི་གནད། །ལ་ལས་སྡོམ་པ་ལུས་ངག་ལས་སྐྱེ་ཞེས། །བཤད་མོད་སེམས་མེད་བེམ་པོ་དག་དང་ནི། །སྒྲ་ལས་སྡོམ་པ་སྐྱེ་བ་དེ་ཡ་མཚན༑ ༨ ༑གཏོང་བའི་རྒྱུ་དེ་དག་གིས་མི་གཏོང་བའང༌། །ཡོད་ཅེས་གསུངས་པ་བསླབ་པ་ཕུལ་བ་ལ། །མུ་བཞིར་གསུངས་པའི་ཕུལ་ཉམས་གཉིས་ཀ་དག །བྱས་ན་གཏོང་ལ་གཞན་གསུམ་གྱིས་མི་གཏོང༌། །མཛོད་ལས་ཤི་འཕོས་པས་ནི་གཏོང་གསུངས་པ། །ཐེག་དམན་ཁོ་ནར་དགོངས་ཀྱི་སྐབས་དོན་འདིར། །མཉམ་མེད་རྒྱལ་བ་གཉིས་པ་འབྲི་གུང་པས། །འདུལ་བ་ཐེག་ཆེན་ཉིད་དུ་བཞེད་པས་ན། །ཐེག་ཆེན་སྡོམ་པ་ཤི་ནས་གཏོང་འདོད་ན། །རྣམ་པར་ལོག་སྨྲའི་བརྟུལ་ཞུགས་དེ་ཅི་ག །དགེ་དང་མི་དགེའི་ལས་རྣམས་གོམས་བྱས་ན༑ ༑མི་རྣམས་ལ་ནི་འདྲིས་པ་ཉིད་དུ་འགྱུར། །དེ་ལྟ་བུ་དག་ཆེད་དུ་མ་བསྒྲུབ་ཀྱང༌། །སྲིད་པ་གཞན་ལ་རྨི་ལམ་བཞིན་དུ་སྤྱོད། །ཅེས་པ་ཕལ་ཆེན་མདོ་ལས་གསུངས་པའི་དོན། །ཚེ་འདིར་དགེ་སློང་སྡོམ་ལ་གོམས་བྱས་ན། །དེ་འབྲས་མེད་མིན་དེ་དག་ཤི་འཕོས་ནས། །ཆེད་དུ་གསོལ་བཞིའི་ལས་ཀྱིས་མ་བསྒྲུབ་ཀྱང༌། །སྲིད་པ་གཞན་དེར་རྨི་ལམ་ཇི་བཞིན་དུ། །བག་ཆགས་དབང་གིས་དགེ་སློང་ཉིད་དུ་འགྱུར། །གལ་ཏེ་དེ་ཉིད་སྔོན་འབྲས་ཙམ་ལས་གཞན། །དགེ་སློང་རྣམ་དག་མིན་ན་སྔོན་འབྲས་ལས། །ལྷག་པའི་འབྲས་བུ་མེད་པ་མ་ཡིན་ནམ། །སྙིང་རྗེ་པད་དཀར་མདོ་རུ་འཇིག་རྟེན་ཁམས། །དྲི་སྔོ་སྣང་བ་རྡུལ་བྲལ་ཞིང་དུ་ནི། །སངས་རྒྱས་སྣང་བ་རྡུལ་བྲལ་སྤོས་མཐོ་བ། །དབང་ཕྱུག་རྒྱལ་དྲུང་བག་ཆགས་སད་པ་ཡི། །ལྷ་ཡི་དགེ་སློང་ཡོད་པར་གསུངས་པ་དང༌། །ཁྲི་རྐང་དག་གི་གླེང་གཞིར་གསུངས་པས་ཀྱང༌། །མངོན་སུམ་གྲུབ་བོ་འདི་དོན་གོ་བར་བྱ། །འང་སྒྲས་མཐའ་གཅིག་ཁོ་ནར་ངེས་པ་མེད།

༩ །ཕམ་པ་བཞི་ནི་བུ་ལོན་ནོར་ཅན་ལྟར། །བཞེད་པ་ཁ་ཆེ་བྱེ་སྨྲའི་ལུགས་ཡིན་ཏེ། །ཕམ་པ་གཅིག་བྱུང་གཞན་གསུམ་མ་གོས་ན། །ཉམས་པ་ཡིན་ཡང་བཏང་བ་མིན་པའི་ཕྱིར། །བསླབ་བསྐྱར་ཚེ་ན་སྡོམ་རོ་འབུལ་དགོས་པ། །དེ་ལ་དགོངས་ཀྱི་དེང་སང་འདུལ་འཛིན་འགས། །ཕམ་པ་དང་པོས་གོས་ན་གཞན་རྣམས་ནི། །མ་ཕུལ་བར་ཡང་སྡོམ་པ་བསྐྱར་བ་མཐོང༌། །སོ་སོར་ཐར་པའི་བསྟན་པ་འཇིག་ལྟས་ཡིན། ༡༠ །སྣ་གཅིག་བསྲུངས་པའི་འབྲས་བུའང་མྱ་ངན་ལས། །འདས་པ་ཐོབ་ཅེས་གསུངས་པ་འདི་ལྟ་སྟེ། །སྙིང་རྗེ་པད་དཀར་མདོ་ལུང་དོན་བསྡུ་ན། །རབ་བྱུང་ཉམས་པ་བུ་ཡི་ལག་འཇུས་ནས། །ཆང་སྐྱོགས་ཁྱིམ་དུ་རྒྱུ་བ་ཞིག་ཡིན་ཡང༌། །སངས་རྒྱས་སར་དད་རྒྱུ་འབྲས་ཡིད་ཆེས་ཤིང༌། །དཀར་པོའི་ཆོས་ལ་ཕྱི་བཤོལ་མེད་བརྩོན་ན། །མོས་པའི་དུས་མཐར་མྱ་ངན་འདའ་བར་གསུངས། །ལྷ་བཙུན་སྔོན་མོའི་གཏམ་རྒྱུད་དག་དང་སྦྱར། ༡༡ །བཅས་པ་དང་ནི་རང་བཞིན་གྱི་ཁ་ན། །མ་ཐོ་བ་དག་གཅིག་པར་གསུངས་པ་ནི། །རྒྱལ་བ་ཉེ་རིང་མི་མངའ་ཀུན་ལ་སྙོམས། །དེ་ཕྱིར་སྲོག་གཅོད་རྐུ་རྫུན་ལ་སོགས་པ། །མི་དགེའི་ཕྱོགས་ཀུན་སྤོང་བར་གསུངས་པ་ལ། །ཕམ་ལྷག་ལ་སོགས་བཅས་པའི་མིང་ཙམ་ལས། །དོན་དུ་བཅས་རང་གཅིག་པར་མི་འདོད་ན། །བཅས་འགལ་མི་ལ་སོགས་པ་སྲོག་བཅད་པས། །རབ་བྱུང་དག་ལ་ཉེས་པའི་རྒྱུར་འགྱུར་ལ། །ཁྱིམ་པར་དེ་ལ་སྡིག་པ་མེད་མ་གསུངས། །དེ་ཕྱིར་སྐབས་དོན་མིང་གི་བརྡ་ཆད་ལས། །དོན་ལ་ཁྱད་པར་མེད་འདི་མ་གོ་ན། །རྒྱུ་འབྲས་ཕྱོགས་རེ་གོལ་བའི་ཉེན་མཆིས་སོ། ༡༢ །ཁམས་གསུམ་གྱི་ནི་རྒྱལ་པོས་འགྲོ་བ་རྣམས། །སྤྱི་ལ་བཅས་གསུངས་རང་རེའི་སྟོན་པ་འདིས། །དང་པོ་ཐུགས་བསྐྱེད་ནས་བཟུང་མཐར་བྱང་ཆུབ། །ཐོབ་པའི་བར་གྱི་མཛད་པ་ཇི་སྙེད་པ། །འགྲོ་ཀུན་དོན་ཕྱིར་ཡིན་གྱི་རེ་རེ་ཡི། །དོན་མིན་དེ་ཕྱིར་མངོན་སངས་རྒྱས་ནས་ནི། །བླང་དོར་བཅས་པ་འགའ་ཞིག་ལ་མཛད་པ། །ལ་ལར་མ་མཛད་ཕྱོགས་ལྷུང་ཅན་ཡིན་ཕྱིར། །རྒྱལ་བ་གཉིས་འཛིན་ཅན་དུ་མ་ཐལ་ལམ། །རྒྱལ་བ་ངེས་གསུངས་སོ་སོར་ཐར་པ་ཡི། །ཚུལ་ཁྲིམས་རྣམ་དག་འདུལ་བ་མ་ལུས་ལས། །སྔགས་པ་ཁྱིམ་པས་རྟགས་དང་ཆོ་ག་སྤང༌། །ལྷག་མ་རྣམས་ནི་ཉམས་སུ་བླང་བར་བྱ། །ཞེས་པ་དཔུང་པ་བཟང་པོའི་རྒྱུད་ལས་གསུངས།

༡༣ །སྡིག་ལྟུང་ཐ་དད་མེད་ཅིང་གཅིག་གསུངས་པ། །ཟན་དང་བཤོས་ཀྱི་མིང་ལྟར་གཅིག་པ་སྟེ། །ལྟུང་བ་ལྟུང་བ་ཞེས་སུ་བྱ་བ་ནི། །སེམས་ཅན་དམྱལ་བ་དུད་འགྲོ་གཤིན་རྗེ་ཡི། །འཇིག་རྟེན་དག་ཏུ་ལྟུང་ཕྱིར་ལྟུང་བར་བརྗོད། །རྣམ་འབྱེད་ལུང་དོན་དེ་ཕྱིར་སྡིག་ལྟུང་བ། །གཉིས་ཀའི་འབྲས་བུས་ངན་སོང་འགྲོ་བ་དང༌། །དེ་རྒྱུ་མི་དགེ་སྡིག་པ་ཉིད་ཡིན་ཕྱིར༑ ༑སྡིག་ལྟུང་རྒྱུ་འབྲས་གཅིག་ལ་སུ་ཡིས་བསྙོན། ༡༤ །སྤྱིར་ནི་བཀག་པ་ཐམས་ཅད་ཡེ་བཀག་ལ། །གནང་བ་ཐམས་ཅད་ཡེ་གནང་གསུངས་པ་དང༌། །རྒྱལ་བ་མཐའ་གཉིས་དང་ནི་སྔ་ཕྱི་དག །འགལ་བ་གསུང་མི་སྲིད་པའི་རྒྱུ་མཚན་གྱིས། །མི་ཚངས་སྤྱོད་སོགས་ཡེ་ནས་བཀག་པ་ལ། །དགོས་པའི་དབང་གིས་ཕྱིས་སུ་གནང་བ་མེད། །ཆོས་གོས་གསུམ་སོགས་ཡེ་ནས་གནང་བ་ལ། །སྐབས་དོན་དབང་གིས་ཕྱིས་ཀྱང་བཀག་པ་མེད། །བུད་མེད་ལ་རེག་ལྷག་མར་གསུངས་པ་ལ། །དེ་དག་ཆུས་ཁྱེར་ན་ནི་འཛིན་གནང་བ། །བོང་བའི་འདུ་ཤེས་བསྐྱེད་པར་གསུངས་དེས་ན། །བུད་མེད་ལ་རེག་ཡེ་ནས་མ་གནང་ཞིང༌། །བོང་བར་རེག་པ་ཡེ་ནས་མ་བཀག་ལ། །འདུ་ཤེས་གཙོ་བའང་གནས་འདིས་གསལ་བར་བྱས། །ལ་ལས་ཡེ་བཀག་ཡེ་གནང་ཞེས་བྱ་བའི། །ཆོས་སྐད་ངོ་མཚར་ཆེ་བར་གྲགས་ཅེས་པའི། །བསྟིང་ཚིག་སྨྲས་ཀྱང་རྒྱལ་བའི་དགོངས་པ་རྣམས། །རྒྱལ་བ་གཉིས་པས་དགོངས་ཀྱི་གཞན་གྱིས་མིན། ༡༥ །འགྲོ་དྲུག་གང་གིས་བསྲུངས་ཀྱང་ཕན་ཡོན་འབྱུང༌། །ཞེས་པ་ཀཱ་ཤིའི་ནགས་ཀྱི་སེམས་ཅན་ནི། །ཆེན་པོ་བཞི་ཡིས་གཏན་ཁྲིམས་བསྲུངས་བས་ཤེས། ༡༦ །འགྲོ་དྲུག་གང་གིས་བཅས་པ་ལས་འདས་ཤིང༌། །ཉེས་པ་འབྱུང་བར་གསུངས་པའང་འདི་ལྟ་སྟེ། །ལྡོག་པ་ཐ་དད་རྒྱུ་མཚན་སྔ་མས་མཚུངས། ༡༧ །བསྟན་པ་ལ་ནི་ཆོ་ག་ལྷག་པར་ཡང༌། །གལ་ཆེ་གསུངས་པ་སྔགས་པ་ཁྱིམ་པ་ཡིས། །རྟགས་དང་ཆོ་ག་བྱ་བར་མ་གསུངས་པའི། །ཁྱད་པར་རབ་ཏུ་བྱུང་ལ་དགོངས་པ་སྟེ། །མངོན་གྱུར་བཅུ་ཚང་དེས་ཆོག་དེས་འོང་གི།་་༌།བྱས་སོ་ཐོབ་པའི་ཚིག་ལ་ཞེན་སྤངས་ནས། །རྒྱལ་གསུང་དཔང་དུ་བཞག་པ་གསོལ་བཞིའི་ལས། །མ་འཁྲུལ་བཞག་པར་མི་འོས་པ་དག་གིས། །ལེགས་པར་བསྒྲུབས་པ་རྒྱལ་བའི་བསྟན་པ་ཡིན། །མཁན་སློབ་ཟླ་བསྒྲིལ་ཁ་སྐོང་གྲངས་མ་ཚང༌། །ཆོ་ག་ཆད་ལྷག་ལ་སོགས་ཀྱིས་བསྒྲུབས་པའི། །མཁན་པོའི་མིང་དེ་བསྟན་པའི་གཤེད་མ་ཡིན།

༡༨ །མི་ཤེས་པ་ནི་ལྷག་པར་གཏི་མུག་པས༑ ༑ཉེས་པ་ཆེ་བར་གསུངས་པས་ཉེས་ཀུན་གྱི། །རྩ་བ་མ་རིག་པ་ཉིད་ཡིན་པའི་ཕྱིར། །རྒྱུ་འབྲས་སྤང་གཉེན་ལ་རྨོངས་འཇོལ་ཉོག་སྤྱོད། །དགེ་སྡིག་ངོ་མ་ཤེས་པས་ཉོན་མོངས་ཀུན། ། རང་གར་བག་མེད་སྤྱད་པས་ངན་སོང་གསུམ། །གཏན་དུ་ཉོ་བའི་བླུན་པོས་ས་སྟེང་ཁྱབ། ༡༩ །དུད་འགྲོ་གཏི་མུག་ཆེ་བས་དམན་གསུངས་པ། །དམྱལ་བར་སྐྱེས་ལ་འདུ་ཤེས་གསུམ་འབྱུང་བས༑ ༑འགྱོད་པ་སྐྱེ་ཞིང་དགེ་བའི་སེམས་སྐྱེ་བས། །ཐར་བར་འགྱུར་ཡང་ཡི་དྭགས་རྣམས་ལ་ཡང༌། །ཤེས་པ་གསལ་བས་སྔ་མ་དག་དང་མཚུངས། །དུད་འགྲོ་རྨོངས་པས་བདེ་སྡུག་ཚོར་ཙམ་ལས། །གཞན་པའི་སྣང་བ་མེད་པས་ལུས་དེ་ཉིད། །བོར་ཡང་ངན་འགྲོ་གཞན་དུ་ཁ་བརྒྱུད་པས། །ལྷག་པར་དམན་པའི་དགོངས་དོན་དེ་ལྟར་གྲགས། ༢༠ །ཉམས་པའི་ཉེས་པ་བས་ནི་མ་ཐོབ་པའི། །ཉེས་པ་ལྕི་ཞེས་གསུངས་པ་འདི་ལྟ་སྟེ། །ཉམས་པ་དེ་ལ་ཐོག་མར་སྡོམ་ལེན་ཚེ། །སྲུང་སེམས་ངེས་འབྱུང་དག་གིས་མཚམས་སྦྱར་བས། །ཕྱི་དུས་ཉམས་ཀྱང་སྔོན་སེམས་དགེ་བ་ཡི། །འབྲས་བུ་འབྱུང་གི་མ་ཐོབ་པ་རྣམས་ལ། །ཐོག་མཐའ་བར་ཀུན་བསམ་པ་དེ་མེད་པས། །དེ་ལྟར་དགོངས་ཀྱི་འཇམ་དཔལ་གནང་བའི་མདོར། །སངས་རྒྱས་སྤྱན་གྱིས་ཞིང་གང་ངས་མཐོང་བ། །རིན་ཆེན་བཀང་སྟེ་དེ་བཞིན་གཤེགས་བྱིན་ཡང༌། །འདི་ལྟ་བུ་ཡི་ཆོས་དེ་མ་ཐོས་ན། །དེ་ནི་བསོད་ནམས་ཆུང་ཞེས་ང་སྨྲའོ། །ཞེས་དང་ས་སྙིང་འཁོར་ལོ་བཅུ་པ་ཡི། ། མདོ་ལུང་ཚིགས་སུ་བཅད་དེར་འདི་སྐད་སྨྲ། །ཚུལ་ཁྲིམས་ཉམས་ཤིང་སྡིག་སྤྱོད་དགེ་སློང་དེ། །ངས་བསྟན་འདུལ་བར་མི་རོ་ལྟར་གསུངས་མོད། །འོན་ཀྱང་སྔོན་དུས་རབ་བྱུང་ཁྲིམས་བསྲུངས་པའི། །ཡོན་ཏན་ལྷག་པའི་མཐུ་དག་ཡོད་པས་ན། །དཔེར་ན་ཁྱུ་མཆོག་དང་ནི་གླ་བ་དག །ཤི་ན་བྱོལ་སོང་ནང་གི་རོ་ཡིན་ཡང༌། །ཁྱུ་མཆོག་གི་ཝང་གླ་བར་མ་གི་ཏ། །ཡོད་པས་འགྲོ་བ་གཞན་ལ་ཕན་པ་ལྟར། །ཚུལ་འཆལ་དགེ་སློང་རོ་དང་འདྲ་ན་ཡང༌། །རབ་བྱུང་ཁྲིམས་མནོས་ཡོན་ཏན་ལྷག་པའི་མཐུས། །རང་དང་སེམས་ཅན་དཔག་ཏུ་མེད་པ་ལ། །ཕན་དང་བདེ་བའི་རྒྱུ་རུ་འགྱུར་ཞེས་གསུངས། །གཞན་ཡང་ཕམ་པ་འཆབ་མེད་བྱུང་བ་ཡི། །སྡོམ་རོ་ཕུལ་ནས་བསྐྱར་བས་གྲོལ་འབྲས་འཐོབ། །ལྷག་མ་ལ་སོགས་ཕྱིར་བཅོས་ཀྱིས་དག་སྟེ། །རྣམ་གྲོལ་འབྲས་བུ་འཐོབ་ཕྱིར་བཤེས་སྤྲིང་ལས། །གང་ཞིག་སྔོན་ཆད་བག་མེད་གྱུར་པ་ལས། །ཕྱི་ནས་བག་དང་ལྡན་པར་གྱུར་པ་ན། །ཟླ་བ་སྤྲིན་བྲལ་ལྟ་བུར་རྣམ་མཛེས་ཏེ༑ ༑དགའ་བོ་སོར་ཕྲེང་མཐོང་ལྡན་བདེ་བྱེད་བཞིན། །ཞེས་གསུངས་དེ་ལྟ་བས་ན་མཁས་པ་ཡི། །སྡིག་པ་ཡང་ལ་རྨོངས་པའི་སྡིག་ཆེ་སྟེ། །སློབ་དཔོན་ཆེན་པོ་དབྱིག་གི་གཉེན་དེས་ཀྱང༌༑ ༑མི་ཤེས་སྡིག་པ་བྱས་པ་ཤིན་ཏུ་ལྕི། །མཁས་པས་སྡིག་པ་བྱས་པ་ཡང་བར་འགྱུར། །ལྕགས་ཀྱི་གོང་བུ་ཆུང་ཡང་གཏིང་དུ་འགྲོ། །དེ་ཉིད་སྣོད་བྱས་ཆེ་ཡང་མཁའ་ལ་འཕྱོ། །ཞེས་སོགས་ལུང་དོན་མང་པོས་གྲུབ་ལ་ལྟོས། །འདུལ་བ་སོ་སོར་ཐར་པའི་གནད་བསྡུས་པ་སྟེ་ཚོམས་གསུམ་པའོ།། །།

༈ ༡ །སྙིང་རྗེ་དང་ནི་བྱང་ཆུབ་ཀྱི་སེམས་གཉིས། །ཐ་དད་ཡིན་ཞེས་གསུངས་པ་སྙིང་རྗེ་ནི། །ཐེག་པ་མཆོག་དམན་ཕྱི་ནང་ཀུན་ལ་ཡོད། །བྱང་ཆུབ་སེམས་ནི་ཐེག་ཆེན་འབའ་ཞིག་གི། །ཁྱད་ཆོས་ཡིན་མོད་སྙིང་རྗེ་བྱང་སེམས་ཀྱི། །རྒྱུ་ཡིན་དངོས་མིན་སློབ་དཔོན་ཟླ་བས་ཀྱང༌། །ཉན་ཐོས་སངས་རྒྱས་འབྲིང་རྣམས་ཐུབ་དབང་སྐྱེས། །སངས་རྒྱས་བྱང་ཆུབ་སེམས་དཔའ་ལས་འཁྲུངས་ཤིང༌། །སྙིང་རྗེའི་སེམས་དང་གཉིས་སུ་མེད་བློ་དང༌། །བྱང་ཆུབ་སེམས་ནི་རྒྱལ་སྲས་རྣམས་ཀྱི་རྒྱུ། །ཞེས་གསུངས་ཕྱིར་ན་རྒྱུ་ལ་དངོས་མི་འཁྲུལ། ༢ །བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ། །རྟེན་ཅན་བྱ་བ་བྱང་སྡོམ་ལེན་པའི་སྔོན༑ ༑སྐྱབས་འགྲོ་ལ་སོགས་རྒྱུ་བཞི་གསུངས་པའི་ཕྱིར། །ཨ་ཏི་ཤས་ཀྱང་སོ་ཐར་རིས་བདུན་གྱི། །རྟག་ཏུ་སྡོམ་གཞན་ལྡན་ལ་བྱང་སེམས་ཀྱི། །སྡོམ་པའི་སྐལ་བ་ཡོད་ཀྱི་གཞན་མིན་གསུངས། ༣ །སོ་སོའི་སྐྱེ་བོ་ལ་ཡང་འཇུག་པ་ནི། །སྐྱེ་ཞེས་གསུངས་པ་ཕམ་འདྲའི་ཉེས་བྱས་བཞི། །ས་ཐོབ་སེམས་དཔར་འབྱུང་མིན་ཟླ་བས་གསུངས། །དེ་ཡང་སོ་སྐྱེར་དགོངས་ལ་ཞི་ལྷས་ཀྱང༌། །ས་མ་འཐོབ་ལ་འཇུག་སྡོམ་སྐྱེ་བར་བཞེད། ༤ །ཅི་རིགས་ཀྱིས་ནི་ཚུལ་ཁྲིམས་དག་གིས་ཀྱང༌། །སྡོམ་པར་འགྱུར་གསུངས་སྡོམ་གསུམ་མཐའ་དག་པ། །རྫོགས་པར་བྱེད་པ་སངས་རྒྱས་ཉག་གཅིག་གི། །སྤྱོད་ཡུལ་ཡིན་གྱི་ས་བཅུའི་སེམས་དཔས་ཀྱང༌། །དེ་འདྲ་ནུས་མིན་དེ་ཕྱིར་ཅི་རིགས་པ། །སྣ་རེས་ཀྱང་ནི་སྡོམ་པ་རབ་འགྱུར་བ༑ ༑མི་སྦྱིན་མི་སྐྱེའི་ཆོས་ལ་བཟོད་ཐོབ་ཀྱང༌། །སྲོག་གཅོད་གཅིག་པུ་སྤོང་བར་ཁས་བླངས་ལྟར། ༥ །ཉོན་མོངས་ཅན་མིན་ལྟུང་བ་མེད་གསུངས་པ། །ཆགས་སོགས་ཉོན་མོངས་ཡིད་ཀྱིས་མ་དཀྲུག་ན། །ལྟུང་བ་འབྱུང་མིན་མེ་མེད་དུ་བ་དག །འབྱུང་བ་མི་སྲིད་མངོན་སུམ་ཚད་མས་གྲུབ། ༦ །ཉེས་པར་མི་འགྱུར་བ་ཡི་མི་དགེ་བ། །དེ་དག་གནང་བ་མེད་ཅེས་འདིར་གསུངས་པ། །འཕྲུལ་ངག་བདེན་པའི་མདོ་ལས་འདི་སྐད་གསུངས། །དབང་མེད་ལས་ཀྱི་རྣམ་སྨིན་འབྱུང་བ་ལ། །སངས་རྒྱས་བཅོམ་ལྡན་འདས་ནི་མངའ་མི་མཛད། །ཅེས་གསུངས་ཉེས་པར་མི་འགྱུར་མི་དགེ་བ། །སྲིད་མིན་ཚ་སྲེག་བྱ་བ་མི་བྱེད་པའི། །མེ་ཉི་མི་སྲིད་པ་དང་མཚུངས་པ་ཡིན།

༧ །ཐབས་མཁས་པ་ལ་མི་དགེ་བ་ཡོད་ན། །དེ་ཡི་འབྲས་བུ་འབྱུང་ཞེས་གསུངས་པ་ནི། །བྱང་ཆུབ་སེམས་དཔའི་ཐབས་མཁས་སྤྱོད་པ་ལ། །མི་དགེ་མི་སྲིད་ཡོད་ན་འབྲས་བུ་འབྱུང༌། །ལས་ཀྱི་རྣམ་པར་སྨིན་པ་བསམ་མི་ཁྱབ། །སྙིང་རྗེའི་བདག་ཉིད་ཅན་ཡང་དུད་འགྲོར་སྐྱེ། །ཞེས་པ་སྐྱེས་པའི་རབས་སུ་གསུངས་ལ་སོགས། །ཚད་གྲུབ་ལུང་དང་རིགས་པ་མཐའ་ཡས་སོ། ༨ །རང་གཞན་བརྗེས་པས་ཉེས་པར་འགྱུར་བ་ཡི། །སྐབས་ཡོད་གསུངས་པ་བསམ་དང་བསམ་སྦྱོར་དང༌། །གཉིས་ཀའི་སྟོབས་ཀྱིས་བརྟུལ་ཞུགས་ཐ་འབྲིང་རབ། །སྐབས་བསྟུན་རང་གཞན་བརྗེ་བའང་དེར་མཚུངས་ཏེ། །ལམ་ཞུགས་དང་པོས་བྱས་ན་ཉམས་པར་འགྱུར། །ནམ་མཁའ་མཛོད་ཀྱི་མདོ་ལས་འདི་སྐད་གསུངས། །ཇི་ལྟར་སྨན་ཤིང་ལྗོན་པ་ལྟ་སྡུག་པ། །རྩ་བ་ལ་སོགས་ས་བོན་སྤྱད་འོས་རྣམས། །བྱིན་ཡང་དུས་མིན་སྤྱོད་ལས་བསྲུང་བྱ་བ། །རྫོགས་པའི་སངས་རྒྱས་སྨན་ཤིང་ཇི་བཞིན་ནོ། །ཞེས་དང་ཤཱ་རིའི་པུ་ཏྲས་མིག་བྱིན་པའི། །གཏམ་རྒྱུད་དང་སྦྱར་སྐབས་ཀྱི་སྒྲས་བཤད་པས། །རྣམ་པ་ཀུན་ཏུ་ཉེས་མིན་སྐབས་ཤེས་གནད། ༩ །བྱང་ཆུབ་སེམས་དཔའ་ལ་ནི་གནོད་བྱས་པ། །བདེ་བར་འབྲེལ་མི་སྲིད་ཅེས་གསུངས་པ་ནི། །སོ་སྐྱེ་རྨོངས་ལ་གནོད་ཀྱང་ཉེས་འགྱུར་ན༑ ༑སེམས་དཔའ་ཆེ་ལ་གནོད་པས་བདེ་མི་སྲིད། གང་ཞིག་དེ་འདྲའི་རྒྱལ་སྲས་སྦྱིན་བདག་ལ། །ངན་སེམས་ཅུང་ཟད་སྐྱེད་པར་བྱེད་ན་ཡང༌། །ངན་སེམས་བསྐྱེད་པའི་གྲངས་བཞིན་བསྐལ་པར་ནི། །དམྱལ་བར་གནས་པར་འགྱུར་ཞེས་ཐུབ་པས་གསུངས། །ཞེས་པ་རྒྱལ་སྲས་ཞི་ལྷས་གསུངས་མིན་ནམ། །སྤྲེའུ་བྱང་སེམས་དབུ་ལ་རྡོ་བསྣུན་དང༌། །རྒྱལ་པོ་དཔའ་བས་བྱིན་གྱིས་གླེང་གཞིས་གསལ། ༡༠ །དགེ་དང་མི་དགེའི་འབྲས་བུ་ངེས་པར་ནི། །སོ་སོར་འབྱུང་གསུངས་རྒྱུ་འབྲས་དཔང་བཞག་པའི། །གྲུབ་མཐའ་འདི་ལ་སུ་ཞིག་རྒོལ་བར་ནུས། །དགེ་འབྲས་བདེ་དང་མི་དགེའི་འབྲས་སྡུག་བསྔལ། །འབྱུང་བ་རྒྱལ་བའི་གསུང་དང་གཤིས་སམ་བབས། །རྒྱུ་འབྲས་ལོག་པར་སྨྲ་བའི་བཤེས་གཉེན་འགས། །འཕེན་བྱེད་དགེ་ལ་རྫོགས་བྱེད་མི་དགེ་དང༌། །འཕེན་བྱེད་མི་དགེ་རྫོགས་བྱེད་དགེ་ཞེས་དང༌། །ལས་དཀར་རྣམ་སྨིན་ནག་དང་ལས་ནག་པོར། །རྣམ་སྨིན་དཀར་སོགས་རྒྱུ་འབྲས་ངོ་མཚར་ཅན། །རྒྱལ་བས་གཅིག་ཏུ་དཀར་ལ་འབྲས་བདེ་དང༌། །གཅིག་ཏུ་ནག་ལ་འབྲས་བུ་སྡུག་བསྔལ་བ། །འདྲེས་མའི་ལས་ལ་འབྲས་བུ་འདྲེས་མ་ཞེས། །གསུངས་པ་ས་བོན་ནས་ལ་འབྲས་བུའང་ནས། །སྲན་མ་ལ་ནི་སྲན་མ་འབྱུང་མོད་ཀྱི། །འདྲེས་མའི་ནས་ལ་སྲན་མ་འབྱུང་མིན་ཏེ། །ནས་སྲན་འདྲེས་ལ་འབྲས་བུའང་གཉིས་འདྲེས་དགོངས། །དེ་ནི་དེད་དཔོན་སྙིང་རྗེ་ཆེན་པོ་ཡིས། །ཚོང་ཕྲུག་གཞན་དོན་གཡོན་ཅན་གསོད་སེམས་ནི། །བདག་གཞན་བརྗེས་པ་དགེ་བའི་བསམ་པ་སྟེ། །གཡོན་ཅན་བསད་པའི་སྦྱོར་བ་མི་དགེ་བ། །ལས་ཀྱང་བདག་གཞན་བརྗེས་པས་བསྐལ་མང་གི། །ཚོགས་བཟླུམས་སྦྱོར་བ་ནག་ལས་སེང་ལྡེང་གི། །ཚལ་པ་ཟུག་དང་རད་རོད་ཅན་དུ་གཟིམས། །རྟ་ཆག་རུལ་པ་གསོལ་སོགས་སོ་སོར་སྨིན། །འདི་ནི་དཀར་ནག་ཟང་ཐལ་ཁོ་ན་སྟེ། །གཞན་དག་དེ་ལ་སྨོད་ཀྱང་དེ་ལ་མིན། །རྒྱུ་འབྲས་སྨད་ཕྱིར་དེ་འབྲས་ཅི་འདྲ་ན།

༡༡ །བརྗེད་པའི་རྒྱུ་ལས་བྱང་ཆུབ་ཀྱི་ནི་སེམས། །འཆོར་མི་སྲིད་ཅེས་གསུངས་པ་འདི་ལྟ་སྟེ། །བསོད་ནམས་བསྡུས་པ་ཏིང་ངེ་འཛིན་གྱི་མདོར། །བྱང་ཆུབ་སེམས་དཔའ་ནག་པོའི་ཆོས་བཞི་དང༌། །ལྡན་ན་བྱང་སེམས་བརྗེད་པར་འགྱུར་གསུངས་ཀྱི།་་༌།འཆོར་ཞེས་མ་གསུངས་དཀོན་བརྩེགས་སྡོང་རྒྱན་སོགས།་་༌། ཐེག་ཆེན་མདོ་རྣམས་དག་ཏུ་གསལ་པོར་གསུངས། །གཏོང་ཞིང་འཆོར་བའི་རྒྱུ་དངོས་ལོག་ལྟ་སྟེ། །དེ་མིན་གང་གིས་ཀྱང་དེ་ཉིད་གཏོང་མི་སྲིད། ༡༢ །སྒྲིབ་གསུམ་ཉོན་མོངས་སྒྲིབ་པ་ཞེས་གསུངས་པ། །སྤྱི་མིང་ཉོན་མོངས་ཆགས་སོགས་སྒོས་མིང་སྟེ། །ཉོན་མོངས་མེད་ན་ཆགས་སོགས་ཅི་ཕྱིར་འབྱུང༌། །དེ་མེད་དེ་མི་འབྱུང་ཕྱིར་རྟོགས་པར་སླ༑ ༑ནོར་བཟང་ཆུ་སྐྱེས་སྤྲེའུ་རུ་རུ་བཞིན། ༡༣ །བདེན་པ་དག་ནི་གྲུབ་མཐའ་ཇི་སྙེད་པས། །སྒྲིབ་ཅེས་གསུངས་པ་ཆོས་ཉིད་དོན་དམ་པའི། །བདེན་པ་སྤྲོས་པ་ཀུན་དང་བྲལ་བ་ལ༑ ༑རང་གཞན་སྟོང་དང་ཡོད་དང་མེད་ལ་སོགས། །བློས་བྱས་འཛིན་སྟངས་རྟོག་གེའི་ལུང་རིགས་ཀྱི། །ཁ་བཤད་སྤྲིན་གྱིས་བདེན་དོན་ཉི་མ་བསྒྲིབས། །དོན་དམ་བདེན་པ་ཕྲ་ཕྱིར་ཐོས་པ་དང༌༑ ༑དོན་དམ་ཕྱིར་ན་བསམ་དང་ཟབ་པའི་ཕྱིར། །འཇིག་རྟེན་ཕལ་པའི་སྒོམ་གྱིས་མི་རྟོགས་གདའ། །གསུངས་དང་གཞན་ཡང་རྒྱལ་སྲས་ཞི་བ་ལྷས། །དོན་དམ་བློ་ཡི་སྤྱོད་ཡུལ་མིན་པ་ལ༑ ༑བློ་ནི་ཀུན་རྫོབ་ཅེས་སོགས་གསུངས་པའི་ཕྱིར། ༡༤ །ཉན་ཐོས་ཀྱིས་ཀྱང་ཕྱོགས་གཅིག་བབས་ཀྱི་ནི། །གནས་ལུགས་མཐོང་ཞེས་གསུངས་པའི་དགོངས་དོན་ཡང༌། །ཉན་ཐོས་དག་གིས་རྒྱལ་གསུང་ཉམས་བླངས་པས། །ཕྱི་ནང་གཟུང་འཛིན་མ་གྲུབ་མི་རྟག་པ། །རྡུལ་ཕྲན་སྐད་ཅིག་མར་ཤེས་དེར་བརྟེན་ནས། །ཆགས་མེད་ཡེ་ཤེས་འབྱུང་འགྱུར་དེས་འཁོར་བ། །སྤོང་ཞིང་འདའ་བ་བབས་ཀྱི་གནས་ལུགས་མཐོང༌། །དེ་ནི་རྫོགས་སངས་རྒྱས་ཀྱི་མངོན་རྟོགས་དང༌། །གཅིག་སྟེ་དེ་ལུང་དོན་བསྡུས་འདི་ལྟ་སྟེ། །ཉན་ཐོས་རྣམས་ཀྱི་ཆོས་དབྱིངས་རྣམ་གྲོལ་གཉིས༑ ༑ང་ཡི་ཆོས་དབྱིངས་རྣམ་གྲོལ་དང་གཅིག་གསུངས།

༡༥ །ས་དྲུག་མན་ཆད་ཉན་རང་དག་དང་ནི། །མངོན་རྟོགས་ཐུན་མོང་ཡིན་ཞེས་གསུངས་པ་ནི། །ཉན་ཐོས་འཕགས་པ་དགྲ་བཅོམ་པ་དག་དང༌། །ས་ལྔ་ཐོབ་པའི་སེམས་དཔས་བདེན་བཞི་རྟོགས། །རང་སངས་རྒྱས་དང་ས་དྲུག་ཐོབ་པ་ཡི། །སེམས་དཔས་རྟེན་འབྲེལ་བཅུ་གཉིས་རྟོགས་སོ་ཞེས། །ས་བཅུའི་མདོར་གསུངས་དེ་ཕྱིར་མངོན་རྟོགས་དག །ཐུན་མོང་ཡིན་ཡང་ཡོན་ཏན་ཁྱད་པར་ཆེ། །ཀ་ལ་པིངྐའི་བུ་མོ་མྱ་ངན་མེད། །དེ་སོགས་སྡོང་པོ་རྒྱན་པར་མང་དུ་གསུངས། ༡༦ །སེམས་ཙམ་དག་ནི་ས་བདུན་གྱི་མངོན་རྟོགས། །རིང་དུ་སོང་ཞེས་གསུངས་པ་རྟེན་འབྲེལ་ནི། །ལུགས་འབྱུང་ལུགས་ལྡོག་རྟོགས་པས་མ་རིག་པ། །རྟོགས་པའི་ཤེས་རབ་ཅེས་ཟེར་ས་བདུན་པར། །ཐབས་ཀྱི་ཕར་ཕྱིན་མངོན་དུ་འགྱུར་བར་གསུངས། །དེ་ལ་ཉན་རང་དག་གིས་འཇུག་མི་ནུས། །ལང་ཀར་གཤེགས་མདོར་སེམས་ཙམ་ས་བདུན་པ། །སྣང་མེད་ས་བརྒྱད་ས་གཉིས་གནས་ཡིན་ཏེ། །བཅུ་པ་ཡེ་ཤེས་ཆེན་པོ་ང་ཡི་ས། །ཞེས་གསུངས་པ་ཡང་བཅུ་གཅིག་སར་བཞེད་དོ། ༡༧ །ཆོས་ཀྱི་བདག་མེད་པ་ནི་ས་བརྒྱད་པར། །མངོན་དུ་བྱས་ཞེས་གསུངས་པ་འདི་ལྟ་སྟེ། །གང་ཟག་བདག་མེད་པ་ནི་ས་དང་པོར། །སྤོང་ལ་ཆོས་ཀྱི་བདག་མེད་ས་བརྒྱད་པར། །སྤོང་བ་རྒྱ་ཆེར་རོལ་བའི་མདོ་ལས་ཀྱང༌། །གང་ཚེ་འདི་ནི་སྐྱེ་འཆི་གང་མེད་པ༑ ༑ཆོས་འདི་ཐམས་ཅད་རང་བཞིན་བདག་མེད་པའི། །བཟོད་པ་བདག་གིས་ཐོབ་པ་དེ་ཡི་ཚེ། །སངས་རྒྱས་མར་མེ་མཛད་ཀྱིས་བདག་ལུང་བསྟན། །ཅེས་གསུངས་ཕྱིར་ན་སངས་རྒྱས་མཐོང་ཞེས་བྱ། ༡༨ །རྟོགས་པ་གཅིག་གིས་ས་ལམ་མ་ལུས་པ། །བགྲོད་ཅེས་གསུངས་པ་སེམས་ཉིད་ངོ་ཤེས་ནས། །ཉམས་བླངས་ཅུང་ཟད་གསལ་བར་ཕྱོགས་པ་ནི། །ཚོགས་སྦྱོར་གཉིས་ཡིན་དེ་ཡི་ངོ་བོ་དག །མཐོང་བ་མཐོང་ལམ་ས་རབ་དགའ་བ་སྟེ། །མཐར་ཐུག་རྟོགས་པ་རྫོགས་པའི་སངས་རྒྱས་ས། །དེ་ཡང་ཇི་སྐད་ཏིང་འཛིན་རྒྱལ་པོ་ལས། །མི་གང་ཏིང་འཛིན་མཆོག་དེ་འཛིན་པ་དེ། །རབ་ཏུ་དགའ་དང་དྲི་མེད་འོད་འབྱེད་དང༌། །འོད་འཕྲོ་ཤིན་ཏུ་སྦྱང་དཀའ་མངོན་གྱུར་དང༌། །རིང་དུ་སོང་དང་མི་གཡོ་ལེགས་པའི་བློ། །ཆོས་སྤྲིན་ས་བཅུ་པོ་དག་འཐོབ་པར་འགྱུར༑ ༑ཞེས་གསུངས་དེས་ན་ས་ལམ་མང་བཤད་ཀྱང༌།

།རྟོགས་པ་གཅིག་པའི་ངོ་བོར་ཐ་དད་མེད། ༡༩ །ས་ཡི་ཡོན་ཏན་འབྱུང་ཚུལ་མུ་དྲུག་ཅེས། །གསུངས་པ་ས་ཐོབ་དེ་མ་ཐག་ཏུ་ནི༑ ༑ཡོན་ཏན་འབྱུང་མིན་ཉི་མ་ཤར་མ་ཐག །གྲང་བ་སྐྱོབ་པའི་དྲོ་འཇམ་འབྱུང་མིན་ལྟར། །རིམ་གྱིས་ཅིག་ཅར་འགའ་ཞིག་ཡོད་པ་ལ། །འགའ་ཞིག་མེད་དང་འགའ་ཞིག་ཡོད་ཀྱང་ནི༑ ༑མི་མཐོང་བ་དང་ཉམས་ཀྱི་སྣང་བ་དང༌། །ལུང་གི་མུ་སྟེ་དྲུག་ཏུ་བཞེད་པ་ནི། །བདག་ཅག་སྟོན་པ་སྤྱན་རས་གཟིགས་དབང་དང༌། །ནོར་བཟང་བླ་མ་ཀླུ་སྒྲུབ་མི་ཕམ་པ། །ལུང་ནི་ས་བཅུའི་མདོ་ལས་ས་དང་པོ། །ཐོབ་ནས་རྒྱལ་པོར་སྐྱེས་ཏེ་ཕ་རོལ་ཕྱིན། །ཉམས་བླངས་རབ་བྱུང་ཁྲིམས་བསྲུངས་དོན་བསྒོམས་ནས། །བསམ་གཏན་བཞི་དང་མངོན་ཤེས་ལྔ་ཐོབ་པས། །དྲི་མེད་ས་ཐོབ་འགོ་རྩོམ་ཡོན་ཏན་ནི། །བརྒྱ་ཕྲག་བཅུ་གཉིས་འབྱུང་ཞེས་གསུངས་པ་ལ། །འགའ་ཞིག་ཉི་མ་དེ་རིང་ཤར་བ་ཡི། །འོད་ཟེར་ནངས་པར་འབྱུང་བ་མཚར་ཞེས་ལོ། །དེ་ནི་ས་བཅུའི་མདོ་ལ་རྒོལ་ནུས་པའི། །སྟོབས་ཅན་ངོ་མཚར་ཅན་དེ་དེང་གང་བཞུགས། ༢༠ །རྒྱུ་དང་ལམ་དང་འབྲས་བུ་ཐམས་ཅད་དུ། །ཚོགས་གཉིས་ཟུང་འཇུག་ཏུ་བསག་ཅེས་གསུངས་པ། །རྒྱུ་ལ་ཡོད་པ་ལམ་དུ་བྱས་ནས་ཀྱང༌། །འབྲས་བུ་དེ་ཉིད་མངོན་གྱུར་ཐབས་ཀྱི་གཙོ། །ཚོགས་གཉིས་ལས་གཞན་མེད་ལ་དེ་དག་ཀྱང༌། །བསོད་ནམས་ཚོགས་ལས་གཟུགས་སྐུ་ཡེ་ཤེས་ལས། །ཆོས་སྐུ་འབྱུང་གསུངས་ཚོགས་མ་བསག་པ་ཡི། །སངས་རྒྱས་བྱུང་ན་ངོ་མཚར་རྨད་དུ་ཆེ། ༢༡ །མཐོན་དམན་གང་དུའང་ཞིང་ནི་གདམ་པ་དག །གནད་ཟབ་གསུངས་པ་ལུང་དོན་བསྡུས་བཤད་ན། །དམངས་རིགས་སྟོང་ཕྲག་གཉིས་དང་བྲམ་ཟེ་ནི། །གཙང་མ་གཅིག་མཉམ་དེ་ཉིད་ཉིས་སྟོང་ནི། །དགེ་སློང་གཅིག་མཉམ་དེ་ཉིད་ཉིས་སྟོང་དང༌༑ ༑དགེ་སློང་ཟག་མེད་གཅིག་མཉམ་དེ་ཉིས་སྟོང༌། །ཡེ་ཤེས་ལྡན་པ་གཅིག་མཉམ་དེ་ཉིས་སྟོང༌། །སློབ་དཔོན་གཅིག་དང་ཡོན་གནས་མཉམ་པར་གསུངས། ༢༢ །ཆེད་དུ་བདག་ཏུ་བཟུང་ནས་ཚོགས་གསོག་པ། །ཐབས་མཁས་བྱ་བ་བདག་མེད་གཉིས་རྟོགས་ཕྱིར། །དངོས་ཀུན་བློས་བླངས་བདག་ཏུ་བཟུང་ནས་ནི། །ཚོགས་བསག་ཕྱིར་འབུལ་རྒྱལ་སྲས་ཞི་བ་ལྷས༑ ༑ཡོངས་སུ་བཟུང་བ་མེད་པ་དེ་དག་ཀུན། །བློ་ཡིས་བླངས་ནས་ཐུབ་པ་སྐྱེས་ཀྱི་མཆོག

།སྲས་དང་བཅས་པ་རྣམས་ལ་ལེགས་འབུལ་ན། །ཡོན་གནས་དམ་པ་ཐུགས་རྗེ་ཅན་རྣམས་ཀྱིས༑ ༑བདག་ལ་བརྩེར་དགོངས་བདག་གི་འདི་དག་བཞེས། །ཞེས་སོགས་གསུངས་པ་དམ་པའི་བདག་ཅེས་བྱ། ༢༣ །འཁོར་འདས་ཀུན་གྱི་དགེ་བའི་རྩ་བ་ནི། །བསྔོ་བ་ཞེས་གསུངས་འཁོར་བ་རིགས་དྲུག་དང༌། །མྱང་འདས་སངས་རྒྱས་བྱང་སེམས་ཉན་རང་སོགས། །ཀུན་གྱིས་དུས་གསུམ་བསགས་དགེ་བདེ་གཤེགས་ཁམས། །ཀུན་ཀྱང་བདག་ཏུ་བཟུང་ལ་བསྔོ་བྱས་སྟེ༑ ༑རྡོ་རྗེ་རྒྱལ་མཚན་བསྔོ་བ་བཅུ་པ་ལས། །འགྲོ་ཀུན་དགེ་བ་ཇི་སྙེད་ཡོད་པ་དང༌། །བྱས་དང་བྱེད་འགྱུར་དེ་བཞིན་བྱེད་པ་དང༌། །བཟང་པོ་ཇི་བཞིན་དེ་འདྲའི་ས་དག་ལ། །ཀུན་ནས་ཀུན་ཀྱང་བཟང་པོ་རེག་གྱུར་ཅིག །རྒྱལ་བའི་སྲས་ཀྱིས་འདི་ལ་བསླབ་བྱ་སྟེ། །ཇི་སྙེད་གང་ཡོད་མཐའ་དག་མ་ལུས་དང༌། །ཁམས་རྣམས་ཀུན་ཀྱང་ཡོངས་སུ་བསྡུས་བྱས་ཏེ། །ཅི་ནས་བདེ་གཤེགས་སྟོབས་ལ་འཇུག་པར་བསྔོ། །ཞེས་གསུངས་ལ་ལས་ཇི་སྙེད་མང་པོའི་སྒྲ། །ཆོས་ཀྱི་དབྱིངས་ལ་མང་ཉུང་མེད་ཅེས་པ། །ཀླན་ཀ་འདོད་ཀྱང་འདིར་ནི་ཇི་སྙེད་སྒྲ། །དུས་གསུམ་དགེ་ཚོགས་མང་ལ་བསྙེགས་པ་སྟེ། །ཆོས་དབྱིངས་དོན་མིན་དེ་ལ་ཁམས་ཞེས་བསྒྲགས། །མང་སྒྲ་ཆོས་དབྱིངས་ལ་འཁྲུལ་མཁས་པ་དེ། །འདེགས་ནུས་ནོར་འཛིན་ཁྱོན་འདི་རྨད་བྱུང་ངོ༌། ༢༤ །སངས་རྒྱས་དང་ནི་བླ་མ་དག་ལ་ཡང༌། །བསྔོ་བ་དགོས་ཞེས་གསུངས་པ་རྒྱུ་ཇི་བཞིན། །འབྲས་བུ་འབྱུང་བ་ཆོས་ཉིད་ཡིན་པ་དང༌། །རྫོགས་སངས་རྒྱས་དང་དཔལ་ལྡན་བླ་མ་ལ། །སྒྲིབ་སྦྱོང་བསྔོ་བའི་རྒྱས་གདབ་མི་འཚལ་ཡང༌། །དེ་ཡི་བཞེད་དགོངས་འགྲོ་དོན་སྒྲུབ་པ་ལ། །བར་གཅོད་མེད་ཅིང་མྱུར་དུ་འགྲུབ་པ་དང༌། །དེ་ལ་བསྔོས་པས་བདག་སོགས་འགྲོ་བ་རྣམས། །དགེ་བའི་རྩ་བ་རྫོགས་བྱེད་གནད་དམ་པ། །ཡིན་ཕྱིར་དེ་ལྟར་བསྔོ་ལ་འབད་པར་བྱ། །བསླབ་པ་བྱང་ཆུབ་སེམས་དཔའི་གནད་བསྡུས་པ་སྟེ་ཚོམས་བཞི་པའོ།། །། ༈ ༡ །སྔགས་ནི་བསྟན་པ་གཞན་ལའང་འབྱུང་གསུངས་པ། །རྣམ་སྣང་མངོན་བྱང་ལུང་དོན་འདིར་བསྡུ་ན། །དུས་གསུམ་སངས་རྒྱས་ཀུན་ཀྱང་གསང་སྔགས་ཀྱི། །ཆོས་འདི་མཁྱེན་པས་བྱང་ཆུབ་ཤིང་དྲུང་དུ། །ཐམས་ཅད་མཁྱེན་པ་བརྙེས་པར་གསུངས་པ་དང༌། །མཚན་བརྗོད་ལས་ཀྱང་དུས་གསུམ་ཀུན་འབྱུང་བའི། །སངས་རྒྱས་རྣམས་ཀྱིས་གསང་སྔགས་གསུངས་པར་བཤད། །འཇམ་དཔལ་རྩ་བའི་རྒྱུད་ཀྱི་ལུང་དོན་ཡང༌། །སངས་རྒྱས་འོད་སྲུང་ཞེས་བྱ་སྔོན་བྱུང་བ། །དེ་ཚེ་ས་འདིར་འབྱུང་པོའི་ཚོགས་རྣམས་ལ། །ལེགས་པར་སྦྱིན་དོན་གསང་སྔགས་ཐེག་པ་གསུངས། །ཞེས་སོགས་ལུང་དང་ཞིང་རྣམས་གང་གང་དུ། །མདོ་སྔགས་གཙོ་ཆེར་བསྟན་དང་མ་བསྟན་པའི། །ཁྱད་ཙམ་སྲིད་ཀྱི་ཞིང་གཞན་སྟོན་པ་ཡིས། །གསང་སྔགས་མི་མཁྱེན་པར་ནི་འགྱུར་སྲིད་ན། །ཐམས་ཅད་མཁྱེན་པའི་མཚན་དོན་དངོས་དང་འགལ།

༢ །དབང་དོན་རྒྱུད་ལ་སྐྱེས་ན་ཐོབ་གསུངས་པ། །བསྐུར་ཐོབ་མིང་ལ་ཞེན་པའི་དབང་དེ་ནི༑ ༑ཆུ་བསྲུབས་པ་ལས་མར་ཉིད་མི་འབྱུང་ལྟར། །བུམ་དབང་རེག་བདེ་གསང་དབང་ཞུ་བདེ་ནི། །ཐིག་ལེ་གསུམ་གྱི་ཡེ་ཤེས་ངོ་འཕྲོད་ཅིང༌། །ཤེས་རབ་བདེ་སྟོང་ཟུང་འཇུག་དཔེའི་ཡེ་ཤེས༑ ༑བཞི་པས་སྤྲོས་བྲལ་ལྷན་སྐྱེས་དོན་གྱི་ནི། །ཡེ་ཤེས་རང་ངོ་འཕྲོད་ན་ངེས་དབང་ཐོབ། །གཞན་པའི་དབང་བསྐུར་དཔོན་སློབ་ངལ་བའི་རྒྱུ། །ལྷ་ནི་ཕྱོགས་གཅིག་པས་ཀྱང་དབང་བསྐུར་དུ། །འགྲོ་ཞེས་གསུངས་པ་གོང་དུ་བཤད་པ་ལྟར། །དབང་དོན་སྐྱེས་དང་མ་སྐྱེས་མ་གཏོགས་པ། །གདན་གསུམ་ཚང་དང་མ་ཚང་ཅི་ཕྱིར་བརྩི། །གདན་གསུམ་དངོས་ཚང་འདུས་པ་འཇམ་རྡོར་ཙམ། །གཞན་ཀུན་དབང་བསྐུར་གོ་ཆོད་པོ་མིན་ན། །ཧ་ཅང་ཐལ་བས་ནོངས་པ་གང་དུ་འཇོག །དོན་གྱི་གདན་གསུམ་ཕུང་ཁམས་སྐྱེ་མཆེད་ཚོགས༑ ༑གང་ཡོད་དེ་ལ་གདན་གསུམ་ཚང་བའི་ཕྱིར། །དབང་བསྐུར་བ་ལ་ལྷ་གྲངས་མང་ཉུང་མེད། ༤ །དཔེ་དང་དོན་གྱི་རྟོགས་པ་མ་སྐྱེས་ན། །དོན་ནི་ཁོང་དུ་མི་ཆུད་ཅེས་གསུངས་པ༑ ༑དཔེ་ལ་བརྟེན་ནས་དོན་ལ་ངེས་པ་སྐྱེ། །ཟླ་བ་སྟོན་པའི་མཛུབ་མོ་ཇི་བཞིན་ཏེ། །དབང་དོན་དཔེས་བསྟན་དེ་ཚེ་དོན་གོ་ཡང༌། །མ་བསྒོམ་རྟོགས་པ་མི་སྐྱེ་དེའི་སྐྱོན་གྱིས། །སྤྲོས་བྲལ་དོན་ཡང་ཁོང་དུ་མི་ཆུད་པས། །ནེ་ཙོའི་ཆོས་བཤད་ཇི་བཞིན་འབྲས་བུ་མེད། ༥ །བསྐྱེད་རིམ་དག་ནི་ཡོངས་སུ་གྲུབ་ཅེས་པ། །རང་གི་སེམས་ཀྱི་གསལ་སྟོང་ཆ་ལས་ནི། །ལྷ་དག་ཡབ་ཡུམ་ཕུང་ཁམས་སྐྱེ་མཆེད་དང༌། །ཚིགས་རྩ་ཉོན་མོངས་ལས་ནི་སངས་རྒྱས་དག །ཡབ་ཡུམ་སེམས་དཔའ་སེམས་མ་ཁྲོ་བོ་ཡང༌། །ཕོ་མོར་བཅས་པ་གདོད་ནས་གྲུབ་པ་སྟེ། །ཀུན་སྤྱོད་རྒྱུད་ཀྱི་ལེའུ་བཅུ་གཉིས་པར། །འགྲོ་བ་འདི་དག་སངས་རྒྱས་ལྔའི་བདག་ཉིད། །གར་མཁན་མཆོག་དང་རི་མོ་བཟང་ལྟར་སྣང༌། །གང་དུ་བདེ་ཆེན་ཞེས་བྱ་གཅིག་པུ་ཉིད། །གཅིག་པུ་ཉིད་ལས་དུ་མའི་བརྡར་མཛད་དོ། །གསུངས་པས་གདོད་ནས་གྲུབ་པའི་ལྷ་དེ་ཉིད། །སླར་ཡང་དེས་བསྐྱེད་གསལ་བཏབ་གྲུབ་པའི་གནད།

༦ །རང་བྱུང་རྣམས་ལ་འཇུག་པའི་ཆོ་ག་ནི། །གལ་ཆེ་གསུངས་པ་ཚོགས་བསག་ལས་འཕྲོ་ལྡན། །སྦྱང་སྟོབས་ཅན་འགར་ཏིང་འཛིན་རང་ཤུགས་སྐྱེ། །དེ་ལ་སྨིན་གྲོལ་ལམ་དག་མ་བསྟན་ན། །བར་གཅོད་རྐྱེན་དང་ལྷ་སྔགས་སོགས་མེད་པས༑ ༑རྣམ་དག་ལམ་མམ་ལོག་པའི་ལམ་ཆེན་དུ། །གར་འགྲོ་ཆ་མེད་དེ་བས་དེ་དག་ལ། །སོ་ཐར་སྡོམ་དང་བྱང་སེམས་སྔགས་ཀྱི་ལམ། །བརྟེན་ནས་ཏིང་ངེ་འཛིན་དེ་ངོ་སྤྲད་ན། །མཆོག་ཏུ་འགྱུར་བ་དགོངས་པའི་གནད་ཟབ་བོ། ༧ །ལྷ་རྣམས་ཐམས་ཅད་མཚན་དཔེའི་ཡོན་ཏན་དང༌། །ལྡན་ཞེས་གསུངས་པ་ཚོགས་གཉིས་རབ་རྫོགས་ཤིང༌། །བྲལ་དང་རྣམ་སྨིན་ཡོན་ཏན་ཀུན་རྫོགས་པས། །ཆོས་ཀྱི་སྐུ་ལས་གཟུགས་ཀྱི་སྐུར་བསྟན་པ། །མཚན་དཔེ་ལྡན་ལས་གཞན་དུ་ཅི་ཞིག་འགྱུར། །དམ་པ་དང་པོའི་ལུང་གི་དོན་བསྡུས་པ། །རབ་མཆོག་རྒྱལ་བའི་བདག་པོ་མཚན་སོ་གཉིས། །དཔེ་བྱད་བཟང་པོ་བརྒྱད་ཅུ་འདི་དག་ནི། །མ་ལུས་ལུས་ལ་རྫོགས་པ་ཁྱབ་བདག་ཆེ། །མཆོག་གི་གོ་འཕང་སྔགས་པས་སྒྲུབ་ཅེས་གསུངས། །དེས་ན་ལྷ་ཀུན་མཚན་དཔེ་རྫོགས་ན་ཡང༌། །དུས་ཀྱི་འཁོར་ལོ་ཁྱུང་ཁྲའི་སྐུར་བསྟན་དང༌། །འཇམ་པའི་རྡོ་རྗེ་མ་ཧེའི་ཞལ་ལ་སོགས། །སྣ་ཚོགས་ཆོ་འཕྲུལ་ཟློས་གར་སྤྲུལ་པའི་སྐུ༑ ༑མཚན་དཔེ་བྱེ་བའི་གཟི་བརྗིད་ལྡན་པ་ཉིད། ༨ །ལྷ་ལ་སོགས་པ་མདོ་རྒྱུད་ནས་གསུངས་པ། །གཙོ་བོར་བྱ་ཞེས་གསུངས་པ་རྒྱལ་བ་ལས། །མཁས་པའི་སྐྱེ་བོ་གང་དུའང་མེད་པའི་ཕྱིར༑ ༑རྒྱལ་གསུང་དྲི་བྲལ་མདོ་དང་རྒྱུད་རྣམས་ནས། །གསུངས་པའི་ལྷ་ཉིད་གཙོ་བོར་བྱ་དགོས་ཀྱི། །ཉམས་དང་རྨི་ལམ་འཁྲུལ་བློས་བསླད་པ་ཡི། །གང་དྲན་ཆོ་རོལ་ཅན་ལ་ཡིད་བརྟན་བྲལ༑ ༑དེ་ཡང་དགའ་ལྡན་གནས་བཞུགས་མ་ཕམ་པས། །རྒྱལ་ལས་ཆེས་མཁས་མེད་ཕྱིར་ཀུན་མཁྱེན་གྱིས། །གསུངས་པ་དཀྲུག་ལ་ཆོས་ཉེས་ལྕི་བར་གསུངས། ༩ །དབང་པོ་རབ་ལ་ཆོ་ག་རྒྱས་པ་ནི། །ཐམས་ཅད་ལྷག་པར་དགོས་ཞེས་གསུངས་པ་ཡང༌། །དབང་རྣོན་དག་ལ་དེ་འབྲས་ཡོན་ཏན་ནི། །བསམ་མི་ཁྱབ་པ་འབྱུང་སོགས་ལ་དགོངས་ཤིང༌། །བློ་དམན་འབྲིང་དང་ཆེན་པོ་གང་ལ་ཡང༌། །ཆོ་ག་ཚང་བ་དགོས་དོན་རྨད་བྱུང་ཞིང༌། །ལྷག་པར་རབ་ལ་ཆོ་ག་རྒྱས་པ་ཡིས། །ལམ་གྱི་རྩ་བ་མ་འཁྲུལ་དག་པ་སོགས། །དགོས་པ་མཐའ་ཡས་གཟིགས་ཕྱིར་དེ་ལྟར་གསུངས།

༡༠ །སྤྲོས་པ་ཐམས་ཅད་བབས་ཀྱི་རྟེན་འབྲེལ་གྱིས། །འབྱུང་ཞེས་གསུངས་པ་ཆོས་ཀུན་གཤིས་སམ་བབས། །དེ་ལས་བརྟེན་ཅིང་འབྲེལ་བར་འབྱུང་བ་དང༌། །ཕྱི་ནང་གཞན་གསུམ་གཅིག་པ་གསང་སྔགས་ཀྱི། །ཁྱད་ཆོས་རྨད་བྱུང་དེ་ཡི་སྤྲོས་པ་ནི། །རྟེན་དང་བརྟེན་བཅས་དཀྱིལ་འཁོར་ཇི་སྙེད་པ། །རྣམ་གྲངས་རྒྱས་བསྡུས་ཇི་ལྟར་ཅི་བཤད་ཀྱང༌། །ཕྱི་ནང་གཞན་གསུམ་གཤིས་བབས་གཅིག་པའི་ཕྱིར། །དེ་ཡི་སྤྲོས་པ་ཀུན་ཀྱང་དེ་དག་གི། །རྟེན་ཅིང་འབྲེལ་འབྱུང་ལས་ཡིན་གཞན་བཅོས་མིན། ༡༡ །རྡོ་རྗེའི་ལུས་ཀྱི་གནས་ལུགས་འདི་དག་ནི༑ ༑ཟབ་མོའི་འཁོར་ལོ་བྱ་བ་གསུངས་པ་ཡང༌། །སྲ་བ་ལ་སོགས་རྒྱུ་མཚན་བདུན་དག་གིས། །སྟོང་ཉིད་རྡོ་རྗེ་ཞེས་བཏགས་ལུས་ལ་ཡང༌། །རྡོ་རྗེའི་སྒྲ་སྦྱར་ཟབ་མོའི་འཁོར་ལོ་ནི། །ཐེག་པ་གཞན་དུ་ལུས་སོགས་མི་གཙང་རྫས། །སྔགས་སུ་རྩ་རླུང་ཐིག་ལེ་སྐུ་གསུང་ཐུགས། །སྐུ་གསུམ་གདོད་ནས་གྲུབ་ཅིང་རྒྱུན་མི་འཆད། །དེ་ཕྱིར་ཟབ་མོའི་འཁོར་ལོ་ཞེས་སུ་གསུངས༑ ༡༢ ༑གནས་ལུགས་འགའ་ཞིག་རྡོ་རྗེ་འཆང་གིས་སྦས། །ཞེས་པ་སྣོད་མིན་ལ་སོགས་གསང་ཕྱིར་དང༌། །དཔེ་མཐོང་ཙམ་གྱིས་ཉམས་ལེན་གཞན་ལ་སྟོན། །དེ་འདྲའི་ཆོས་དང་གང་ཟག་གཟུ་ལུམ་ཅན། །དེ་ལ་གསང་དང་རྡོ་རྗེ་སློབ་དཔོན་ལ། །ལྟོས་ཕྱིར་སྦས་ལ་དེ་ཡང་ཉམས་ལེན་ཆོས། །ཚིག་ཏུ་སྦས་ཀྱི་དོན་ལ་སྦས་པ་མེད། །འབྲས་བུ་འདི་འབྱུང་འགའ་ཞིག་སྦས་པ་ཡིན། ༡༣ །འདུག་ཚུལ་དང་ནི་ལས་འགའ་སྨན་ཟབ་གསུངས། །ལུས་འདི་དང་པོ་ཆགས་དང་བར་དུ་གནས། །ཐ་མར་འཇིག་དང་རྩ་རླུང་ཐིག་ལེའི་གནད༑ ༑གང་ཡང་སྔགས་དང་མཐུན་ལ་དེ་ཉིད་ལས། །གསལ་བར་གསུངས་ཤིང་ཆགས་གནས་འཇིག་པའི་ཚེ། །ཉེས་གསུམ་འཁྲུགས་དང་མ་འཁྲུགས་ལ་སོགས་པ། །གཤིས་བབས་ལས་གཞན་མ་གསུངས་དེ་ཡི་ཕྱིར། །འགའ་ཞིག་གསོ་རིག་གཞུང་ལུགས་ཟབ་པར་དགོངས། ༡༤ །གཞན་གྱི་ཟབ་པ་མི་ཟབ་དེ་དག་གི། །མི་ཟབ་པར་འདོད་རྣམས་ནི་འདིར་ཟབ་པ། །རྒྱུ་མ་བསྒྲུབ་པར་འབྲས་བུ་མི་འབྱུང་བས། །འཆི་འཕོ་ལ་སོགས་ཐུན་མོང་ཆོས་རྣམས་དང༌། །ཉན་རང་ཐེག་པ་དམན་ལས་ཐེག་ཆེན་ཟབ། །དེ་ལས་འབྲས་བུའི་ཐེག་པ་ཟབ་བྱ་བ། །རྨང་རྡོ་མེད་པའི་མཁར་གྱི་བ་གམ་འདྲ། །སྨིན་གྲོལ་ལ་ནི་བྱང་སེམས་རྟེན་དགོས་ལ། །དེ་ལའང་སོ་ཐར་རིས་བདུན་གང་རུང་ངམ། །ཐ་ནའང་སྐྱབས་འགྲོ་སྔོན་དུ་མ་སོང་བའི། །མདོ་སྔགས་ལམ་གྱི་གོ་ཆོད་ཅི་ལ་འབྱུང༌། །དེ་དག་ཀུན་ལ་དལ་འབྱོར་རྙེད་དཀའ་ཞིང༌། །དེ་ཉིད་འཇིག་སླ་བདེ་སྡུག་འབྲས་བུ་ནི། །དཀར་ནག་ལས་ཡིན་འཁོར་བའི་ཉེས་པ་དང༌། །ཐར་པའི་ཕན་ཡོན་སྙིང་ནས་མ་བསམ་པའི། །ཆོས་པ་དེ་ཀོ་ད་ལྟའི་ཆོས་བྱེད་བཞིན། །ཁ་ནས་ཆོས་སྨྲ་ལག་ཏུ་མི་དགེ་སྤྱོད། །ལས་འབྲས་ཁྱད་དུ་གསོད་པ་འདི་ཅི་ག

༡༥ །མི་ཟབ་པ་ཡི་གདམས་ངག་མེད་གྱུར་ན༑ ༑ཟབ་མོ་རྩ་རླུང་གིས་འཚང་མི་རྒྱ་ཞེས། །འདི་ཡང་གོང་མའི་འཕྲོས་ཏེ་འཁོར་ལོ་གསུམ། །སྔ་ཕྱི་རིམ་ཅན་ལམ་ལ་ལྟོས་པའི་ཕྱིར། །བདེན་བཞི་ཕར་ཕྱིན་ངེས་དོན་སྤྲོས་བྲལ་དང༌༑ ༑བསྐྱེད་རིམ་རྫོགས་རིམ་སྟེང་འོག་རྣམ་གྲོལ་སྒོ། །སྐས་ཀྱི་གདང་བུ་ཇི་བཞིན་རིམ་ཅན་དུ། །ཉམས་སུ་མ་བླང་རྩ་རླུང་ཐིག་ལེ་ཉིད། །ཆགས་སོགས་ལམ་ལ་ཐོག་མར་སྐད་ཅིག་ལ༑ ༑འཇུག་པ་རྫོགས་བྱང་ཐོབ་པ་ལྟ་ཞོག་གི། །གནས་སྐབས་ཞི་བདེའི་འབྲས་བུའང་མི་འབྱུང་སྟེ། །ཇི་ལྟར་ཞེ་ན་ད་ལྟའི་རྟོགས་ལྡན་པ། །ཆགས་ལམ་སྤྱད་རྣམས་སྲིད་པ་ཀུན་སྤེལ་ནས༑ ༑བཟའ་ཚང་ཁྱུར་ལོངས་ངུ་འབོད་དམྱལ་བའི་གནས། །འབད་པས་ཉོ་བ་འདི་རྣམས་མ་མཐོང་ངམ། ༡༦ །བཀའ་དང་འགལ་བའི་ཉམས་མྱོང་ལོག་རྟོག་ཡིན། །གསུངས་པ་ཤེས་བྱའི་གནས་ཀུན་ཇི་སྙེད་པ། །ཇི་ལྟ་འཁྲུལ་བྲལ་མཁྱེན་པའི་སྟོན་པ་དེས། །གསུངས་པའི་གནས་ལས་ཟབ་པའི་ཉམས་མྱོང་ནི། །དུས་མཐའི་ཆོས་བྱེད་ཕལ་གྱིས་ཉམས་སུ་མྱོང༌། །དེ་ཡང་རྒྱལ་བའི་གསུང་རབ་ལས་གསུངས་པའི། །ཚུལ་འདི་ཧང་ཙམ་གནད་དུ་མི་ཕེབས་ཏེ། །དེ་བས་ངའམ་ང་ཡི་རྨི་ལམ་མམ། །ང་ཡི་ཨ་ཕ་སོགས་ཀྱི་ཉམས་མྱོང་གནད༑ ༑གསུང་རབ་དག་དང་མཐུན་པར་མ་གྱུར་ཀྱང༌། །གནད་འདི་ལྡན་ན་མི་འབྱུང་དགུ་འབྱུང་ཞེས། །རང་ཉིད་ལོག་འཁྲུལ་ལམ་དུ་ཞུགས་ཟིན་ནས། །གཞན་ཡང་ལམ་དེར་འཁྲིད་པ་དེང་སང་མང༌། ༡༧ །བཀའ་ཡི་དགོངས་པ་ཀུན་དང་འགལ་མེད་དུ། །འགྲོ་དགོས་བྱ་བ་གང་ཟག་གཅིག་གི་ནི། །རྒྱུད་ཀྱི་ཉོན་མོངས་བརྒྱད་ཁྲི་བཞི་སྟོང་རྣམས། །སྤོང་བའི་ཐབས་སུ་ཆོས་ཕུང་བརྒྱད་ཁྲི་དང༌། །བཞི་སྟོང་གསུངས་པ་འཁོར་ལོ་གསུམ་དང་ནི། །རྒྱུད་སོགས་ཐམས་ཅད་འདི་དགོས་འདི་མི་དགོས། །དབྱེ་གདམ་མེད་པ་ཀུན་ཚང་གནད་དུ་ཟབ། །དེ་ཕྱིར་བཀའ་དང་བསྟན་བཅོས་མན་ངག་ཀུན། །ནང་འགལ་མེད་པ་དོན་གཅིག་ཐོག་འབབ་པས། །ཀུན་ཀྱང་རྒྱལ་བའི་བཀའ་དང་མཐུན་པ་གཅེས།

༡༨ །གདམས་ངག་ལྟར་དུ་མི་འོང་བཀའ་ལྟར་འོང༌། ། གསུངས་པ་བཀའ་དང་གདམས་ངག་མི་འགལ་ན། །གང་ལྟར་ཉམས་སུ་བླངས་ཀྱང་འབྲས་འབྱུང་ལ། །དེ་དག་འགལ་ན་གདམས་ངག་དོར་བྱ་ཉིད། །བཀའ་བཞིན་ཉམས་བླང་བསླུ་བ་ག་ལ་སྲིད༑ ༑དཔེར་ན་བཀའ་ནས་ཆོས་ཀུན་བབས་བསྟན་པས། །རླན་གཤེར་དགོས་ན་ཆུ་ལ་ཚ་སྲེག་གི། །བྱ་བ་བྱེད་ན་མེ་ཉི་དགོས་པ་ལ། །གདམས་ངག་མཁན་པོས་སྔགས་རྫས་སྦྱོར་བ་ཡིས༑ ༑ཆུ་དགོས་ཚེ་ན་མེ་དང་མེ་དགོས་ཚེ། །ཆུ་ཁྱེར་ན་ཡང་དེ་ལས་དེས་མི་བྱེད། །དེ་ལྟའི་མངོན་སུམ་གནད་འདིས་རྟོགས་པར་བྱོས། ༡༩ །སྐྱོན་མེད་ཀྱི་ནི་ཏིང་ངེ་འཛིན་གསུམ་པོ༑ ༑ཁམས་གསུམ་འཁོར་བའི་རྒྱུ་ཞེས་གསུངས་པ་ནི། །བདེ་གསལ་མི་རྟོག་སྐྱོན་མེད་ཏིང་འཛིནགསུམ། །ཏིང་འཛིན་གོ་ཆོད་དག་ཏུ་བཞེད་པ་རྣམས། །སེམས་ཀྱི་ངོ་བོ་བདེ་ལ་གསལ་བ་དང༌༑ ༑མི་རྟོག་པར་ལྡན་ཆོས་སྐུ་འདི་ཡིན་ལོ། །དེ་དག་གསུམ་ལ་འཛིན་སྟངས་བློས་བཀལ་ཞིང༌། །ཞེན་པས་བདེ་བས་འདོད་ཁམས་གསལ་བ་ཡིས། །གཟུགས་ཁམས་མི་རྟོག་པ་ཡིས་གཟུགས་མེད་ཁམས། །དེ་དེར་གོལ་གྱི་གནས་ལུགས་ཅི་ཕྱིར་རྟོགས། །མགོན་པོ་ཕག་མོ་གྲུ་པའི་གསུང་གི་དོན། །བདེ་གསལ་རྒྱ་མཚོར་ཞེན་འཛིན་ནོར་བུ་གནས། །དེ་ལ་ཞེན་ན་དུག་སྦྲུལ་ལྟ་བུ་ཡི། །དམྱལ་སྲུང་དག་གིས་བདེ་ཆེན་སྲོག་འཕྲོག་ཅིང༌། །ཉམ་ངའི་གཡང་སྐྱུར་དེ་བས་དེར་ཆགས་སྤང༌། །སེམས་ཉིད་རྫོགས་སངས་རྒྱས་སུ་རྟོགས་པ་བསྒོམ༑ ༑ཞེས་སོགས་ངེས་དོན་གཞུང་མང་དག་ཏུ་གསུངས། ༢༠ །སྐུ་གསུམ་རེ་རེའང་གསུམ་གའི་བདག་ཉིད་ཅེས། །གསུངས་པ་སེམས་ཉིད་ངོ་བོ་སྟོང་པ་ནི། །ཆོས་སྐུ་དེའི་གདངས་འགག་མེད་ལོངས་སྤྱོད་རྫོགས། །རིག་རྩལ་སྣ་ཚོགས་སྤྲུལ་སྐུ་ལས་གཞན་མིན། །དེ་ཉིད་ཕྱི་ནང་གཞན་གསུམ་ལ་ཡང་སྦྱར། ༢༡ །སྔགས་ལ་ཚུལ་ཁྲིམས་མེད་ཀ་མེད་གསུངས་པ། །རྒྱུད་ཀྱི་ཉོན་རགས་འདུལ་ཁྲིམས་ཀྱིས་སྤོང་ལ། །དེ་ལས་ཕྲ་བ་བྱང་སེམས་སྡོམ་པས་སྤོང༌། །ཤིན་ཏུ་ཕྲ་བ་སྔགས་ཀྱིས་སྤོང་བ་སྟེ། །དུས་འཁོར་རྒྱུད་ལས་དྲི་མ་འཁྲུ་བའི་དཔེ། །ཆེན་པོར་འབད་ཆུང་འབྲིང་པོ་འབྲིང་གིས་ཏེ། །ཆུང་ངུ་འབད་པ་ཆེན་པོས་འཁྲུ་ལྟར་གསུངས། །ཨ་ཏི་ཤས་ཀྱང་ཚུལ་ཁྲིམས་འཆལ་བ་ཡིས། །སྔགས་མི་འགྲུབ་གསུངས་དེས་ན་དེང་སང་གི། །སྔགས་པ་ཀུན་གྱིས་སོ་ཐར་ཁྱད་དུ་གསོད། །སྔགས་ལམ་ཡིན་ཞེས་མྱོས་འགྱུར་བདེ་བ་མོ། །ཉིན་མཚན་ཀུན་ཏུ་ལམ་གྱི་སྙིང་པོར་བྱེད། །ཕྱི་མ་དེ་འབྲས་ཅི་འདྲ་ཨེ་མ་འཇིགས།

༢༢ །འདོད་པས་བར་གཅོད་སྟེང་དུ་གཅིག་གསུངས་པ། །སོ་ཐར་མདོ་རུ་གསོ་སྨན་གནས་མལ་སོགས། །འདོད་ཡོན་གང་ཡང་ངལ་དུབ་བསོད་ཉམས་ཀྱི། །མཐའ་གཉིས་སྤངས་ནས་སྤྱོད་པར་གསུངས་པ་དང༌༑ ༑བྱང་སེམས་སྐབས་སུ་མདོ་ལས་བྱང་སེམས་ཀྱིས། །ཆོས་ཀུན་སྒྱུ་མ་དང་འདྲར་དམིགས་པ་ན། །འདོད་ཡོན་སྤྱད་ཀྱང་ཉེས་མེད་ཉིད་དུ་གསུངས། །སྔགས་སུ་འདོད་ཡོན་གཙོ་བོ་ཞུ་བདེ་ཡང༌། །ཆགས་བཅས་ཟག་པས་གོས་ན་དམྱལ་འགྲོ་ཞེས། །གང་ཡང་ཆགས་ཞེན་མེད་ཅིང་མ་འབད་པར། །ཆོས་ལྡན་གྱིས་རྙེད་ཉེས་མེད་དེ་ལས་གཞན། །འབད་ཅིང་བསྒྲུབ་ན་བར་གཅོད་རྒྱུ་རུ་གསུངས། །དེང་སང་སྡོམ་གསུམ་ཟོང་གིས་ཟང་ཟིང་སྒྲུབ། །དེ་འདྲའི་མཁན་སློབ་རྡོ་རྗེ་འཛིན་པ་རྣམས། །ས་སྟེང་སྐྱེ་བོའི་བསོད་ནམས་ཨ་ལ་ལ། ༢༣ །སྔགས་ཀྱི་མི་དགེ་བ་ནི་དགེ་བ་རུ། །འགྱུར་བའི་གནས་མེད་གསུངས་པ་གཞི་ལམ་འབྲས། །ཀུན་ཀྱང་རྟེན་འབྱུང་འབྲེལ་བ་བབས་ཡིན་ཕྱིར། །གཅིག་ཏུ་དགེ་བ་རྣམ་པ་ཀུན་ཏུ་དགེ། །གཅིག་ཏུ་མི་དགེ་ཀུན་ཏུ་དགེ་མི་འགྱུར། །སྔགས་སུ་སློབ་དཔོན་སྨོད་པ་རྩ་བའི་ལྟུང༌། །བྱང་སར་དེ་སྨད་ཉེས་པ་ལྕི་བ་ཉིད། །འདུལ་བར་མཁན་སློབ་ཕ་བུ་ལྟར་བྱ་ཞེས། །གསུངས་སོགས་སྡོམ་གསུམ་གནད་གཅིག་དགོངས་པའི་གནད། །སྡོམ་གསུམ་གཞི་ལམ་འབྲས་དུས་ཐམས་ཅད་དུ། །སོ་སོར་དབྱེ་བས་སངས་རྒྱས་བསྟན་པ་ཕུང༌། ༢༤ །འདུལ་བར་དགེ་བ་སྔགས་སུ་ཡང་དགེ་ལ། །འདུལ་བར་མི་དགེ་སྔགས་སུ་མི་དགེ་འགྱུར། །གསུངས་པ་རྡོར་གསུང་སྔ་མ་ཉིད་དང་མཚུངས། །སྡོམ་གསུམ་གང་ལའང་དགེ་སྡིག་སྤང་བླང་ནི། །དབྱེ་བ་མེད་པ་ཐུབ་དབང་གཉིས་པས་མཁྱེན། ༢༥ །ཉོན་མོངས་དག་འབྲས་བདེ་བར་གཤེགས་པ་ཞེས། །གསུངས་པ་ཉོན་མོངས་ཅན་གྱི་སངས་རྒྱས་ནི། །མི་སྲིད་དེ་ཕྱིར་དེ་ཉིད་དག་འབྲས་ཡིན༑ ༑མགོན་པོ་བྱམས་པས་སེམས་ཅན་ཐམས་ཅད་ནི། །སངས་རྒྱས་ཡིན་ཡང་གློ་བུར་དྲི་མས་བསྒྲིབས། །དེ་བསལ་ན་ནི་སངས་རྒྱས་ཡིན་པར་གསུངས།

༢༦ །སྔགས་ཀྱི་མཐུ་བསྟན་པ་ལས་མངོན་སྤྱོད་དག །གནང་བ་མེད་ཅེས་གསུངས་པ་འདི་ལྟ་སྟེ། །འདི་དང་འདི་འདྲ་བྱས་ན་འདི་ལྟར་ཞེས། །སྔགས་དང་ཕྱག་རྒྱ་ཏིང་འཛིན་མཐུ་བཤད་ཀྱི། །དེ་མིན་སྲོག་འཕྲོག་ཅི་དགར་གནང་བ་མེད། །ཞིང་བཅུ་ལས་ངན་འཕྲོ་བཅད་རྫོགས་བྱང་དུ། །འགོད་ནུས་དག་གིས་གཞན་དོན་ལ་སྤྱད་ན། །ཉེས་མེད་དྲག་པོའི་ཕྲིན་ལས་ཡིན་པར་གསུངས། །དེ་ལས་གཞན་པ་བྲམ་ཟེ་ཙ་ན་ཀྱའི། །གཏམ་རྒྱུད་སོགས་ཀྱིས་ཤེས་པས་སྤང་བླང་བྱ། །དེང་སང་ཕྱོགས་རེའི་ངན་སྔགས་གྱི་ན་བས། །གཞན་སྲོག་གཅོད་ལ་སྔགས་པར་རློམ་རྣམས་ཀྱི། །བཞུགས་གནས་རྡོ་རྗེ་ཁབ་རྩེའི་ཞིང་ཁམས་བཟང༌། ༢༧ །རྡོ་རྗེ་དམྱལ་བ་མནར་མེད་ཡིན་གསུངས་པ། །མདོ་ནས་མནར་མེད་སྔགས་སུ་རྡོ་རྗེ་དམྱལ། །ཞེས་པ་སྡུག་བསྔལ་གྱི་མིང་མནར་ཞེས་ཏེ། །མནར་རམ་སྡུག་བསྔལ་དེ་ལས་ཆེ་མེད་ཕྱིར། །མནར་མེད་ཅེས་བརྗོད་རྡོ་རྗེའི་སྒྲ་སྦྱར་བས། །དམྱལ་བའི་ནང་ནས་ཕུལ་དུ་བྱུང་བར་གཏོགས། ༢༨ །རྡོ་རྗེ་སློབ་དཔོན་རྒྱུད་ཚོད་མཐོ་བ་ན། །དེ་ཉིད་ཀྱིས་འདྲེན་གསུངས་པ་སློབ་མ་ཡིས། །དམ་ལས་འགལ་ན་སློབ་དཔོན་རིམ་གཉིས་ཀྱི། །རྟོགས་པ་ཐོབ་པས་སྐད་གཅིག་ལ་འདྲེན་ཏེ། །དན་འབག་དང་ནི་ཐར་པ་ནག་པོའི་དཔེ། །ཡང་ན་བྱང་སེམས་ཉི་མའི་སྙིང་པོ་ཡི། །དཔེ་ལྟར་རྟོགས་སླ་འོན་ཀྱང་དེང་སང་དུས། །སློབ་མ་དམ་དྲལ་དམྱལ་བར་བྱོན་མང་ལ། །སློབ་དཔོན་རིམ་གཉིས་དྲོད་ཐོབ་ཉིན་སྐར་ཙམ། །དེ་བས་གཟབ་པར་བྱའོ་ཤེས་ལྡན་རྣམས། །གསང་སྔགས་རིག་འཛིན་སྡོམ་པའི་གནད་བསྡུས་པ་སྟེ་ཚོམས་ལྔ་པའོ།། །། ༈ ༡ །བརྒྱུད་པ་ནས་ནི་བརྒྱུད་པའི་ཆོས་ཟབ་ཅིང༌། །ངོ་མཚར་བ་ཡིན་བྱ་བ་གསུངས་པ་ནི། །ཆོས་ཀུན་ལུང་དང་བཅས་པ་ལུང་དག་ཀྱང༌། །མན་ངག་དང་བཅས་དེ་ཡང་བརྒྱུད་པར་བཅས། བརྒྱུད་པ་དག་ཀྱང་བྱིན་རླབས་ལྡན་པ་དགོས༑ ༑ཡེ་ཤེས་ཐིག་ལེའི་ལུང་དོན་འདི་ལྟ་སྟེ། །ཆོ་ག་ཐམས་ཅད་རྫོགས་པའི་དབང་བསྐུར་ནི། །མན་ངག་དེ་ཉིད་དང་ནི་བཅས་པ་སྟེ། །དེ་ཡང་གཅིག་ནས་གཅིག་ཏུ་རིམ་པར་བརྒྱུད༑ ༑བླ་མ་རབ་ཀྱི་ཞལ་ནས་བླང་བར་གསུངས། །མངའ་བདག་མཻ་ཏྲི་པ་ཡི་གསུང་གི་དོན། །བླ་མའི་མན་ངག་གནད་ཀྱིས་མ་བརྒྱན་ན། །དབུ་མའང་འབྲིང་པོ་ཙམ་དུ་ཟད་ཅེས་གསུངས༑ ༑འཕགས་པ་ཏིང་འཛིན་རྒྱལ་པོའི་ལུང་གི་དོན། །གཞོན་ནུ་བླ་ན་མེད་པའི་བྱང་ཆུབ་ཀྱང༌། །དགེ་བའི་བཤེས་གཉེན་ཁ་ལ་རག་ལས་ན། །ཏིང་ངེ་འཛིན་འདི་ལྟ་ཅི་སྨོས་ཞེས་གསུངས༑

༢ ༑འཁོར་འདས་ཀྱིས་བསྡུས་ཆོས་རྣམས་ཐམས་ཅད་ནི། །རང་གི་སེམས་ཡིན་གསུངས་པ་ཡུམ་གྱི་མདོར། །ཁམས་གསུམ་པོ་ནི་སེམས་ཙམ་ཞེས་གསུངས་དང༌། །རྒྱལ་ཚབ་དམ་པ་མགོན་པོ་མ་ཕམ་པས། །སེམས་ལས་གཞན་མེད་པར་ནི་བློས་རིག་ནས། །ཞེས་དང་གཞན་ཡང་འདི་ལྟར་གསུངས་པ་སྟེ། །སེམས་ཉིད་གཅིག་པུ་ཀུན་གྱི་ས་བོན་ཏེ། །གང་ལ་སྲིད་དང་མྱ་ངན་འདས་འཕྲོ་བ། །འདོད་པའི་འབྲས་བུ་མཐའ་དག་སྟེར་བ་ཡི། །ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ། །ཞེས་སོགས་གསུངས་ཀྱང་སྤྲོས་པ་དེ་ཙམ་མོ། ༣ །ཆོས་རྣམས་ཐམས་ཅད་བསམ་པ་སྐད་ཅིག་མའི། །རང་གཟུགས་ཡིན་ཞེས་གསུངས་པ་གང་ཞེ་ན། །ཞི་ལྷའི་སྤྱོད་འཇུག་ལུང་དོན་སྨོས་པ་ནི། །ལྕགས་སྲེག་ས་གཞི་སུས་བྱས་མོ་ཚོགས་དག ༑གང་ལས་བྱུང་ན་དེ་ཀུན་སྡིག་སེམས་ལས། །བྱུང་ཞེས་གསུངས་དང་ཉི་མའི་སྙིང་པོའི་མདོར། །སུ་ཞིག་ཐ་མ་འཆི་ཚེ་གནོད་སེམས་བྱུང༌། །རྟག་ཏུ་ཕྲག་དོག་སེར་སྣས་ཁྲོས་པ་ལ༑ ༑བསམ་གཏན་མི་སྐྱོབ་སངས་རྒྱས་མཆོད་པས་མིན། །ཚུལ་ཁྲིམས་མི་སྐྱོབ་དགོན་པར་གནས་པས་མིན། །ཞེས་པ་མི་དགེའི་བསམ་པའི་རང་གཟུགས་ཏེ། །དེས་འགྲེ་དགེ་བའི་བསམ་པ་སྐད་ཅིག་མའི། །རང་གཟུགས་ཀྱང་ནི་འབྱུང་བ་གཤིས་བབས་ཡིན། ༤ །གཤིས་ལ་མི་གནས་ན་ནི་བལྟས་པ་ཡིས། །མི་འགྱུར་བྱ་བ་ནམ་མཁའི་གཤིས་ལ་ནི། །སྲ་བརྟན་མེད་པས་དེར་བལྟས་དེར་མི་འགྱུར། །དེ་བཞིན་ས་ལ་གོ་འབྱེད་གཤིས་མེད་པས། །ནམ་མཁར་བལྟས་ཀྱང་དེ་དེར་ཅི་ཕྱིར་འགྱུར། །འདི་ཡང་གཤིས་བབས་གནས་ལུགས་བསྟན་པར་མཚུངས། ༥ །མཚན་ཉིད་དང་མི་ལྡན་པའི་བླ་མ་ཡིས། །ཡོན་ཏན་སྐྱེད་པར་མི་ནུས་ཞེས་གསུངས་པ། །ཇི་ལྟར་ཡི་གེ་མེད་པའི་པར་ཤིང་ལ། །ཚོན་སྣག་ཤོག་བུ་གླན་ཡང་ཤིང་ལེབ་མོའི། །རྗེས་ལས་ཡི་གེའི་ཚོགས་པ་མི་འབྱུང་ལྟར། །མཚན་ཉིད་མི་ལྡན་བླ་མ་བསྟེན་བྱས་ནས། །མཉེས་པ་བསྒྲུབས་ཀྱང་དེ་ལ་དེ་མེད་ཕྱིར། །སློབ་མ་ལ་ཡང་ཡོན་ཏན་ཅི་ཕྱིར་འབྱུང༌། །དེ་བས་འདུལ་བ་མདོ་དང་རྒྱུད་རྣམས་སུ། །ཐོག་མར་བླ་མའི་ཡོན་ཏན་གལ་ཆེར་གསུངས།

༦ །རྟོགས་པ་བསྐྱེད་ཐབས་མོས་གུས་ཁོ་ནར་ངེས། །ཞེས་གསུངས་པ་ཡང་བྱམས་མགོན་ལུང་བསྡུ་ན། །རང་བྱུང་རྣམས་ཀྱི་དོན་དམ་རྟོགས་པའི་ཐབས། །དད་པ་ཉིད་ཡིན་གསུངས་དང་གཤེད་སྐོར་གྱི། །རྒྱུད་རྣམས་སུ་ནི་དད་པ་སངས་རྒྱས་ལ། །དད་པ་ཆོས་ལ་དད་པ་དགེ་འདུན་ཡིན། །དད་པ་ཕ་ཡིན་དད་པ་མ་ཡིན་སོགས། །རྒྱ་ཆེར་གསུངས་ཀྱི་དེ་དོན་གོ་བར་སླ། ༧ །ལྟ་བ་རྟོགས་པ་དང་ལྡན་པ་གསུངས་པ། །ཕྱི་ནང་ལྟ་བ་ཐམས་ཅད་སྤྲོས་དང་བཅས། །བློ་ཡི་བྱེ་བྲག་འཛིན་སྟངས་འཁྲུལ་བའི་ཡིད། །རྣལ་འབྱོར་དབང་ཕྱུག་མི་ལའི་ཞལ་ནས་ཀྱང༌། །ང་ལ་ལྟ་བ་མེད་ཅེས་གསུངས་པ་ཡང༌། །བློས་བྱས་འཛིན་སྟངས་འཁྲུལ་བ་དེ་ལ་དགོངས། །འཁོར་འདས་ཆོས་ཀུན་རང་སེམས་ཉིད་རྟོགས་ཤིང༌། །སེམས་ཉིད་ཆོས་སྐུ་མཐའ་བྲལ་རྟོགས་པ་ན། །གནས་ལུགས་དོན་གྱི་ལྟ་བ་དེ་ཉིད་ཡིན། །རྒྱལ་བའི་རྒྱལ་ཚབ་མ་ཕམ་བྱམས་མགོན་གྱིས། །སེམས་ལས་གཞན་མེད་པར་ནི་བློས་རིག་ན། །དེ་ནས་སེམས་ཀྱང་མེད་པ་ཉིད་དུ་རྟོགས། །བློ་དང་ལྡན་པས་གཉིས་པོ་མེད་རིག་ནས། །དེ་མི་ལྡན་པ་ཆོས་ཀྱི་དབྱིངས་ལ་གནས། །ཞེས་གསུངས་ཕྱིར་ན་སྤྲོས་བྲལ་ཆོས་དབྱིངས་ལ། །སྤྲོས་བཅས་ལྟ་བའི་ཚིག་བཤད་རྟོག་གེའི་ངག །རྟག་ཆད་མུ་ལ་འབྱོན་པ་འོ་རེ་བརྒྱལ། ༨ །ཆེན་པོ་གསུམ་གྱིས་མ་རེག་པའི་རྟོགས་པ། །ཞེས་པ་དབུ་མ་ཆེན་པོ་མཐའ་ཐམས་ཅད། །དང་བྲལ་ཞེས་ཀྱང་འཛིན་སྟངས་བློས་མ་ཐོང༌། །ཕྱག་རྒྱ་ཆེན་པོ་ཆོས་ཀུན་དངོས་པོ་ནི། །གཤིས་ཀྱི་གནས་ལུགས་ཟེར་ཡང་གཏད་སོ་བྲལ། །རྫོགས་པ་ཆེན་པོ་སྤྲོས་བྲལ་ཁས་བླངས་ཀྱང༌། །སྟོང་པའི་གཟུགས་ལ་ཞེན་པའི་སྐྱོན་དང་བཅས། །སྒྲ་གཅན་འཛིན་གྱིས་ཡུམ་ལ་བསྟོད་པ་ལས། །སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། །མ་སྐྱེས་མི་འགག་ནམ་མཁའི་ངོ་བོ་ཉིད། །སོ་སོར་རང་རིག་ཡེ་ཤེས་སྤྱོད་ཡུལ་བ། །དུས་གསུམ་རྒྱལ་བའི་ཡུམ་ཞེས་གསུངས་པ་སྟེ། །བརྗོད་དང་བློས་བཏགས་བསམ་དང་དྲན་དཔྱད་སོགས། །སྤྲོས་ཀུན་བྲལ་བ་ཆེན་གསུམ་འཛིན་གྲོལ་མཆོག

།ལ་ལས་ཁྱོད་ཀྱི་དཀར་པོ་ཆིག་ཐུབ་ལ། །སེམས་བསྐྱེད་བསྔོ་བ་དགོས་ན་གསུམ་དུ་འགྱུར། །ཞེས་སོགས་སྨྲ་ཡང་ཆིག་ཐུབ་རྒྱལ་བ་འདིས། །ལྷག་པར་རྩལ་འདོན་བཞེད་པ་མིན་ན་ཡང༌། །སྙི་སྒོམ་ལ་སོགས་གོང་མས་བཞེད་པའི་དོན། །གཙོ་ཆེ་མཚན་དོན་དགོངས་ཀྱི་ཡན་ལག་མིན། །ཡང་ན་ཁོང་གི་ལམ་འབྲས་བརྗོད་བྱ་ཡི། །གཞི་མེད་པ་ལ་ལམ་དང་འབྲས་བུ་ཅི། །དེ་སོགས་ཀླན་ཀ་ཁྱོད་ལ་ཅིས་མི་འབབ། ༩ །ཐོས་བསམ་སྒོམ་གསུམ་གྱི་ནི་སྟོང་ཉིད་དེ། །ཤོར་གོལ་ཡིན་ཞེས་གསུངས་པ་ཇི་སྐད་དུ། །ཕྲ་ཕྱིར་ཐོས་པའི་ཡུལ་མིན་དོན་དམ་ཕྱིར། །བསམ་པས་མིན་ལ་ཆོས་ཉིད་ཟབ་པའི་ཕྱིར། །འཇིག་རྟེན་སྒོམ་པ་དག་གིས་མི་རྟོགས་གསུངས། །དེ་ཕྱིར་ཐོས་བསམ་སྒོམ་པ་ཙམ་པོ་བའི། །གོ་ཡུལ་སྟོང་ཉིད་ཤོར་གོལ་ལས་གཞན་མེད། ༡༠ །རྟོགས་པ་གོམས་པར་བྱེད་པ་སྒོམ་པ་ཞེས། །གསུངས་དོན་སྒོམ་པ་ཞེས་པ་གཞན་མེད་དེ། །སེམས་ཉིད་ལྷན་སྐྱེས་ཆོས་སྐུར་ངོ་སྤྲད་པའི། །རྒྱུན་ལ་ཡེང་མེད་གོམས་པར་བྱས་པ་ལ། །སྒོམ་པ་ཞེས་བཏགས་དེ་མིན་མིག་ཧྲིག་ཧྲིག །སྐྱིལ་ཀྲུང་མཉམ་བཞག་སེམས་ལ་ཁ་མ་རེག །དེ་འདྲ་དེ་ལ་སྒོམ་ཞེས་འདིར་མི་འདོད། ༡༡ །སྤྱོད་པ་བླང་དོར་དང་ནི་བྲལ་བ་དེ། །ཚུལ་ཁྲིམས་རིན་པོ་ཆེ་ཡིན་གསུངས་པ་ནི། །ཁྱིམ་སྤང་ངེས་པར་འབྱུང་བར་ཁས་བླངས་ནས། །འདོད་པ་སྒྲུབ་ཅིང་མི་འདོད་ཕྱོགས་སྤོང་ལ། །གང་ཡང་ཁྱིམ་པ་ཇི་ལྟ་དེ་ལྟ་མིན། །མཐའ་གཉིས་སྤང་བའི་སྤྱོད་པ་ལ་སློབ་པ། །བླང་དོར་བྲལ་བའི་སྙིང་པོ་དེ་ཡིན་ལ༑ ༑དགེ་སྡིག་བླང་དོར་མེད་པར་དགོངས་པ་མིན། ༡༢ །ལྟ་སྒོམ་སྤྱོད་གསུམ་གཅིག་པ་ཡིན་གསུངས་པ། །ལྟ་བ་རྟོགས་པར་ལྡན་ཞིང་དེ་ཉིད་སྒོམ། །དེ་དང་མི་འགལ་ལེགས་པར་སྤྱོད་པ་ལ༑ ༑དགོངས་ཀྱི་དེང་སང་ལྟ་བ་རང་གཞན་གྱིས། །སྟོང་སོགས་སྤྲོས་མེད་སྤྲོས་པས་འཆད་བཞིན་དུ། །སྒོམ་པ་སྣ་ཚོགས་སྤྱོད་པ་བརླང་པོ་ཡིས། །དོན་གཉིས་འགྲུབ་པ་ནུབ་ནས་ཉི་འཆར་བཞིན།

༡༣ །ཕྱག་རྒྱ་ཆེ་དང་ཚུལ་ཁྲིམས་གཅིག་པ་ནི། །འཇིག་རྟེན་མགོན་པོའི་ཁྱད་ཆོས་བླ་མེད་ཡིན། །གསུངས་པ་ཚུལ་ཁྲིམས་ཡོན་ཏན་ཀུན་གྱི་གཞིར། །ཁྲིམས་ནི་རྒྱུ་དང་མི་རྒྱུའི་ས་བཞིན་དུ། །ཡོན་ཏན་ཀུན་གྱི་གཞི་རྟེན་ཡིན་པར་གསུངས། །ཞེས་པའི་ཀུན་སྒྲས་ཕྱག་རྒྱ་ཆེ་སོགས་བསྡུས། །སྡིག་སྤོང་དགེ་སྒྲུབ་གནད་ཀྱིས་ཀྱང་གཅིག་ལ། །སྡོམ་པའི་ངོ་བོ་རྣམ་རིག་མིན་གཟུགས་ནི། །ཕྱག་རྒྱ་ཆེ་དང་དོན་གཅིག་མིང་ཐ་དད། །ངེས་འབྱུང་ཞེས་པ་ལྷག་མེད་མྱང་འདས་དག །ཡིན་པར་སློབ་དཔོན་ཆོས་བཤེས་ཞེས་པ་ཡང༌༑ ༑ཕྱག་རྒྱ་ཆེ་དང་མི་གཅིག་སེམས་ཡིན་ནོ། །འཕགས་པ་ཏིང་འཛིན་རྒྱལ་པོ་ལས་གསུངས་པ། །ཏིང་འཛིན་རྒྱལ་པོ་སྟོང་པ་འདི་བསྒོམས་པས། །ཚུལ་ཁྲིམས་དག་པའི་མགོ་ལ་དེ་འདུག་སྟེ། །ཆོས་རྣམས་རང་བཞིན་སྟོང་པ་མཉམ་བཞག་ནས། །བྱིས་པས་མི་རིག་བརྩོན་པས་མི་ཤེས་སོ། །ཞེས་གསུངས་འདུལ་མདོར་ཤེས་གཙོ་ཞེས་པ་དང༌། །རང་གི་སེམས་ནི་ཡོངས་སུ་འདུལ་བ་འདི། །སངས་རྒྱས་བསྟན་པ་ཡིན་ཞེས་གསུངས་པ་དང༌། །ཡིད་ཀྱི་མེ་དགེ་བ་དག་མི་བྱེད་ཅིང༌། །ཞེས་སོགས་སེམས་གཙོར་གསུངས་པས་ཀྱང་ནི་གཅིག །གཞན་ཡང་མཚུངས་དང་འབྲེལ་བར་བྱེད་ལས་དང༌། །གཤིས་གཅིག་པས་ཀྱང་ཕྱག་ཚུལ་ངེས་པར་གཅིག །༡༤ །ཕྱག་རྒྱ་ཆེན་པོ་ཡོན་ཏན་ཐམས་ཅད་ཀྱི། །བདག་ཉིད་ཅེས་གསུངས་གཞི་ལམ་འབྲས་ཀུན་ཏུ། །ཕྱག་རྒྱ་ཆེན་པོ་ཡོན་ཏན་ཀུན་བདག་ཉིད། །གཙོ་བོར་ཕྱི་ནང་གཞན་གསུམ་གཅིག་པ་དང༌། །གཤིས་སམ་བབས་སོགས་རྒྱལ་གསུང་ཀུན་གྱི་དོན། །ཕྱི་ཡི་ནམ་མཁའ་ཀུན་གྱི་གོ་འབྱེད་པས། །ས་ཆུ་མེ་རླུང་སྣོད་བཅུད་ཀུན་བརྟེན་ཅིང༌། །ཀུན་གྱི་གཞིར་གྱུར་ཇི་བཞིན་བདེ་གཤེགས་ཁམས། །སྤྲོས་དང་བྲལ་བ་ཆོས་སྐུའི་ཡོན་ཏན་དང༌། །མཛད་པ་བཅས་པ་དེ་ཡི་ཡོན་ཏན་ཡིན། ༡༥ །མཉམ་པར་བཞག་ལས་ཡོན་ཏན་ཐམས་ཅད་ནི། །འབྱུང་བ་ཡིན་ཞེས་སྡུད་པའི་ལུང་གི་དོན། །བསམ་གཏན་གྱིས་ནི་འདོད་པའི་ཡོན་ཏན་དག

།སྨད་པར་འདོད་དང་རིགས་དང་མངོན་ཤེས་དང༌། །ཏིང་འཛིན་མངོན་གྲུབ་ཅེས་དང་ཞི་བ་ལྷས། །ཞི་གནས་རབ་ཏུ་ལྡན་པའི་ལྷག་མཐོང་གིས། །ཉོན་མོངས་རྣམ་པར་འཇོམས་ཞེས་གསུངས་པ་དང༌། །ཆོས་ཡང་དག་པར་སྡུད་པའི་མདོ་ལུང་དོན། །ཡིད་ནི་མཉམ་པར་བཞག་ལས་ཡང་དག་པ། །ཇི་བཞིན་མཐོང་བར་འགྱུར་བ་དེ་ཡིས་ནི། །བྱང་སེམས་སེམས་ཅན་རྣམས་ལ་སྙིང་རྗེ་འཇུག །ཅེས་དང་མདོ་སྡེ་རྒྱན་གྱི་ལུང་བསྡུས་པ། །བསམ་གཏན་དེས་ཀྱང་སྐྱེ་བ་ཐམས་ཅད་པ། །བྱང་ཆུབ་རྣམ་པ་གསུམ་ལ་འགོད་ཅེས་གསུངས། ༡༦ །རྒྱུ་མ་བསྒྲུབ་པར་ཡོན་ཏན་ཐམས་ཅད་ནི། །མི་འབྱུང་བྱ་བ་མ་སྐྱེས་དགྲ་ཡི་ནི། །འགྱོད་པ་བསལ་མདོའི་ལུང་གི་དོན་བཤད་ལྟར། །ཆོས་ཀུན་རྒྱུ་ཡི་རྗེས་སུ་འགྲོ་བ་སྟེ། །རྐྱེན་ལ་རག་ལས་སྲེད་པའི་རྩ་བ་ཅན། །སྨོན་ལམ་གྱིས་ནི་ཐོག་དྲངས་པའོ་གསུངས། །རྒྱུ་ལ་བརྟེན་པའི་མཁས་པ་བཅོམ་ལྡན་འདས། །ཞེས་སོགས་རྒྱུ་ལས་འབྲས་འབྱུང་གཤིས་སམ་བབས། །མཉམ་པར་བཞག་ལས་ཡོན་ཏན་འབྱུང་བ་དང༌༑ ༑རྒྱུ་མེད་འབྲས་བུ་མི་འབྱུང་མི་འགལ་ཏེ། ༡༧ །སྟོང་ཉིད་རྟོགས་ན་སྟོང་ཉིད་རྒྱུ་འབྲས་སུ། །འབྱུང་ཞེས་གསུངས་པ་ཁྱད་ཆོས་རྣམ་དག་སྟེ། །འཕགས་པ་ཏིང་ངེ་འཛིན་གྱི་རྒྱལ་པོའི་མདོར༑ ༑ཆོས་ཉིད་ལས་ཀྱི་རྣམ་སྨིན་མེད་ཤེས་ཀྱང༌། །དགེ་དང་མི་དགེའི་ལས་ནི་ཆུད་མི་འཛའ། །ཞི་བར་གནས་པའི་རང་རྒྱལ་ཐེག་པ་དེ། །ཉན་ཐོས་རྣམ་པར་གྲོལ་བའི་སྒྲ་ཕྱིར་འབྲང༌༑ ༑ཞེས་དང་རྗེ་བཙུན་མི་ལས་སྒམ་པོ་པར། །ཡར་ནི་སངས་རྒྱས་དག་ལ་མི་རེ་ཡང༌། །དཀར་པོའི་ཆོས་སྤྱོད་རྒྱུན་མི་འཆད་ལ་འབད། །ངན་སོང་དག་ལ་མར་ནི་དོགས་མེད་ཀྱང༌༑ ༑སྡིག་པ་ཕྲ་ཞིང་ཕྲ་ལ་འཛེམ་ཞེས་གསུངས། །དེ་ཕྱིར་སྟོང་ཉིད་རྟོགས་ཞེས་བྱ་བའི་དོན། །ཆོས་ཀུན་གནས་ལུགས་གཤིས་སམ་བབས་ཡིན་ལ། གཤིས་ནི་ངོ་བོ་སྟོང་པའི་རང་བཞིན་ཉིད༑ ༑བབས་ནི་གང་དུའང་གྲུབ་པ་མེད་པ་སྟེ། །དེ་དོན་རྟོགས་ལ་སྟོང་ཉིད་རྟོགས་ཞེས་བྱ།

།གཤིས་བབས་རྒྱུ་ལས་འབྲས་བུ་འབྱུང་བས་ན། །དེ་རྟོགས་དེ་ཉིད་དེ་ཡི་ཚུལ་དུ་འབྱུང༌༑ ༡༨ ༑རྟོགས་ལྡན་ལ་ནི་ཐབས་ལམ་ལ་སོགས་པ། །ལྷག་པར་དགོས་གསུངས་གནས་ལུགས་རྟོགས་པ་ལ། །རང་གཞན་དོན་བསྒྲུབ་སླད་དུ་གཏུམ་མོ་སོགས། །ཐབས་ལམ་གནད་རྣམས་ལ་སྦྱངས་གེགས་སེལ་དང༌། །བོགས་འདོན་ཕྱིར་ན་དེ་དག་ལྷག་པར་དགོས། ༡༩ །ཚུལ་ཁྲིམས་ལ་ནི་གཅེས་སྤྲས་བྱེད་པ་དག །རིགས་སྤྱོད་ཁྱད་པར་དུ་འཕགས་ཞེས་གསུངས་པ༑ ༑ཉོན་མོངས་བརྟུལ་ནས་ཡེ་ཤེས་སྟོབས་ཞུགས་པ། །བརྟུལ་ཞུགས་མཆོག་ཡིན་རྒྱལ་བས་གསུངས་པའི་ཕྱིར། །ཚུལ་ཁྲིམས་མ་སྨད་བསྲུང་བ་བརྟུལ་ཞུགས་མཆོག །ཁྲིམས་ཉམས་བག་མེད་སྨྱོན་པ་ལྟར་སྤྱོད་པ། །ཐར་ལམ་བརྟུལ་ནས་ངན་འགྲོ་ལ་ཞུགས་པའི། །རྒབ་རྡུམ་རྦད་མགོའི་བརྟུལ་ཞུགས་འདིར་ཅི་བྱ། །རིགས་པའི་སྤྱོད་པ་བག་ཡོད་ལ་དགོངས་ཀྱི། །མི་རིགས་སྤྱོད་ཅེས་དེ་ལས་ལྡོག་པ་ཡིན། ༢༠ །བྷུ་སུ་ཀུ་ཡང་ཆོས་གསུམ་མེད་ན་ནི། །ཞི་བ་ཉན་རང་ཡིན་ཞེས་གསུངས་པ་ཡང༌། །གནས་ལུགས་རྟོགས་པའི་སྒོམ་ཆེན་སྒྲུབ་ལ་བརྩོན། །ཟ་ཉལ་བཤང་བའི་འདུ་ཤེས་གསུམ་མ་གཏོགས། །རྣམ་རྟོག་མི་མངའ་མཉམ་བཞག་དུས་འདའ་ཡང༌། །ཉེས་པ་ཉེས་པར་མཐོང་བའི་ངེས་ཤེས་དང༌། །ཡོན་ཏན་དགོས་པར་གོ་བའི་སྒྲུབ་པ་དང༌། ། སྙིང་བརྩེར་ལྡན་པའི་གཞན་ཕན་གསུམ་མེད་ན། །ཐེག་ཆེན་ཁྱུ་ནས་བུད་པའི་ཉན་རང་ཡིན། །དེ་ཕྱིར་དེ་གསུམ་ཆོས་རྣམས་ཀུན་ལ་གཅེས། །ཁྱད་པར་ལྟ་སྒོམ་སྤྱོད་པའི་གནད་བསྡུས་པ་སྟེ་ཚོམས་དྲུག་པའོ།། །། ༈ ༡ །སངས་རྒྱས་སར་ནི་བདེན་པ་གཉིས་སུ་མེད། །གསུངས་པ་ལུང་དོན་གྱིས་བཤད་འདི་ལྟ་སྟེ། །ཉོན་མོངས་མ་རིག་གཉིད་ལས་སངས་ཕྱིར་དང༌། །ཡེ་ཤེས་སྣང་བ་རྒྱས་ཕྱིར་སངས་རྒྱས་ཞེས། །སངས་རྒྱས་པདྨ་ལྟ་བུར་མངོན་སངས་རྒྱས། །ཞེས་པས་ཉོན་མོངས་སྤངས་ཤིང་ཡེ་ཤེས་དག །རྒྱས་པ་དེ་ལ་ཡོད་མེད་གཉིས་འཛིན་པའི། །ཀུན་རྫོབ་དོན་དམ་དབྱེ་བ་ངེས་ཡོད་ན། །རྒྱལ་ལ་བདེན་རྫུན་གཉིས་ཀ་ཡོད་པའི་ཕྱིར། །སོ་སོའི་སྐྱེ་བོ་རྣམས་དང་ཁྱད་ཅི་མཆིས།

༢ །ཡེ་ཤེས་དག་ནི་གཉིས་སུ་མེད་པ་ཡི། །ཡེ་ཤེས་ཁོ་ན་བྱ་བ་ཡེ་གདོད་མའི། །ཤེས་པ་རང་ངོ་འཕྲོད་ཅིང་བྱང་ཆུབ་པས། །ས་ལམ་རྫོགས་ལ་སངས་རྒྱས་ཞེས་བཏགས་པའི། །ཐུགས་ཀྱི་ཡེ་ཤེས་ཇི་ལྟ་ཇི་སྙེད་དག །མཁྱེན་ལ་ཡོད་དང་མེད་ཅེས་སུ་ཡིས་སྤོབས། །སྒྱུ་འཕྲུལ་དྲ་བའི་ལུང་དོན་འདི་ལྟ་སྟེ། །གཉིས་སུ་མེད་དང་གཉིས་མེད་དོན་ཞེས་དང༌། །གཉིས་མེད་ཡེ་ཤེས་ཚུལ་འཆང་རྣམ་ཤེས་ཀྱི། །ཆོས་ཉིད་འདས་ཞེས་གསུངས་པ་ཁོ་ནར་ངེས། ༣ །སྒྱུ་མ་ལྟ་བུའི་ཆོས་ལས་ཡང་དག་པར། །འདས་ཞེས་གསུངས་པ་མགོན་པོ་བྱམས་པ་ཡི། །རྒྱུད་བླའི་ལུང་དོན་འདུས་མ་བྱས་པ་དང༌། །ལྷུན་གྱིས་གྲུབ་དང་གཞན་རྐྱེན་གྱིས་མི་རྟོགས། །ཞེས་པའི་འདུས་མ་བྱས་པས་མི་རྟག་མིན། །ལྷུན་གྱིས་གྲུབ་པས་གློ་བུར་བཅོས་མིན་ལ། །གཞན་རྐྱེན་མི་རྟོགས་རང་དོན་ཆོས་གསུམ་གསུངས༑ ༑སྒྱུ་མ་རྫས་སྔགས་འདུ་བྱས་མི་རྟག་འཇིག །སྐྱེས་བུས་སྤྲུལ་པས་ལྷུན་གྱིས་ཅི་ཕྱིར་གྲུབ། །སྒྱུ་མ་མཁན་གྱིས་བྱས་པས་གཞན་རྐྱེན་ཉིད། །དེ་ཕྱིར་དེ་དང་དེ་དག་ག་ལ་མཚུངས༑ ༤ ༑སངས་རྒྱས་དུས་རྣམས་རྟག་ཏུ་ཚད་མར་བཞུགས། །ཞེས་པ་ཕྱག་རྡོར་དབང་བསྐུར་རྒྱུད་དག་ལས། །ལྷ་དང་བཅས་པའི་འཇིག་རྟེན་གྱི་ཚད་མ། །ཞེས་དང་ཕུང་པོ་གསུམ་པའི་མདོ་དང་ནི། །གསེར་འོད་དག་ལས་ཚད་མར་གྱུར་པ་ཞེས། །གསུངས་པ་ལ་སོགས་དེས་ན་སངས་རྒྱས་ལ། །ཚད་མ་མིན་ཞེས་ནང་པ་སུ་ཡིས་གླེང༌། ༥ །བྲལ་བའི་འབྲས་བུ་ཡེ་ཤེས་ཀྱི་ཐུགས་ཅན། །གསུངས་པ་ཉོན་མོངས་སྤངས་པའི་བྲལ་འབྲས་ཀྱིས། །ཤེས་བྱ་ཇི་ལྟ་ཇི་སྙེད་མཁྱེན་ཅིང་གཟིགས། །དེ་དག་ཡེ་ཤེས་ལས་གཞན་ཉོན་མོངས་མེད། །རྣམ་རྟོག་ལ་སོགས་འཁྲུལ་བའི་བློ་བྲལ་ཏེ། །སློབ་དཔོན་ཆེན་པོ་དཔའ་བོས་འདི་སྐད་གསུངས། །རྣམ་རྟོག་མི་མངའ་ཅི་ཡང་ས་ལེར་མཁྱེན། །ཞེས་པ་རྣམ་རྟོག་འཁྲུལ་སྣང་མེད་ན་ཡང༌། །སྔོན་གནས་གསུང་དང་གཞན་གང་ལུང་སྟོན་པ། །ཡེ་ཤེས་དག་པའི་སྣང་བ་ཡོད་པའི་ཕྱིར། །ཡེ་ཤེས་སྣང་བ་ལམ་མེ་བ་ཞེས་གསུངས།

༦ །ཆོས་སྐུ་ཡོན་ཏན་མཛད་པ་དང་བཅས་པ། །ཞེས་གསུངས་པ་ནི་སངས་རྒྱས་ཆོས་ཀྱི་སྐུ། །འཁྲུལ་བ་མི་མངའ་ལ་སོགས་ཆོས་བཅོ་བརྒྱད། །མངའ་བ་དེ་ལས་ལོངས་སྐུ་ངེས་པ་ལྔ། །ཁ་སྦྱོར་ཡན་ལག་བདུན་ལྡན་དེར་སྣང་ཞིང༌། །དེ་ལས་གཞན་ངོར་སྣ་ཚོགས་སྤྲུལ་པའི་སྐུ། །འཆར་བ་ཆོས་སྐུའི་ཡོན་ཏན་མཛད་པ་སྟེ། །བྱང་སེམས་སྤྱོད་ཡུལ་ཐབས་ཀྱི་རྣམ་འཕྲུལ་མདོར། །བསོད་ནམས་བརྒྱ་ཡིས་མཚན་དང་ལྡན་པས་ན། །ལྷར་བཅས་འཇིག་རྟེན་ནང་ན་བསོད་ནམས་གཏེར། །མཐོང་ངམ་ཐོས་སམ་གཞེས་པར་མཛད་པས་ཀྱང༌། །སེམས་ཅན་ཀུན་ལ་ཕན་པར་མཛད་པ་ལགས། །ཆོས་སྐུ་ནམ་མཁའ་ལྟར་རྟོགས་ཡོན་ཏན་དང༌། །མཛད་པ་མེད་ན་ཅིའི་ཕྱིར་སངས་རྒྱས་ཞེས། ༧ །སངས་རྒྱས་ཀྱི་ནི་ས་ན་ཐུགས་བསྐྱེད་ཡོད། །བྱ་བ་རྫོགས་སངས་རྒྱས་ནི་བྱང་སེམས་ཀྱི། །སེམས་ལས་འཁྲུངས་པས་མཐར་ཐུག་དེ་ལ་ཡང༌། །གང་འདུལ་ཐབས་ཀྱིས་ཐུགས་བསྐྱེད་རྒྱུན་མི་འཆད། །མགོན་པོ་བྱམས་པའི་ལུང་གི་དོན་བསྡུ་ན། །སེམས་ཅན་ཀུན་གྱི་བྱ་བར་ཁྱོད་དག་ནི༑ ༑དུས་ལས་མི་འདའ་མཛད་པ་རྟག་ཏུ་ནི། །དོན་མངའ་ཞེས་དང་འཇིག་རྟེན་ཀུན་ལ་ནི། །ཉིན་མཚན་ལན་དྲུག་སོ་སོར་གཟིགས་ནས་ནི། །ཐུགས་རྗེ་ཆེ་ལྡན་ཕན་དགོངས་ཞེས་གསུངས་དང༌༑ ༑སྒྲ་བརྙན་ཆུ་བོ་སྤྲིན་གསུམ་སངས་རྒྱས་སའི། །ཐུགས་བསྐྱེད་དཔེར་བཞག་དེ་ཕྱིར་དེ་ཉིད་ཡོད། ༨ །ཐུགས་གཅིག་པུ་ཡང་རྟག་ཆད་ཀྱི་ལྟ་བ། །ཚུན་ཆད་དུ་འབྱུང་གསུངས་པ་རྫོགས་སངས་རྒྱས། །ཐམས་ཅད་མཁྱེན་པས་ཤེས་བྱའི་ཆོས་མཆོག་དམན། །ཇི་ལྟ་ཇི་སྙེད་གཟིགས་པའི་སྤྲོས་བྲལ་གྱི། །ངོ་བོར་བཞུགས་པའི་ཡེ་ཤེས་ཐུགས་གཅིག་པུ། །རྣམ་པ་སྣ་ཚོགས་གདུལ་བྱའི་བློ་ངོར་ནི། །ངན་པ་རྟག་ཆད་ལྟ་བ་ཚུན་ལ་འཇུག །དེ་ལྟ་མིན་ན་ཐམས་ཅད་མཁྱེན་པའི་མཚན། །དོན་དང་དངོས་འགལ་གསང་བསམ་ལ་སོགས་དོན། །སངས་རྒྱས་ཀྱི་ཐུགས་སེམས་ཀྱི་དམིགས་པ་ནི། །ཀུན་ཀྱང་བྲལ་ལ་སེམས་ཅན་ཐམས་ཅད་ཀྱི། །སེམས་ཀྱི་སྤྱོད་པ་དང་ནི་བསམ་པ་ཡང༌། །རབ་ཏུ་ཤེས་སོ་ཞེས་སོགས་གསུངས་པའི་ཕྱིར།

༩ །ཤེས་བྱ་ལ་ནི་སྲིད་ཚད་མ་ལུས་པས། །སངས་རྒྱས་དག་གི་བྱ་བ་བྱེད་གསུངས་པ། །ཤེས་བྱར་སྲིད་པའི་ཆོས་དང་ཆོས་ཅན་ཀུན། །རང་གི་བབས་སམ་གཤིས་ལས་མི་འདའ་བ༑ ༑རྒྱུ་ལས་འབྲས་འབྱུང་ཚུར་མཐོང་བྱིས་བློས་ཀྱང༌། །ཤེས་པར་ནུས་པ་རྟེན་ཅིང་འབྲེལ་འབྱུང་འདི། །ལས་འབྲས་མངོན་སྟོན་སངས་རྒྱས་བྱ་བ་ཡིན། །བདུད་དང་ལོག་པར་འདྲེན་པའང་དེ་ལྟ་སྟེ། །དྲི་མེད་གྲགས་པས་བསྟན་པའི་མདོ་ལུང་དོན། །དགའ་བོ་བདུད་བཞི་པོ་དང་ཉོན་མོངས་པ། །སྟོང་ཕྲག་བརྒྱད་ཅུ་རྩ་བཞི་དེ་དག་གིས། །སེམས་ཅན་ཀུན་ནས་གདུང་བྱེད་ཡིན་མོད་ཀྱང༌། །སངས་རྒྱས་བཅོམ་ལྡན་འདས་རྣམས་དེ་དག་གིས། །སངས་རྒྱས་ཀྱིས་ནི་བྱ་བ་བྱེད་དོ་གསུངས། །གཞུང་དུ་དུས་ལ་བབ་ན་ཞེས་གསུངས་མོད། །དུས་ལ་བབ་ན་ལྟ་ཅི་སྨོས་འཚལ་ཏེ།་་༌།དུས་ལ་མ་བབ་ན་ཡང་དུས་ཀུན་ཏུ། །རྒྱུ་ལས་འབྲས་འབྱུང་ཞིང་པའི་སོ་ནམ་དང༌། །གཤིས་བབས་བསྟན་པ་འབྱུང་བཞི་རང་རང་གི།་་༌།གཤིས་ལས་མི་འདའ་གོ་ལོག་འབྱུང་མིན་ལྟོས༑ ༑རྒྱུ་འབྲས་གཤིས་བབས་གསལ་པོར་སྟོན་པ་འདི། །སངས་རྒྱས་རྣམས་ཀྱི་བྱ་བ་ཡིན་པས་སོ། །རྒྱལ་བ་རྣམས་ལ་དེ་ལས་གཞན་པ་ཡི། །ཆོས་གཞན་ཡོད་ན་སྨྲོས་ཤིག་བོད་རྒན་རྣམས༑ ༡༠ ༑ཆོས་དབྱིངས་ཀུན་ཏུ་རྫོགས་སངས་མ་རྒྱས་ན། །སངས་རྒྱས་དག་ཏུ་མི་འགྱུར་བྱ་བའི་དོན། །ཆོས་ཀྱི་དབྱིངས་ནི་རིགས་ཁམས་བདེ་གཤེགས་སྙིང༌། །སེམས་ཅན་རྣམས་ཀྱི་ཁམས་རྒྱུད་མིང་ཡིན་ལ། །དེ་དོན་རྟོགས་པ་བླ་མེད་བྱང་ཆུབ་སྟེ། །དེ་ནི་བསམ་མི་ཁྱབ་པའི་སྤྱོད་ཡུལ་ཏེ། །ཆོས་དབྱིངས་གཅིག་ཉིད་ཀུན་གྱི་ཆོས་དབྱིངས་ཏེ། །དེ་ཕྱིར་དེ་སངས་རྒྱས་པ་ཡོངས་ཁྱབ་ཕྱིར། །མདོ་ལུང་དོན་བསྡུས་ཚིགས་བཅད་འདི་སྐད་སྨྲ། །ཚངས་པ་ང་ནི་ཡོངས་སུ་ཆད་པ་ཡི། །རྣམ་པས་ཚད་དང་ལྡན་པར་སངས་མ་རྒྱས། །ང་ནི་ཚད་མེད་རིས་སུ་མ་ཆད་པའི༑ ༑རྣམ་པས་ཆོས་ཀུན་མཉམ་པ་ཉིད་དག་ཏུ། །མངོན་པར་རྫོགས་པར་སངས་རྒྱས་ཞེས་གསུངས་ཕྱིར།

༡༡ །རྒྱུ་མེད་སྤྲུལ་པ་མི་སྲིད་རང་རྒྱུད་པ། །གསུངས་དོན་རྒྱལ་བའི་སྤྲུལ་པ་མཆོག་དམན་ཀུན། །རྒྱུ་མེད་མ་ཡིན་རྒྱུ་དང་བཅས་པ་སྟེ། །སྤྲུལ་པ་མཆོག་དམན་ཐམས་ཅད་རྒྱུར་བསྟན་པས། །རང་རྒྱུད་པ་སྟེ་ཡུམ་དོན་འདིར་བསྡུས་པ། །རབ་འབྱོར་ཆོས་རྣམས་ཐམས་ཅད་སྤྲུལ་པ་སྟེ། །ཁ་ཅིག་ཉོན་མོངས་སྤྲུལ་པ་ཁ་ཅིག་ནི། །ལས་ཀྱི་སྤྲུལ་པ་ཁ་ཅིག་ཉན་ཐོས་ཀྱི། །སྤྲུལ་པའོ་ཁ་ཅིག་རང་རྒྱལ་སྤྲུལ་པ་སྟེ། །ལ་ལ་རྫོགས་སངས་རྒྱས་ཀྱི་སྤྲུལ་པའོ། ། གསུངས་ཕྱིར་དམན་པའི་སྤྲུལ་པའང་རྒྱུ་དང་བཅས། །རང་རྒྱུད་པ་ཡིན་དེས་ན་སྐྱོན་དག་ཅིང༌། །ཡོན་ཏན་མ་ལུས་རབ་ཏུ་རྫོགས་པ་ཡི། །མཆོག་གི་སྤྲུལ་པར་རྒྱུ་མེད་མི་སྲིད་པས། །རང་རྒྱུད་པ་ལས་གཞན་དུ་འགྱུར་མི་སྲིད། ༡༢ །སངས་རྒྱས་རྟེན་འབྲེལ་གྱི་ནི་སྐུ་ཅན་ཡིན། །གསུངས་པ་གདུལ་བྱའི་མོས་བློར་སྣང་བ་སྟེ། །མ་ཕམ་རྒྱལ་བས་རྒྱུད་བླའི་གཞུང་ཉིད་དུ། །ཇི་ལྟར་བཻཌཱུར་ས་གཞི་གཙང་མ་ལ། །ལྷ་དབང་ལུས་ཀྱི་གཟུགས་བརྙན་སྣང་བ་ལྟར། །དེ་བཞིན་འགྲོ་སེམས་ས་གཞི་གཙང་མ་ལ། །ཐུབ་པའི་དབང་པོའི་སྐུ་ཡི་གཟུགས་བརྙན་འཆར། །ཞེས་གསུངས་དཔེར་ན་སྐྱེས་བུའི་གདོང་ཆོས་སྐུ། །མེ་ལོང་གཡའ་བྲལ་འགྲོ་བའི་བློ་ངོ་ཉིད། །དེའི་གདོང་ངོ་ཤར་མཆོག་དམན་སྤྲུལ་སྐུར་མཚུངས། །ལུང་དང་དཔེ་འདིས་མ་རྟོགས་ཆེས་བླུན་ནོ། ༡༣ །སྨོན་པ་ལས་ནི་ལོངས་སྐུ་འཇུག་པ་ལ། །སྤྲུལ་སྐུ་ཡང་འབྱུང་ཞེས་གསུངས་འདི་ལྟ་སྟེ། །སྨོན་སེམས་འགྲོ་ཀུན་དོན་བསྐྱེད་མཐའ་ཡས་ལས༑ ༑ལོངས་སྐུ་ཞིང་སོགས་མཐའ་ཡས་དེ་ཐོབ་ལ། །སྨོན་ལས་འཇུག་སེམས་བསྐྱེད་པས་སྤྲུལ་པའི་སྐུ། །གང་འདུལ་སྐུར་སྟོན་འབྱུང་ལ་ཡང་གི་སྒྲས། །སྨོན་པས་སྤྲུལ་སྐུ་འཇུག་པས་ལོངས་སྐུ་ནི། །འབྱུང་བའང་མཐའ་གཅིག་མི་དགག་གཉིས་ཀ་གཟུང༌། ༡༤ །སྐུ་གསུམ་ཐ་དད་མེད་པར་བཞུགས་བྱ་བ། །གཙང་བདག་བདེ་དང་རྟག་པ་ཕར་ཕྱིན་བཞི། །ལྡན་པའི་སངས་རྒྱས་ཆོས་སྐུ་དེ་ཉིད་ནི། །ངོ་བོ་རིགས་ཁམས་གློ་བུར་དྲི་མ་དག

།བསལ་བའི་མིང་ཡིན་དེ་ཡི་ཡོན་ཏན་དང༌། །མཛད་པ་ལོངས་སྤྲུལ་མཆོག་དམན་ཀུན་འབྱུང་བ། །ཉི་ལས་ཟེར་དང་ཆུ་ཟླ་ལ་སོགས་པ། །རྣམ་གྲངས་དུ་མའི་དཔེས་མཚོན་རྟོགས་པར་སླ། ༡༤ །སངས་རྒྱས་ཐམས་ཅད་སེམས་ཅན་གྱི་ཁམས་རྒྱུད། །དག་ལ་བཞུགས་ཞེས་གསུངས་པ་སྔགས་གཞུང་དུ། །སངས་རྒྱས་ཡུལ་དུ་གཤེགས་སོགས་གང་གསུངས་པ། །སེམས་ཅན་རྣམས་ཀྱི་ཁམས་ཡིན་དེ་ལས་གཞན། །སངས་རྒྱས་རྣམས་ལ་ཡུལ་གྱི་བདག་འཛིན་མེད། །རྒྱུད་བླའི་ལུང་དོན་རྫོགས་སངས་རྒྱས་སྐུ་ནི། །འཕྲོ་བའི་ཕྱིར་དང་དེ་བཞིན་ཉིད་ཁམས་ལ། །དབྱེར་མེད་རིགས་ཡོད་རྒྱུ་མཚན་དེ་གསུམ་ཕྱིར། །འགྲོ་ཀུན་རྟག་ཏུ་སངས་རྒྱས་སྙིང་པོ་ཅན། །ཞེས་དང་སེམས་ཅན་ཐམས་ཅད་སངས་རྒྱས་ཉིད། །འོན་ཀྱང་གློ་བུར་དྲི་མས་བསྒྲིབས་ཞེས་གསུངས། །མྱ་ངན་འདས་པ་ཞེས་ཀྱང་གཞན་མེད་དེ། །མདོ་ལུང་རྣམས་སུ་འཁོར་བ་དང་མྱང་འདས། །གཉིས་སུ་མེད་ཀྱི་འཁོར་བའི་རང་བཞིན་ནི། །ཤེས་ལ་མྱ་ངན་འདས་ཞེས་བརྗོད་པར་གསུངས། །དེ་ཕྱིར་སངས་རྒྱས་ཞེས་པ་བཟང་པོ་གང༌། །དག་པའི་ཞིང་དུ་བཞུགས་ཀྱི་སེམས་ཅན་ཞེས༑ ༑ངན་པ་ཐ་ཆད་འཁོར་བར་འཁྱམས་པ་སྐད། །གཉིས་འཛིན་བློ་འདིས་ཐོག་མཐའ་ཀུན་ཏུ་ཕུང༌། །འཁོར་འདས་དབྱེར་མེད་རང་སེམས་སངས་རྒྱས་དངོས། །འགྲོ་བ་ཀུན་ཀྱང་དེ་དང་མཚུངས་རྟོགས་པའི། །དོན་དམ་ངེས་པའི་བློ་ལྡན་དེ་འཚང་རྒྱ། །འབྲས་བུ་སངས་རྒྱས་སའི་གནད་བསྡུས་པ་སྟེ་ཚོམས་བདུན་པའོ།། །། ༈ ༡ །ཕྱོགས་བཅུ་དུས་གསུམ་གྱི་ནི་རྒྱལ་བ་རྣམས༑ ༑བསྟན་པ་གཅིག་ཅེས་གསུངས་པ་མཚུངས་པ་བཞི། །ཡི་གེ་གསུང་ཆོས་སྐུ་དང་བཞི་ལ་དགོངས། །ལང་གཤེགས་མདོ་ལུང་བསྡུས་པ་འདི་ལྟ་སྟེ། །བློ་གྲོས་ཆེན་པོ་དེ་བཞིན་གཤེགས་རྣམས་ནི། །མཚུངས་པ་བཞི་ལ་དགོངས་ཞེས་གསུངས་པའི་ཕྱིར། ༢ །ཐེག་པ་དང་ནི་གྲུབ་མཐའ་ཐམས་ཅད་པ། །རྫོགས་སངས་རྒྱས་ཀྱི་རྟེན་འབྲེལ་ཡིན་གསུངས་པ། །སློབ་དཔོན་འཕགས་པའི་གསུང་གི་དོན་བསྡུས་པ། །རྟེན་ཅིང་འབྲེལ་འབྱུང་མ་གཏོགས་ཆོས་གཞན་མེད། །ཅེས་གསུངས་ཕྱིར་ན་སྤྲོས་པ་མང་པོས་ཅི།

༣ །ཆོས་ཀྱི་ཕུང་པོ་བརྒྱད་ཁྲི་བཞི་སྟོང་རྣམས༑ ༑ཉོན་མོངས་གཉེན་པོར་གསུངས་པ་འདི་ལྟ་སྟེ། །རྣམ་སྣང་མངོན་བྱང་རྒྱུད་ལུང་དོན་བསྡུ་ན། །ཉོན་མོངས་རྣམས་ཀྱི་གཉེན་པོར་ཆོས་ཕུང་ནི། །བརྒྱད་ཁྲི་བཞི་སྟོང་གསུངས་ཞེས་བྱ་བར་བཤད། ༤ །གསུང་རབ་ཡན་ལག་བཅུ་གཉིས་གསུངས་རྣམས་ནི། །གཅིག་གི་ནང་དུ་བཅུ་གཉིས་པོ་ཐམས་ཅད། །ཅི་རིགས་སུ་ནི་ཚང་ཞེས་གསུངས་པ་ནི། །བསྐལ་བཟང་མདོ་རུ་ཚིགས་བཅད་མང་པོ་རྣམས། །གསུངས་པ་ཚིགས་བཅད་མ་འོངས་སངས་རྒྱས་རྣམས། །འབྱུང་བར་གསུངས་རྣམས་ལུང་བསྟན་སྡེ་ཡིན་ལ། །དེ་སོགས་གཞན་དུ་མང་ཡང་ཤེས་པར་སླ། ༥ །སྡེ་སྣོད་རེ་རེ་བཞིན་དུ་སྡེ་སྣོད་དག །གསུམ་ཆར་འདུས་གསུངས་འདི་ཉིད་རྩ་ཚིག་ཏུ། །མ་འཐུས་ན་ཡང་འཁོར་ལོ་རྣམ་གསུམ་དུ། །འདྲེས་ཅན་ཁོ་ན་གསུངས་པ་སྡུད་པ་པོས༑ ༑རྟོགས་པར་སླ་ཕྱིར་སོ་སོར་བསྡུས་ན་ཡང༌། །ད་དུང་ཚིག་དོན་འདྲེས་ཅན་ཚང་བར་བཞུགས། ༦ །འཁོར་འདས་ཐམས་ཅད་ཕུན་ཚོགས་ལྔས་བསྡུས་པ། །འཇིག་རྟེན་མགོན་པོའི་ཁྱད་ཆོས་བླ་མེད་འདི། །དོན་ལ་འཁོར་འདས་དབྱེ་བ་མེད་པ་ཡང༌། །རང་བཞིན་རྟོགས་དང་མ་རྟོགས་ཡིན་པར་བཞེད། །བརྟག་གཉིས་རྒྱུད་དོན་འཆད་པ་པོ་ང་ལ། །རང་གི་ཚོགས་ལྡན་ཉན་པ་ང་ལ་སོགས། །གསུངས་ཤིང་མྱང་འདས་ཕུན་ཚོགས་ལྔ་མཐུན་ཡང༌། །དམྱལ་སོགས་ཕུན་ཚོགས་ལྔ་ཡང་དེ་རང་གི། །གཙོ་བོ་སྟོན་པ་འཁོར་དུས་གནས་ལ་སོགས། །དེ་ཉིད་གཞིར་བཞག་ཆོས་ནི་རང་རང་གི། །ལས་འབྲས་སྡུག་བསྔལ་དག་ལ་ལོངས་སྤྱོད་པ། །རྒྱུ་འབྲས་གཤིས་བབས་མངོན་སུམ་སྟོན་པ་དེ། །ཆོས་ཀྱི་གཙོ་བོ་ཡིན་མོད་རྒྱལ་བས་ནི། །རྒྱུ་འབྲས་ཆོས་གསུངས་དམྱལ་སོགས་རྒྱུ་འབྲས་ལ། །དངོས་སུ་སྤྱོད་པ་དམ་པའི་ཆོས་སྟོན་ཡིན། ༧ །ཐུན་མོང་མདོ་དང་སེམས་ཙམ་སྟོན་པའི་བཀའ། །མངོན་པའི་སྡེ་སྣོད་ཉིད་དུ་བཞེད་པ་ནི། །བདེན་བཞི་འདུལ་བ་བར་པ་མདོ་སྡེ་ལ། །ཐ་མ་མངོན་པ་གོང་འོག་གཉིས་ལས་ནི། །ཕལ་པོ་ཆེ་སོགས་སེམས་ཙམ་མདོ་བཞི་ལ། །སོར་ཕྲེང་པད་དཀར་ལ་སོགས་ངེས་དོན་མདོ། །མང་པོ་བསྡུ་ཞིང་འོག་མ་སྡེ་བདུན་ཁོངས། །ཐུན་མོང་མདོ་སོགས་སྡུད་པས་དེ་སྐད་གསུངས།

༨ །མུ་སྟེགས་དང་ནི་བོན་གྱི་སྒོར་ཞུགས་པས། །བདེན་པ་མཐོང་བའི་གནས་མེད་གསུངས་པ་ནི། །ལོག་ལྟ་ཅན་གྱིས་བདེན་པ་ཅི་ཕྱིར་མཐོང༌། །གང་ཟག་ལོག་པར་ལྟ་བས་ལེགས་སྤྱད་ཀྱང༌། །ཐམས་ཅད་རྣམ་པར་སྨིན་པ་མི་བཟད་ལྡན། །གསུངས་ཕྱིར་ཕྱི་རོལ་པ་ཡིས་བདེན་མི་མཐོང༌། །བོན་ཡང་ལོག་པར་ཐལ་བས་དེ་ཁོངས་བསྡུ། ༩ །ཐར་པའི་ཆ་དང་མཐུན་པ་འགའ་ཞིག་ནི། །ཡོད་པར་མི་འགལ་གསུངས་པ་ཆ་མཐུན་གྱི། །དགེ་བ་སྙིང་རྗེ་ཆེ་སོགས་གསུངས་པ་དང༌། །བོན་ལའང་སྦྱིན་སོགས་འགའ་ཞིག་ཡོད་པས་སོ། ༡༠ །སྡོམ་པ་སྲུང་དང་སྙིང་རྗེ་ཕྱི་རོལ་པ། །དག་ལའང་ཡོད་ཅེས་བྱ་བ་འདི་ལྟ་སྟེ། །དགེ་བཅུར་འབད་དང་སྙིང་རྗེ་ཆེ་བ་དང༌། །འདོད་ཡོན་སྤོང་དང་དཀའ་ཐུབ་ལ་གཞོལ་བ། །ཕྱི་རོལ་པ་རྣམས་བརྩོན་པ་ཆེ་བར་གྲགས། ༡༡ །མཚན་ཉིད་ཐེག་པས་ཀྱང་ནི་ཚེ་གཅིག་གིས། །འཚང་རྒྱར་བཞེད་པ་བརྩོན་དང་ཕུན་ཚོགས་དང༌། །བསོད་ནམས་གསུམ་ཚོགས་མཚན་ལྡན་བཤེས་བསྟེན་ན། །ཚེ་གཅིག་སངས་རྒྱས་འགྲུབ་པ་གཤིས་སམ་བབས། །དེ་དག་མི་ལྡན་མདོ་སྔགས་ལམ་གྱིས་ཀྱང༌༑ ༑འཚང་རྒྱར་འདོད་པ་ཆུ་ལ་མར་འདོན་མཚུངས། ༡༢ །ཆོས་དང་ཉམས་ལེན་འགྲོས་ཀྱིས་སངས་རྒྱས་གཅིག །གསུངས་པ་མདོ་སྔགས་གང་གི་སངས་རྒྱས་ཀྱང༌། །རྒྱུ་རུ་ཚོགས་བསགས་ལམ་དུས་སྒྲིབ་པ་སྦྱངས། །འབྲས་བུ་སངས་རྒྱས་དོན་གཉིས་འགྲུབ་པ་ལས། །གཞན་པའི་སངས་རྒྱས་མདོ་སྔགས་གཉིས་ཀར་མེད། ༡༣ །སྡོམ་གསུམ་གོང་ནས་གོང་དུ་དོག་ཏུ་འགྲོ། །གསུངས་པ་ཨ་ཏི་ཤ་ཡི་གསུང་བསྡུ་ན། །ཁོ་བོར་སོ་ཐར་སྡོམ་ལ་ཉེས་ལྟུང་ནི། །གཏན་ནས་མི་འོང་བྱང་སེམས་སྡོམ་པ་ལ། །སྐབས་སྐབས་ཙག་ཙིག་ཙམ་འོང་སྔགས་སྡོམ་ལ། །ལྟུང་བ་ཆག་ཆིག་ཉག་ཅིག་འོང་བར་གསུངས། །སོ་ཐར་སྡོམ་པས་ཉོན་མོངས་རགས་པ་སྤོང༌། །བྱང་སེམས་བར་མ་སྔགས་ཀྱིས་ཕྲ་བ་ཀུན། །གཉེན་པོ་ཆུང་ངུ་འབྲིང་དང་ཆེ་བས་སོ། ༡༤ །མཐར་ཐུག་སངས་རྒྱས་ཀྱི་ནི་ས་ཚུན་ཆད། །ཚོགས་ལམ་དག་གི་ངོ་བོས་བགྲོད་པར་བཞེད། །ཚོགས་ལམ་ཞེས་པ་སྤྱི་དང་སྒོས་གཉིས་ཏེ། །སྤྱི་ནི་དང་པོའི་ལམ་པ་ནས་བཟུང་སྟེ། །རྫོགས་བྱང་བར་དུ་ཚོགས་གཉིས་རྫོགས་པའི་ལམ། །ཡིན་ཕྱིར་དེ་སྐད་སྒོས་ནི་ལམ་ལྔའི་མཚན། །ཚོགས་ལམ་ཆུང་འབྲིང་ཆེ་གསུམ་གསུངས་དེ་སྟེ། །དེས་ན་མཐར་ཐུག་ཚུན་ཆད་ཚོགས་གཉིས་པོ། །རྫོགས་པའི་ལམ་གྱི་བགྲོད་བྱ་ཡིན་པར་དགོངས།

༡༥ །ཉན་རང་དག་ཀྱང་སངས་རྒྱས་ཀྱི་རྒྱུ་དང༌། །ལྡན་པས་མཐར་ཐུག་བྱང་ཆུབ་ཆེན་པོར་འགྱུར༑ ༑གསུངས་པ་ཉན་རང་ལ་ཡང་སངས་རྒྱས་རྒྱུ། །རང་བཞིན་རྣམ་དག་ཁམས་དང་ལྡན་པའི་སྟེང༌། །ཚོགས་གཉིས་བསག་རུང་ཡིན་པའི་གནད་ཀ་དང༌། །གནས་སྐབས་སེམས་བསྐྱེད་དམན་པས་རིང་འགྱངས་ཀྱང༌། །རྒྱལ་བའི་ཐུགས་རྗེས་བསྐུལ་དང་རང་ཉིད་ཀྱི། །ལས་སད་པ་ཡིས་རྒྱལ་བའི་ཡོན་ཏན་དག །དྲན་ནས་ཐེག་མཆོག་སེམས་བསྐྱེད་བྱང་ཆུབ་འཐོབ༑ ༡༦ ༑འཁོར་བ་མཐའ་མེད་སྤྲོས་པ་མེད་གསུངས་པ། །འཁོར་གཞི་གདོད་ནས་སྤྲོས་བྲལ་གཤིས་སམ་བབས། །གྲུབ་པ་མྱོང་བ་རྐྱེན་གྱིས་དཀྲུགས་པ་ལས། །འཁོར་བར་སྣང་བས་གཤིས་ལ་མཐའ་མེད་ཕྱིར། །འཁོར་བ་ལ་ཡང་མཐའ་དང་སྤྲོས་པ་བྲལ། ༡༧ །ཆོས་ཀུན་སོ་སོར་ཐར་པའི་སྡོམ་གསུམ་ནི། །རེ་རེར་འདུ་ཞེས་གསུངས་པ་སྡོམ་པ་གསུམ། །དྲིལ་ན་ཐབས་ཤེས་གཉིས་ལས་གཞན་མེད་དེ། །སོ་ཐར་བསྲུང་ཐབས་མ་ལུས་ཐབས་ཡིན་ལ། །ལྟུང་བ་སོ་སོར་དབྱེ་སྲུང་ཤེས་རབ་ཉིད། །བྱང་སེམས་ཀུན་རྫོབ་སྨོན་པ་ཐབས་ཡིན་ལ། །དེར་འཇུག་རྣམ་འཇོག་དཔྱད་ཤེས་ཤེས་རབ་ཡིན། །སྔགས་ལ་བསྐྱེད་རིམ་ཐབས་ལ་རྫོགས་ཤེས་རབ། །ཀུན་ཀྱང་སྲིད་ལས་སོ་སོར་ཐར་ཐབས་ཡིན། ༡༨ །སྡེ་པ་བཞི་ཆར་གྱི་ནི་རྩ་བ་ཉིད། །སྡེ་བཞིའི་ལུང་ཉིད་ཁོ་ན་ཡིན་གསུངས་པ། །འདུལ་མདོ་རྫོགས་པའི་སངས་རྒྱས་ཀྱིས་གསུངས་པ། །སྡེ་བཞི་ལས་མེད་སྡེ་པ་བཞི་དང་ནི། །བཅོ་བརྒྱད་གྱེས་པ་སྟོན་པ་འདས་པའི་རྗེས། །ཡིན་ཕྱིར་རིག་པ་དེས་གྲུབ་སྤྲོས་པས་ཅི། ༡༩ །སྒྲུབ་པར་མི་ནུས་པ་ལ་རྨི་ལམ་དུ། །ཉམས་ཀྱང་འདི་ལ་ཉེས་པ་འབྱུང་བྱ་བ། །གཤིས་དང་རྒྱུ་རྐྱེན་ལ་བརྟེན་ལྷག་མེད་དང༌༑ ༑ཐབས་ལ་མཁས་པ་གསུངས་པས་ཉེས་པར་འགྱུར། ༢༠ །དག་པའི་ས་ཐོབ་ཀྱང་ནི་ངན་སོང་དུ། །སོང་བའང་ཡོད་ཅེས་གསུངས་པ་ལས་ཀྱིས་ཏེ། །ཆུ་སྐྱེས་དཔའ་བྱིན་གླང་དོམ་སྤྲེའུ་སོགས། །བྱང་ཆུབ་སེམས་དཔའ་ངན་འགྲོར་འགྲོ་སྲིད་དེ། །ལས་ཀྱི་རྣམ་པར་སྨིན་པ་བསམ་མི་ཁྱབ། །ལས་མེད་ན་ནི་སྐྱེ་བའི་མཚམས་མི་སྦྱོར། །སྙིང་རྗེའི་བདག་ཉིད་ཅན་ཡང་དུད་འགྲོར་སྐྱེ། །ཞེས་སོགས་གསུངས་པ་རྒྱུ་འབྲས་བསླུ་མེད་གཤིས།

༢༡ །རྒྱུ་སྤྱད་ན་ནི་ས་བཅུ་པ་དག་ཀྱང༌། །ངན་འགྲོར་ལྟུང་ཞེས་གསུངས་པ་ས་བཅུ་པས། །མི་དགེའི་ལས་ངན་གསོག་པ་མི་སྲིད་མོད། །གལ་ཏེ་སྤྱད་ན་རྒྱུ་འབྲས་བདེན་པའི་ཕྱིར། །ངན་འགྲོར་འགྲོ་བ་ས་བཅུའི་མངོན་རྟོགས་ཀྱིས། །མི་ཁེགས་རྒྱུ་འབྲས་རྟེན་འབྱུང་བདེན་པའི་ཕྱིར། ༢༢ །ཉམས་ལེན་རྨད་བྱུང་རྣལ་འབྱོར་ནང་གི་ནི། །ཚོགས་གསོག་བྱ་བ་ཞིང་བསམ་དངོས་དག་པ། །གལ་ཆེའི་གནད་དེ་ཟང་ཟིང་དངོས་པོ་བས། །རང་ལུས་བཏང་བ་ཡ་མཚན་རྨད་བྱུང་བས། །ཀུ་སཱ་ལི་ཡི་གདམས་པ་ཉམས་སུ་བླང༌། །ཀུ་སཱ་ལི་ཞེས་དགེ་བ་ཅན་གྱི་མིང༌། ༢༣ །ཏིང་ངེ་འཛིན་གྱིས་བསྡུས་ཚད་རྡོ་རྗེ་ནི། །ལྟ་བུའི་ཏིང་ངེ་འཛིན་དུ་གཅིག་བྱ་བ། །གཞུང་དུ་མེད་ཀྱང་དགོངས་པའི་གནད་འདི་ལྟར། །ཏིང་འཛིན་ཞེས་པ་འཁྲུལ་བློས་མ་དཀྲུག་པའི། །བསམ་གཏན་ལ་བཞེད་དེ་ཕྱིར་རྡོ་རྗེའི་དཔེས། །གསུངས་པ་འཁྲུལ་བློས་མ་བཅོམ་སྲ་བརྟན་དགོངས། ༢༤ །སྔགས་ནི་སྡེ་སྣོད་གསུམ་ག་དག་དང་ནི། །གསུམ་ཆར་གྱི་ཡང་སྙིང་པོར་བཞེད་པ་ནི། །སྡེ་སྣོད་གསུམ་དང་བསླབ་པ་གསུམ་ཞེས་པ། །ཐབས་དང་ཤེས་རབ་ཟུང་འཇུག་གསུམ་གྱི་སྒྲ། །གཞན་དུ་གསལ་མིན་ཞར་ལ་གསུངས་པ་ཉིད། །སྔགས་སུ་གསལ་གསུངས་དེ་ཕྱིར་སྡེ་སྣོད་ཀུན། །གྱི་ནི་སྙིང་པོ་རྡོ་རྗེ་ཐེག་པ་ཡིན། ༢༥ །རྒྱུད་ལ་སྐྱེས་ཀྱང་བརྒྱུད་པའི་ཆོས་ཟབ་པས། །ཆོ་ག་དགོས་གསུངས་དབང་པོ་རབ་འབྲིང་ཐ། །གང་ལའང་རང་བྱུང་ཡེ་ཤེས་རྟོགས་དཀའ་བ། །ལས་དང་འཕེན་པས་རང་གར་ཉམས་མྱོང་ཡང༌། །རྒྱུད་དོན་ལས་དངོས་སྨིན་གྲོལ་ཆོ་ག་དགོས༑ ༢༦ ༑ལྷ་གཅིག་གིས་ཀྱང་ཕྲིན་ལས་ཐམས་ཅད་པ། །གྲུབ་པར་བྱེད་གསུངས་ལྷ་གང་ཡིན་པ་དེའི། །སྐུ་གསུང་ཐུགས་ཡོན་ཕྲིན་ལས་ལྔ་ཚང་ཞིང༌། །ཕྲིན་ལས་དུས་ལ་བབ་ན་གང་འདུལ་དེར། །སྟོན་པ་མི་བཟད་རྒྱན་གྱི་འཁོར་ལོ་སྟེ། །བསྡུ་ན་ཐུགས་ཀྱི་རིགས་གཅིག་ཁོ་ན་སྟེ། །སྔགས་རྣམས་ཀུན་གྱི་མཚན་ཉིད་བདེ་གཤེགས་ཀྱི། །ཐུགས་ལ་གནས་ཞེས་གསལ་པོར་གསུངས་པས་ཤེས།

༢༧ །ལྷ་ཐམས་ཅད་ཀྱི་མཚན་ནི་ལྷག་པའི་ལྷས། །བཟུང་བ་ཞེས་གསུངས་ལྷག་པའི་ལྷ་གང་དེས། །རྒྱུ་དུས་ཉོན་མོངས་ལམ་གྱི་དུས་སྦྱངས་ནས༑ ༑བྲལ་འབྲས་རྣམ་སྨིན་ཡོན་ཏན་གྱི་ངོ་བོར། །སངས་རྒྱས་པ་དང་མཚན་དཔེ་ལྡན་པ་སོགས། །སྐུ་གསུང་ཐུགས་ཡོན་ཕྲིན་ལས་མ་ལུས་པ། །མཆོག་དམན་མི་མངའ་མཉམ་ཞིང་དེའི་མཚན་ཡང༌། །བཅོམ་ལྡན་འདས་ཞེས་སྒྲ་གཅིག་གསོལ་བཏབ་ན། །རྗེས་འཛིན་དངོས་གྲུབ་སྩོལ་སོགས་མ་ལུས་གཅིག ༢༨ །དུས་བཞི་རྩ་བའི་དམ་ཚིག་གནང་བ་ཡི། །དུས་སྐབས་མེད་ཅེས་གསུངས་པ་འཁྲིག་པ་སོགས། །རྩ་བའི་དམ་ཚིག་དགོས་པ་སྐབས་དོན་དུ། །གནང་བ་ཡེ་མེད་ཤེར་དབང་ཉམས་ལེན་ཡང༌། །ཡིད་དང་ལུས་རིག་གང་ལ་བརྟེན་ཡང་རུང༌། །ཁུ་བ་ཉམས་ན་བདེ་བའི་རྟེན་མེད་ལ། །བདེ་བ་མེད་ན་སྟོང་པའི་ཡེ་ཤེས་ཀྱང༌། །གཤོག་ཡ་མེད་པའི་འདབ་ཆགས་འཕུར་བ་བཞིན། །དེ་མེད་དེ་མི་འབྱུང་ཕྱིར་གནང་བ་མེད། ༢༩ །ལྷ་ལ་ཅིག་ཅར་དུ་ནི་འཇུག་པ་དག །གནད་ཟབ་པར་བཞེད་བསྐྱེད་རིམ་ཡོངས་གྲུབ་ཕྱིར། །རང་ལུས་རིལ་པོ་ལྷ་དང་དབྱེར་མེད་དུ། །ཐོག་མ་ཉིད་ནས་སྒོམ་པ་ཟབ་པའི་གནད། །རིམ་གྱིས་འཇུག་པ་རྟུལ་ཞིང་ཟབ་པ་མིན། ༣༠ །ལྷ་ནི་རྟེན་འབྲེལ་གྱི་ཚོགས་པས་གྲུབ་པ། །ཤེས་དགོས་གསུངས་པ་ཡོངས་གྲུབ་གཞིར་བཞག་གནད། །དེ་ཡང་རྟེན་འབྲེལ་ཚོགས་པ་མེད་མི་རུང༌། །ཕུང་སོགས་རྒྱུ་ལ་བུམ་དབང་དེ་ཡི་རྐྱེན། །རྒྱུ་རྐྱེན་ལས་གྲུབ་ལྷ་དེ་རྟེན་འབྱུང་གི། །རང་གཟུགས་ཡིན་པར་ཤེས་པའི་གནད་གསུམ་པོ།་་༌།རྟེན་འབྲེལ་ཚོགས་པ་མེད་ཀ་མེད་པའི་ཕྱིར། ༣༡ །དཀའ་ཐུབ་ལ་སོགས་པ་ནི་ཐ་མལ་གྱི། །ལུས་སུ་བཏགས་པས་སྨད་ཅེས་གསུངས་པ་ཡང༌། །ཕུང་ཁམས་ལྷ་རུ་ཡོངས་གྲུབ་དེ་མི་སྨད། །ཕུང་པོ་སངས་རྒྱས་ལྔ་བདག་དེ་སྨད་ན། །རྩ་ལྟུང་བརྒྱད་པའི་ཁུར་གྱིས་འོ་རེ་བརྒྱལ། ༣༢ །དྲང་དོན་ངེས་དོན་མེད་པར་ཆོ་ག་ནི། །རྒྱས་པ་ཐམས་ཅད་ལ་དགོས་གསུངས་པ་ནི། །རྡོ་རྗེ་འཆང་དབང་གོ་འཕང་འཐོབ་པ་ལ། །རྒྱུ་རྐྱེན་ཕུན་ཚོགས་དགོས་ཕྱིར་ས་ཆོག་སོགས། །དགོས་ཆུང་མི་བྱ་རྒྱུད་ཀྱི་གཞུང་ལྟར་སྤྱད།

༣༣ །གང་གི་འདུལ་བ་གཙོ་བོར་གྱུར་པ་ལ། །བསྡུས་པར་ཡང་བཞེད་གསུངས་པ་ཡང་གི་སྒྲས། །དུས་ནི་ཐམས་ཅད་དག་ལ་ངེས་པ་གཅིག །བླུན་འཛིན་མི་བྱ་གང་ཟག་རིགས་ཐ་དད། །ཕྱིར་ན་ཅིག་ཅར་བ་ལ་སྐད་ཅིག་དང༌། །རིམ་གྱིས་པ་ལ་ཆོ་གའང་གོ་རིམ་བཞིན༑ ༑དགོངས་ཀྱང་ཕལ་ཆེར་རིམ་གྱིས་ཉིད་མང་བས། །ཆོ་ག་རྒྱས་པ་ཕུན་སུམ་ཚོགས་པ་ཡིན། ༣༤ །བསྲུང་བའི་འཁོར་ལོ་རྨད་དུ་བྱུང་བ་ནི། །བྱང་ཆུབ་སེམས་ཀྱི་གོ་ཆ་ཞེས་གསུངས་པ། །བྲིས་དང་བསྒོམས་པའི་མཚོན་ཆའི་རྭ་གུར་སོགས། །བཅོས་པས་གཟུང་འཛིན་བསྲུང་འཁོར་གྱི་ན་ཙམ། །ཆོས་ཀུན་ངོ་བོས་སྟོང་པའི་རིག་པ་ཡིས། །ཐམས་ཅད་གྲུབ་པ་མེད་པའི་སྟོང་ཉིད་དང༌། །འགྲོ་ལ་སྙིང་བརྩེ་ལྡན་པའི་ཟུང་འཇུག་གི། །བྱང་ཆུབ་སེམས་ཀྱི་གོ་ཆ་སྲ་བརྟན་འདིས། །བྱང་ཆུབ་ཤིང་དྲུང་དཔའ་བོས་བདུད་བཏུལ་བའང༌།་་༌།གོ་མཚོན་འདི་ཡིན་བྲིས་པའི་གཟུགས་བརྙན་ལ། །སྲད་བུས་བཅིངས་དང་བཅོས་མས་བསྒོམས་པ་ཡི། །རྭ་གུར་བསྲུང་བ་ཀུན་བརྟགས་གྱི་ན་ཙམ། ༣༥ །རྩ་རླུང་གི་གནད་ལྷག་པར་ཡང་འདུལ་བ། །ཆེ་བར་གསུངས་པ་རྩ་རླུང་ཐིག་ལེའི་གནད། །གཅུན་པས་དྭངས་མ་འཛག་མེད་བདེར་འཚོ་བར། །དགོངས་ཀྱི་འདུལ་བར་རྩ་རླུང་འཁྲུལ་འཁོར་སོགས། །ཙར་ཙིར་མི་དགོས་བག་ཡོད་ལ་བརྟེན་པའི༑ ༑ཁྲིམས་ཀྱིས་དྭངས་མ་འཚོ་ཞིང་འཕེལ་བ་སོགས། །གནད་མང་མཆིས་པས་ཆོས་འདུལ་སྙིང་ལྟར་གཟུང༌། ༣༦ །བྱིན་རླབས་དང་ལྡན་པས་ནི་ཀུན་གཞི་དག །དུས་གཞན་དུ་ཡང་མཐོང་བར་གསུངས་པ་ནི། །ས་བཅུ་པས་ཀྱང་ཀུན་གཞི་རིགས་ཁམས་དག །མཐོང་བར་དཀའ་ཡང་བྱིན་ལྡན་བླ་མ་ལས། །དད་ལྡན་སློབ་མར་མན་ངག་གནད་བཏབ་པས། །རང་སེམས་རང་ངོ་འཕྲོད་པ་དེ་དེ་ཉིད། །ཀུན་གཞི་མཐོང་ལ་དེ་ཡི་གདངས་རྩལ་ལས། །རྩ་རླུང་ཐིག་ལེ་རྡོ་རྗེའི་ལུས་རྣམས་དང༌། །ཕྱི་རོལ་འབྱུང་དང་གཞན་སེམས་ཤེས་ལ་སོགས། །རང་སེམས་མཐོང་བས་གཞན་ཀུན་ཤེས་པ་སྟེ། །མི་ལའི་གསུང་ལྟར་གཅིག་ཤེས་ཀུན་གྲོལ་འདི། །ཕྱི་ནང་གཞན་གསུམ་གཅིག་པའི་གནད་དམ་པ།

༣༧ །སྙིགས་མ་དུག་བཅས་ཀྱི་ནི་རྩ་རླུང་དང༌༑ ༑ཐིག་ལེ་ཁྱད་པར་དུ་ཟབ་ཅེས་གསུངས་པ། །རྩ་རླུང་ཐིག་ལེ་དག་པར་མ་བྱས་པས། །དུག་གསུམ་མ་དག་རྒྱུ་དེར་གནད་བསྣུན་པས། །རྡོ་རྗེ་འཛིན་གྲུབ་མ་དག་སྙིགས་མ་ནི། །དེ་གསུམ་མེད་ན་སྦྱང་གཞི་མེད་པའི་ཕྱིར། །སྦྱོང་བྱེད་སྦྱངས་འབྲས་རི་བོང་རྭ་ལྟར་འགྱུར། ༣༨ །བསླབ་པ་གསུམ་ནི་གསང་སྔགས་རྡོ་རྗེ་ཡི། །ཐེག་པའི་ཡང་ནི་ལམ་རིམ་བྱ་བ་ཡང༌། ། རྒྱུད་གཞུང་ཕལ་ལས་སྡོམ་པ་བསྒྲགས་འཛིན་སྐབས། །ཚུལ་ཁྲིམས་དོན་བྱེད་ཆོས་སྡུད་བསླབ་པ་གསུམ། །འཛིན་པར་ཁས་བླངས་པ་དེས་གྲུབ་པའི་ཕྱིར། །རྒྱས་བཤད་མ་དགོས་དངོས་བསྟན་དེ་ལས་ཅི། ༣༩ །ཕར་ཕྱིན་དྲུག་ནི་ཐེག་པ་གསུམ་ཆར་གྱི། །ལམ་ཞེས་གསུངས་པ་སྦྱིན་ཚུལ་ཁྲིམས་བཟོད་གསུམ། །བསོད་ནམས་ཚོགས་ཡིན་བསམ་ཤེས་ཡེ་ཤེས་ཚོགས། །གཉིས་ཀའི་གྲོགས་དེ་བརྩོན་འགྲུས་ཡིན་པའི་ཕྱིར། །ཐེག་གསུམ་ལམ་ལ་ཕྱིན་དྲུག་མེད་ཀ་མེད། ༤༠ །དཔོན་སློབ་གཉིས་ཀས་ཕན་ཚུན་དམ་ཚིག་ནི། །མཉམ་པར་གཅིག་གསུངས་པ་ཡང་སློབ་མ་ཡིས། །དམ་འགལ་རྩ་ལྟུང་དང་པོ་འབྱུང་འགྱུར་ལ། །བླ་མས་འདས་ན་རྩ་ལྟུང་བཅུ་གཉིས་པ། །འབྱུང་ཕྱིར་མཉམ་པར་བག་ཡོད་ཀྱིས་འབད་བསྲུང༌༑ ༤༡ ༑ཕྱག་རྒྱ་ཆེན་པོ་ལ་ནི་དགེ་བ་ཡི། །ངོ་བོས་སྒྲིབ་མི་སྲིད་ཅེས་གསུངས་པ་ཡང༌། །ཇི་སྲིད་དགེ་བའི་རྩ་བ་མ་རྫོགས་པར། །དེ་སྲིད་སྟོང་ཉིད་དམ་པ་རྟོགས་མི་འགྱུར༑ ༑ཞེས་གསུངས་ཕྱིར་ན་དགེ་བའི་ངོ་བོ་དེས། །ཕྱག་རྒྱ་ཆེན་པོ་སྒྲིབ་པ་ག་ལ་སྲིད། །སྒྲིབ་པ་བས་ཀྱང་སྟོང་ཉིད་རྟོགས་པ་དང༌། །བོགས་འདོན་གེགས་སེལ་འབྲས་ཐོབ་མྱུར་བ་ལ༑ ༑ཚོགས་གཉིས་བསག་པ་ལམ་གྱི་གཙོ་བོར་གཟུང༌། ༤༢ །བྲལ་འབྲས་ཐམས་ཅད་རྒྱུ་དང་བཅས་པ་ཞེས། །གསུངས་པ་ཉོན་མོངས་བྲལ་བའི་འབྲས་བུ་དེ། །ཉོན་མོངས་འབྲལ་ཐབས་རྒྱུ་ནི་ཚོགས་བསག་དང༌། །དེ་ཉིད་སྒོམ་ཞིང་བདག་མེད་བསྒོམ་པ་སྟེ། །རྒྱུ་དེ་མེད་ན་ཉོན་མོངས་འབྲལ་མི་འགྱུར། །དེ་མ་བྲལ་ན་དེ་འབྲས་མི་ཐོབ་ཕྱིར། །སེམས་ཅན་སངས་རྒྱས་གློ་བུར་དྲི་མས་བསྒྲིབས། །དེ་བསལ་སངས་རྒྱས་ཡིན་ཞེས་མ་ཕམ་པས། །གསུངས་ཕྱིར་དེ་དོན་དེ་ཡིན་དེ་ལྟར་རོ།

༤༣ །བསྒོམ་བྱ་སྒོམ་བྱེད་གཉིས་མེད་ནམ་མཁའ་གཉིས། །འདྲེས་ན་ཉན་ཐོས་དག་གི་མངོན་རྟོགས་ཞེས། །བསྒོམ་བྱ་སེམས་དང་སྒོམ་བྱེད་ཀྱང་ནི་སེམས། །གཉིས་མེད་རྫ་བུམ་ཆག་པའི་ནང་ནམ་མཁའ། །ཕྱི་ཡི་མཁའ་དང་དབྱེ་བ་མེད་པ་ལྟའི། །རྟོགས་པ་སྐྱེས་ཚེ་བླ་མར་མོས་གུས་དང༌། །རྒྱུ་འབྲས་རྟེན་འབྲེལ་རྟོགས་པར་གསོལ་བ་བཏབ། །གནད་དེས་ཟིན་ན་གྲོལ་བ་མྱུར་འཐོབ་ལ། །དེ་མེད་རྒྱུན་འབྱམས་ཆད་ལྟ་རྦད་ཁམས་ཅན། །དེང་སང་རྟོགས་ལྡན་ཕལ་གྱི་ཉམས་ལེན་འདྲ། ༤༤ །རླུང་མི་འཛིན་པ་ལྷུག་པར་འཇོག་པ་ནི། །གདམས་ངག་ཟབ་ཅེས་གསུངས་པ་འདི་ལྟ་སྟེ། །ལས་རླུང་སེམས་ཀྱི་རྟ་དང་འདྲ་བའི་ཕྱིར། ། རླུང་ལ་སྤྲོས་པ་མང་ན་སེམས་འཚུབ་པས། །རླུང་སེམས་རང་བབས་གློད་ལ་དོན་བསྒོམ་ན། །མཆོག་འགྲུབ་འོན་ཀྱང་མན་ངག་ཟབ་མོའི་གནད། །གཏུམ་མོ་སུམ་ཁྲིད་དག་ཏུ་ཤེས་པར་འཚལ། ༤༥ །མཆོག་གི་འཕོ་བ་རྣམ་ཤེས་བླ་མ་ནི། །་འོད་གསལ་བྱ་བ་དོན་ལ་གོམས་པ་ཡི། །གང་ཟག་མཆོག་དེས་རང་གི་རྣམ་ཤེས་དང༌། །བླ་མ་དག་དང་འོད་གསལ་ཆོས་ཀྱི་སྐུ། །དབྱེར་མེད་རྟོགས་པས་ཆུ་ལ་ཆུ་བཞག་བཞིན། །འཕོ་བྱ་འཕོ་བྱེད་འཕོ་ཡུལ་གསུམ་ལ་སོགས། །ཀུན་རྟོག་བྲལ་བའི་འོད་གསལ་ཆོས་སྐུར་གྲོལ། ༤༦ །བྱང་ཆུབ་སེམས་ཀྱི་རང་གཟུགས་སངས་རྒྱས་ཡིན། །གསུངས་པ་མཐའ་གཉིས་སྤངས་པའི་ངོར་སངས་རྒྱས། །བྱང་ཆུབ་སེམས་ཀྱི་སྐུ་རུ་བྱོན་པ་དེ། །མཐའ་ཀུན་བྲལ་བ་ཆོས་ཀྱི་སྐུ་ཉིད་དེ། །ཡོན་ཏན་མཛད་ཕྲིན་རྣམས་ཀྱང་མཐའ་དང་བྲལ། །གདུལ་བྱ་འདུལ་བའི་ཕྲིན་ལས་ཀུན་ལ་འཇུག །རྒྱུན་ཆད་མི་མངའ་རྟག་པའི་སྐུ་ཅན་ནོ། །དེ་ལྟར་རྒྱལ་ཀུན་ངོ་བོ་གཅིག་བསྡུས་པ། །མགོན་པོ་འབྲི་གུང་པ་ཡི་བཞེད་པའི་སྲོལ། །རྡོ་རྗེའི་གསུང་ཚིག་བརྒྱ་དང་ལྔ་བཅུ་པ། །ལྷན་ཐབས་བཞི་བཅུར་བཅས་པའི་ཚིག་དང་དོན། །གང་གིས་ཐོས་སམ་མཐོང་དང་རྟོགས་པ་དང༌། །བཀླགས་དང་འཛིན་དང་ཆུབ་པར་གང་བགྱིས་པའི། །དགེ་ཚོགས་རྣམ་པར་དཀར་བ་འདིས་མཚོན་ཏེ། །བདག་དང་འཁོར་འདས་ཐམས་ཅད་ཀྱིས་བསྡུས་པའི། །དུས་གསུམ་བསགས་དང་གསོག་བཞིན་བསག་འགྱུར་བའི། །དགེ་དང་རིགས་ཁམས་ཀུན་མཁྱེན་ས་བོན་བཅས། །གཅིག་བསྡུས་མཁའ་མཉམ་ལུས་ཅན་མ་ལུས་པ། །བདེ་བའི་འབྲས་ཐོབ་སྡུག་བསྔལ་ཀུན་བྲལ་ཞིང༌༑ ༑ལམ་འདིའི་བསྟན་པ་ཇི་སྲིད་བསྐལ་མཐའི་བར། །མི་ཉམས་གོང་ནས་གོང་དུ་རབ་འཕེལ་ཞིང༌། །རིགས་དྲུག་ལམ་ལྔས་བསྡུས་པའི་འགྲོ་བ་ཀུན། །ཁྱབ་བདག་ཀུན་གཙོ་མགོན་པོ་འབྲི་གུང་པ། །འཇིག་རྟེན་མགོན་པོའི་གོ་འཕང་མྱུར་ཐོབ་ཤོག

།སྨྲས་པ། གང་གི་དུས་གསུམ་བདེ་གཤེགས་ཀུན་གྱི་དངོས། །ཐུབ་བསྟན་གསལ་མཛད་ཀླུ་ཞབས་ཉིད་སྤྲུལ་པ། །མགོན་པོ་འབྲི་གུང་པར་གྲགས་དེ་ཉིད་ཀྱི། །བཀའ་དྲིན་དྲན་པས་སླར་ཡང་ཕྱག་བགྱིད་དོ། །གངས་ཅན་ལྗོངས་འདིར་ཐུབ་བསྟན་ཉིན་མོའི་མགོན། །སྔོན་དུས་ལེགས་པར་གསལ་ཡང་ཕྱི་མའི་དུས༑ ༑མི་ཤེས་ཤེས་པར་རློམ་འགའི་རང་འདོད་ཀྱི། །ཆུ་འཛིན་དཀྲིགས་པས་དུ་བའི་ཚོན་ལྟར་བགྱིས། །དེ་དག་བསལ་ཕྱིར་འཕགས་མཆོག་ཀླུ་སྒྲུབ་ཞབས། །སླར་ཡང་མགོན་པོ་འབྲི་གུང་པར་སྤྲུལ་ནས། །རྒྱལ་བའི་གསུང་རབ་ཆེས་ཆེར་གསལ་མཛད་ཅིང༌། །བཞེད་དགོངས་སྙིང་པོ་རྣམ་དག་གྲུབ་པའི་མཐའ། །རྡོ་རྗེའི་གསུང་གིས་བསྙད་པས་ས་གསུམ་གྱི། །ལྷར་བཅས་སྐྱེ་རྒུ་བདུད་རྩིས་ངོམས་པར་མཛད། །དེ་ལ་དགོངས་འགྲེལ་མཁན་པོ་ལ་ལ་ཡིས། །རང་བློར་མ་འཚམ་རྡོ་རྗེའི་གསུང་འགའ་ཞིག །འདི་ལྟར་བཏོན་ན་དག་ཅེས་ལྷད་ཀྱིས་བསླད། །ལ་ལས་དགོངས་དོན་མ་ཁྲོལ་དཀྱུས་ལྟར་བཤད། །ལ་ལས་བོད་རྒན་སྤྱི་ལུགས་ཕལ་དང་བསྲེས། །ཆོས་འཁོར་རྣམ་གསུམ་དམན་འབྲིང་མཆོག་ཏུ་རློམ། །རྟེན་འབྲེལ་གཤིས་བབས་གཟུང་འཛིན་རྙོག་མས་དཀྲུགས། །སྡོམ་གསུམ་དབྱེ་ཞེས་ཐུབ་བསྟན་རྩད་ནས་ཕུང༌། །བརྒྱུད་པ་མེད་པའི་ཆོས་ཀྱིས་དད་ལྡན་བསླུས། །ལྟ་བྲལ་ལྟ་བ་རྟོག་གེའི་བཤད་པས་ཉམས༑ ༑འབྲས་བུ་སངས་རྒྱས་གནམ་གང་ཟླ་མཐོང་འདྲ། །བཞེད་དགོངས་རྣམ་དག་ཡིད་བཞིན་དབང་གི་རྒྱལ། །རང་བློ་འཁྲུལ་བས་མི་གཙང་འདམ་དུ་སྦས། །མ་རྟོགས་ལོག་རྟོག་གྱི་ནའི་བློ་གྲོས་ཀྱིས། །ཕྱོགས་རེའི་ཚིག་དོན་རྟོག་གེའི་རིག་པ་དང༌། །བསྲེས་པའི་དགོངས་འགྲེལ་དེང་སང་མང་ན་ཡང༌། །རྣམ་བཤད་དེ་དང་འདི་ཉིད་ཅི་ཕྱིར་མཉམ། །ཁོ་བོ་སྐྱེས་སྦྱངས་སྟོབས་དམན་ལོ་ཟླ་ཡི། །ཁུར་གྱིས་དུབ་ཅིང་དབང་ལྔ་རིམ་བཞིན་དུ། །བསྡུ་བའི་དུས་བབ་སྒྱུ་ལུས་གཅོང་ཟིན་ཀྱང༌། །རིག་པའི་ཁྱེའུ་བློ་གྲོས་ལང་ཚོ་ངོམ། །ལེགས་བཤད་གཞུང་ལུགས་གླུ་དབྱངས་མགྲིན་བརྒྱ་འཁྲོལ། །འདི་ལ་སྐྱེ་འཆི་རྒ་ནད་འཚེ་བ་བྲལ། །ཁྱད་པར་མགོན་པོ་འབྲི་གུང་པ་དེ་ཡི། །སྲས་ཀྱི་ཐུ་བོ་ཆོས་ཀྱི་མཛོད་འཛིན་ཅིང༌། །བཀའ་ཡི་བསྡུ་བ་པོར་གྱུར་དེ་དག་གི༑ ༑བག་ཆགས་བརྟས་ལ་ཉམས་པ་མེད་པའི་ཕྱིར། །བདག་གིས་བཤད་ལ་ཉེས་པའི་དྲི་མ་བྲལ། །འགྲེལ་བྱེད་སྔ་མར་དགོངས་པ་མ་ལོན་དང༌། །ཟུར་ཆག་གྲ་མ་དོད་པ་འགའ་མཆིས་པའང༌༑ ༑གཞུང་འདིར་གསལ་བར་བཤད་ཡོད་རྟོགས་པར་བྱོས། །འདི་ནི་གནས་སྐབས་ཚིག་གི་ཚོགས་ཉུང་ཞིང༌། །ཆོས་ཕུང་བརྒྱད་ཁྲིའི་གནད་དོན་མ་ལུས་པ། །འདི་ན་ལྷག་ཆད་མེད་པར་ངེས་ཚང་སྟེ། །དཔེར་ན་མེ་ལོང་དྭངས་མ་ཆུང་ངུའི་ངོགས། །ཕྱི་ཡུལ་གཟུགས་བརྙན་མ་ལུས་འཆར་དང་མཚུངས། །དེང་སང་བསྟན་ཞབས་སྙིགས་མ་ལྔ་བདོ་བས། །ཚུལ་འདིར་འཇུག་པ་ཉུང་སྙམ་བློ་བས་ཀྱང༌། །རྒྱལ་བའི་དགོངས་པ་འཁྲུལ་མེད་སྨྲས་པ་འདི། །རྒྱལ་བ་ཀུན་གྱི་སྤྱན་སྔར་མཆོད་པའི་སྤྲིན། །སྐལ་བཟང་རྣམས་ལ་བདུད་རྩིའི་ཕ་འབབ་སྟེ། །ཤེས་ལྡན་རྣམས་ཀྱི་བཤད་གཞིའི་ས་བོན་ཉིད། །ཉམས་ལེན་མཁན་ལ་ཆོས་ཀྱི་གནད་ཀུན་གདམས། །དེ་ཕྱིར་མིག་དང་སུག་པ་ངལ་བ་དང༌། །སྣག་ཤོག་ཆུད་འཛའ་མ་ཡིན་དོན་ལྡན་ཉིད། །དེ་ལྟར་འདི་བརྩམས་པ་ལས་བྱུང་བ་ཡི། །དགེ་བ་དྲི་མེད་སྟོན་ཟླ་ལྟར་དཀར་བས། །རྒྱལ་བའི་བསྟན་པ་ཕྱོགས་བཅུར་རྒྱས་པ་དང༌། །མགོན་པོ་འབྲི་གུང་པ་ཡི་བཞེད་དགོངས་གནད། །སྙིང་པོའི་བསྟན་པ་ཉི་མ་ལྟར་འབར་ཞིང༌། །བསྟན་འཛིན་ཞབས་བརྟན་དགེ་འདུན་མཐུན་པ་དང༌། །འགྲོ་ཀུན་བདེ་ལྡན་ཚོགས་གཉིས་རབ་རྫོགས་ནས། །རྡོ་རྗེ་འཆང་དབང་ཐོབ་ཕྱིར་བདག་བསྔོའོ། །བདག་ཀྱང་དེང་ནས་ཚེ་རབས་ཐམས་ཅད་དུ། །རྒྱལ་བའི་བསྟན་པ་འཁྲུལ་མེད་སྒོར་འཇུག་ཅིང༌། །བསླབ་གསུམ་རིམ་གཉིས་མཆོག་ལ་གཞོལ་བ་དང༌༑ ༑འགྲོ་ཀུན་འདྲེན་པའི་དཔལ་དུ་འགྱུར་བར་ཤོག

།ཁྱད་པར་མགོན་པོ་འབྲི་གུང་པ་དེ་ཡི། །གསུང་གི་གསང་བ་མཆོག་དང་མི་འབྲལ་ཞིང༌། །དེ་དག་འཛིན་དང་སྡུད་དང་སྤེལ་བ་སོགས༑ ༑རྣམ་དག་ལྷག་པའི་བསམ་པ་མྱུར་འགྲུབ་ནས། །ཡན་ལག་བདུན་ལྡན་རྡོ་རྗེ་འཆང་དབང་པོ། །མགོན་པོ་འབྲི་གུང་པར་གྲགས་རྒྱལ་བའི་གཙོ། །འཇིག་རྟེན་མགོན་པོའི་གོ་འཕང་མྱུར་ཐོབ་ཤོག །དེ་ལྟར་དམ་པའི་ཆོས་དགོངས་པ་གཅིག་པའི་དཀའ་འགྲེལ་ཚིགས་སུ་བཅད་པ་མུན་སེལ་སྒྲོན་མེ་ཞེས་བྱ་བ་འདི་ཡང༌། བླ་མ་ལྷོ་བྲག་པ་ཕུན་ཚོགས་རྣམ་རྒྱལ་གྱི་སྐྱེ་བ་རང་རེའི་ཆོས་སྲས་ཀྱི་ཐུ་བོ་དམ་པར་གྱུར་པ། བླ་མ་དཀོན་མཆོག་འཕྲིན་ལས་རྣམ་རྒྱལ་གྱིས་དག་པའི་མེ་ཏོག་དང་བཅས་ཏེ་ནན་གྱིས་བསྐུལ་བའི་ངོར། སྐྱུ་རའི་གདུང་ལས་ཤཱཀྱའི་དགེ་སློང་བསླབ་གསུམ་འཆང་ཞིང་རིག་པའི་གནས་བཅུ་ཕྲག་སྨྲ་བ་རྡོ་རྗེ་ཐེག་པའི་ལམ་རིམ་པ་གཉིས་ཀྱི་མཐུ་ཐོབ་པ་རིག་འཛིན་ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་བའི་སྡེས། རང་ལོ་རེ་བཞི་པ་ས་ཁམས་ནོར་སྐྱོང་གིལོ་ཆུ་ཤེལ་གྱི་དབང་པོ་ཐ་སྐར་དགའ་མ་དང་ལྷན་ཅིག་ཀ་ཀ་ཙཉྩའི་ཁྱིམ་དུ་རྩེ་བའི་རེས་ལ་བབ་པའི་དཀར་པོའི་དགའ་བ་གསུམ་པ་ལ་དབུར་སྟོད་འབྲི་དམ་པ་ཆོས་ཕྱུག་གི་ཀླུང་རྩེ་བ་གཞིས་ཀ་སྲ་བརྟན་རྡོ་རྗེའི་གནས་མཆོག་ཏུ་མགྱོགས་པར་སྦྱར་བ་དག་གོ།། །།མངྒ་ལཾ།། 