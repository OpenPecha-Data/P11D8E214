༄༅། །དབུལ་སེལ་ནམ་མཁའི་བང་མཛོད་གཏེར་གྱི་སྙེ་མ་ཞེས་བྱ་བ་བཞུགས་སོ།།

དབུལ་སེལ་ནམ་མཁའ་བང་མཛོད་གཏེར་གྱི་སྙེ་མ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། །སེར་སྣ་དང་ནི་འཇུར་གེགས་ཀྱི། །ལས་ཀྱིས་འཕངས་པའི་ལུས་ཅན་རྣམས། །ངལ་བ་དེ་ལས་སྐྱོབ་བྱེད་པ། །དབུལ་སེལ་ནོར་བུ་བདག་གིས་བཤད། །སྒྲུབ་པ་པོ་གང་ཞིག་འདིའི་དབང་ལུང་ཐོབ་ཅིང་སེར་སྣ་དང་སྡུག་གསོག་གི་བསམ་པ་མི་མངའ་བས། སྦྱིན་པའི་ཕ་རོལ་དུ་ཕྱིན་པ་དག་རྫོགས་བྱང་ཐོབ་པའི་རྒྱུ་ཐོག་མར་དགོས་པ་ནི། དབུ་མ་འཇུག་པ་ལས། །སྐྱེ་བོ་འདི་དག་བདེ་བ་མངོན་འདོད་ཅིང༌། །མི་རྣམས་བདེ་བའང་ལོངས་སྤྱོད་མེད་མིན་ལ། །ལོངས་སྤྱོད་ཀྱང་ནི་སྦྱིན་ལས་འབྱུང་མཁྱེན་ནས། །ཐུབ་པས་དང་པོ་སྦྱིན་པའི་གཏམ་མཛད་དོ། །ཞེས་གསུངས་པའི་ཕྱིར། སྦྱིན་པའི་གཏམ་ཕུན་སུམ་ཚོགས་པ་དག་ནི།་་་རྙེད་བརྩོན་སོགས་ཟོང་ཟོགས་གྱི་ན་བ་དག་མིན་པ་དང་དངོས་གྲུབ་ཕྲ་མོ་འབྱུང་བའི་ཕྱིར་དུ། ཛཾ་བྷ་ལ་རིགས་བཞིའི་བསྒྲུབ་པ་ནི།་་་སྔོན་འགྲོ།་་་དངོས་གཞི།་་་རྗེས་གསུམ་མོ།་་༌།དང་པོ་སྔོན་འགྲོ་ནི།་་་འདིའི་དབང་བསྐུར་ཐོབ་པའི་རྣལ་འབྱོར་པ་དམ་ཚིག་གཙང་ཞིང་སོ་ཐར་རིས་བདུན་གང་རུང་གི་སྡོམ་པ་ལ་གནས་པས། དབུལ་པོ་ལ་སྦྱིན་པ་གཏོང་ཞིང་ཡི་དྭགས་ལ་ཆུ་སྦྱིན་མང་དུ་བྱ་ཞིང༌། གཞན་ཡང་སེར་སྣའི་ལས་སྒྲིབ་སྦྱོང་ཐབས་ལེན་དང་རྣམ་པར་སྨིན་པ་ལ་མི་རེ་ཞིང་གཏན་པ་མེད་པའི་མཆོད་སྦྱིན་མང་དུ་བྱ། སཱཙྪ་གདབ་ཅིང་དཀོན་མཆོག་མཆོད་པ་ལ་འབད་པར་བྱའོ། །གཉིས་པ་དངོས་གཞི་ལ་བཞི་སྟེ། ཕྱི་སྒྲུབ་མཆོད་སྦྱིན་ལ་བརྟེན་པ། ནང་སྒྲུབ་གཏོར་མ་ལ་བརྟེན་པ། གསང་སྒྲུབ་གའུ་ལ་བརྟེན་པ། ཡང་གསང་ཙིཏྟ་ནམ་མཁའི་རྣལ་འབྱོར་ལ་བརྟེན་པ་དང་བཞིའོ།་་༌།དང་པོ་ནི།་་་གསེར་དངུལ་ཟངས་སོགས་རིན་པོ་ཆེའི་སྣོད་དུ་ཛི་ཏང་རན་པ་གས་ཆག་དང་ནག་ནོག་མེད་པ་ལེགས་པར་ཕྱིས་པ་ས་རྡོ་མ་ཡིན་པའི་སྟེགས་བུ་སོར་བཞི་ལས་མི་དམའ་བའི་སྟེང་དུ་བཞག་་༌།རིན་པོ་ཆེའི་སྣོད་དུ་ཆུ་གཙང་འོ་མ་དྲི་བཟང་ཙནྡན་དམར་པོ་དང༌།་་་གུར་གུམ།་་་ལི་ཁྲི།་་་སིནྡྷུ་ར།

ཨུག་ཆོས། ལུག་རུ་དམར་པོ་སོགས་ཀྱིས་སྦགས་པའི་ཆུ་ཉེར་བསྡོགས་བྱས་ལ་རང་ཉིད་སྟན་བདེ་བར་ཁ་ནུབ་ཏུ་ཕྱོགས་པས་འདུག་ལ། སྐྱབས་སེམས་སྔོན་དུ་འགྲོ་བས་རང་ཡི་དམ་གང་རུང་གསལ་གདབ། སེམས་ཅན་ཐམས་ཅད་དབུལ་ཕོང་གི་འཇིགས་པ་ལས་སྒྲོལ་ཞིང་གཏན་པ་མེད་པའི་སྦྱིན་པ་རྒྱ་ཆེན་པོས་ཚིམ་པར་བྱ་བའི་སླད་དུ་དབུལ་སེལ་ནམ་མཁའི་བང་མཛོད་གཏེར་གྱི་སྙེ་མ་ལ་འབད་པར་བྱའོ་ཉམས་པའི་ངང་ནས། ཨོཾ་བཛྲ་ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་མདུན་དུ་སྣ་ཚོགས་པདྨ་འདབ་མ་བཞི་པའི་ལྟེ་བ་དང་གེ་སར་སོ་སོའི་དབུས་སུ་ཨ་ལས་ཟླ་བའི་གདན་གྱི་སྟེང་དུ་བཾ་ཡིག་ལས་འབྲས་ཀྱི་སྙེ་མ་བཾ་གྱིས་མཚན་པ་ལས་འོད་ཟེར་སྣ་ཚོགས་ཕྱོགས་བཅུར་འཕྲོས། སེམས་ཅན་ཐམས་ཅད་དབུལ་ཞིང་ཕོངས་པའི་སྡུག་བསྔལ་དང་བྲལ་ཞིང་སེར་སྣའི་ལས་ཀྱི་སྒྲིབ་པ་སྦྱངས། ཚུར་འདུས་ས་བོན་ཕྱག་མཚན་དང་བཅས་པ་ཡོངས་སུ་གྱུར་པ་ལས་བཅོམ་ལྡན་འདས་མ་ནོར་རྒྱུན་མ་སྐུ་མདོག་གསེར་བཙོ་མ་ལྟ་བུ་ཞལ་གཅིག་ཕྱག་གཉིས་མ་ཞི་ཞིང་འཛུམ་ལ། འཇོ་སྒེག་རོལ་བའི་ལང་ཚོ་གསར་པ་བརྒྱད་གཉིས་ལོན་པ་ལྟ་བུ་ཕྱག་གཡས་ཤིང་ཐོག་གི་བི་ཛ་པཱུ་ར་ཀ་དང་བཅས་པའི་མཆོག་སྦྱིན་གྱི་ཕྱག་རྒྱ་དང༌། གཡོན་འབྲས་དཀར་གྱི་སྙེ་མ་གསར་པ་ཐུགས་ཀར་བསྣམས་པ། རིན་པོ་ཆེའི་ཅོད་པན་སོགས་རྒྱན་ཐམས་ཅད་ཀྱིས་བརྒྱན་པ། མཐོན་མཐིང་རལ་པའི་ལན་བུ་ཕྱེད་བཅིངས་ཀྱིས་རྒྱབ་ཏུ་གྲོལ་བ། ལྷ་རྫས་ཀྱི་རེག་བྱ་དུ་མས་སྟོད་གཡོགས་དང་སྨད་གཡོགས་ལྷབ་ལྷུབ་ཏུ་བགྱིས་པ། མེ་ཏོག་རྣམ་པ་སྣ་ཚོགས་ཀྱི་ཕྲེང་བ་གསར་པས་ལེགས་པར་བརྒྱན་པ། ལུས་མེད་རྣམ་པར་བདེ་བའི་ཉམས་ཅན་བུད་མེད་སྒྱུ་མའི་ང་རྒྱལ་གྱིས་འགྱིངས་པ། ཞབས་གཉིས་སྐྱིལ་ཀྲུང་ཕྱེད་པས་རིན་པོ་ཆེ་འབར་བ་སྐྱུགས་པའི་པདྨའི་གཏེར་རྣམས་མནན་པ། དེ་དག་གི་མདུན་དང་གཡས་སུ་ཟླ་གདན། རྒྱབ་དང་གཡོན་དུ་ཉི་མའི་གདན་གྱི་སྟེང་དུ། མདུན་ནས་གཡས་སྐོར་གྱི་ཛཾ་ཡིག་དཀར་སེར་དམར་ནག་འོད་འབར་བ་རེ་རེ་གསལ་བ་རྣམས་ལས་འོད་ཟེར་འཕྲོས།

དོན་གཉིས་བྱས་འདུས་ཡོངས་སུ་གྱུར་པ་ལས། །མདུན་དུ་ཛཾ་བྷ་ལ་སྐུ་མདོག་དུང་གི་རི་དབང་ལྟ་བུ་འབྲུག་ལ་ཙན་འཁྱིལ་དུ་ཞོན་པ། གཡས་བགྲང་ཕྲེང་དང་གཡོན་ནེའུ་ལེའི་རྐྱལ་པ་འཛིན་ཅིང་དར་དང་རིན་པོ་ཆེ་དུ་མས་བརྒྱན་པ། གཡས་སུ་ཛཾ་བྷ་ལ་འཛམ་བུ་ཆུ་བོའི་གསེར་གྱི་མདོག་ཅན། གཡས་ཤིང་ཐོག་བི་ཛ་པཱུ་ར་ཀ་གཡོན་ནེའུ་ལེའི་རྐྱལ་པ་འཛིན་པ། ཨུཏྤ་ལའི་ཕྲེང་བ་ཅན་ཞབས་ཀྱིས་པདྨའི་གདོང་དང་གཏེར་བདག་མནན་པ༑ རྒྱབ་ཏུ་ཛཾ་བྷ་ལ་སྐུ་མདོག་པདྨ་རཱ་གའི་མདོག་ཅན་ཞལ་གསུམ་ཕྱག་དྲུག །ཞལ་གཡས་དཀར། གཡོན་དམར། དབུས་སྐུ་དང་མཐུན་པ་ཞལ་རེ་རེ་ལ་སྤྱན་གསུམ་གསུམ་མངའ་བ། ཕྱག་དྲུག་གཡས་དང་པོས་རིན་པོ་ཆེ། བར་པས་ལྕགས་ཀྱུ། གཡོན་དང་པོས་ཐོད་པ་ནོར་བུས་གང་བ། བར་པས་ཞགས་པ། ཐ་མ་གཉིས་ནེའུ་ལེ་ནོར་གྱིས་གང་བ་རེ་རེ་འཛིན་པ། ཞབས་བཞི་བརྐྱང་བསྐུམ་གྱིས་གནོད་སྦྱིན་ནོར་སྐྱུག་གཉིས་མནན་པ། ཆགས་པའི་ཉམས་ཅན། དར་དང་རིན་པོ་ཆེ་དུ་མས་བརྒྱན་པའི་ཐུགས་ཀར་ལྷ་མོ་ཀུ་རུ་ཀུལླེ་དམར་མོ་ཞལ་གཅིག་ཕྱག་བཞི་མ། ཕྱག་དང་པོ་གཉིས་ཀྱིས་མདའ་གཞུ། འོག་མ་གཉིས་ཀྱིས་ལྕགས་ཀྱུ་དང་ཞགས་པ་འཛིན་པ། དར་དང་རིན་པོ་ཆེས་བརྒྱན་པ། གཡོན་དུ་འཕགས་པ་རྨུགས་འཛིན་སྐུ་མདོག་ཨིནྡྲ་ནཱི་ལའི་ལྷུན་པོ་ལ་དུས་ཀྱི་མུན་པས་འཁྱུད་པ་ལྟ་བུ། གཡས་ཐོད་པ་ཁྲག་གིས་གང་བ་དང་གཡོན་ནེའུ་ལེའི་རྐྱལ་པ་འཛིན་པ། གཅེར་བུ་མིའུ་ཐུང་གི་གཟུགས་ཅན་ཞབས་གཉིས་བཞེངས་པའི་བརྐྱང་བསྐུམ་གྱིས་ནོར་བདག་སེར་པོ་མནན་པ། དེ་ལྟར་གཙོ་འཁོར་ལྷའི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྂ་སྔོན་པོ་རྣམས་ལས་འོད་ཟེར་འཕྲོས་པས་རང་བཞིན་གྱི་གནས་ནས་བསྒོམས་པ་ལྟ་བུའི་ཡེ་ཤེས་པ་རྣམས་སྤྱན་དྲངས། མགོན་པོ་ཀུན་གཤེགས་ཐུགས་རྗེ་ཅན། །ད་ལྟ་སྙིགས་མ་ལྔ་ཡི་དུས། །གཤེགས་ཤིང་བཞུགས་པའི་གནས་ངན་ཡང༌། །དམ་ཚིག་དབང་གིས་འདིར་གཤེགས་ཤིག །བཛྲ་ས་མཱ་ཛཿ

དམ་ཚིག་པ་དང་ཡེ་ཤེས་པ་དབྱེར་མེད་པར་གྱུར། སླར་ཡང་ཐུགས་ཀའི་ས་བོན་གྱི་འོད་ཀྱིས་དབང་གི་ལྷ་རྒྱལ་བ་རིགས་ལྔ་སྤྱན་དྲངས། ཨོཾ་པཉྩ་ཀུ་ལ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། ཞེས་པ་ཤཔདའི་བར་སྦྱར་བས་མཆོད། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ། ཞེས་གསོལ་བ་བཏབ་པས། དབང་གི་ལྷས་དབང་བསྐུར་སྐུ་གང་དྲི་མ་དག་ཆུ་ལྷག་མ་ཡར་ལུད་པ་ལས། གཙོ་མོ་དང་ཛཾ་སེར་ལ་རིན་འབྱུང༌། དཀར་པོ་ལ་རྣམ་སྣང༌། དམར་པོ་ལ་འོད་དཔག་མེད། ནག་པོ་ལ་མི་བསྐྱོད་པའི་ཅོད་པན་གྱིས་རྒྱས་གདབ་སྟེ་དབང་ལྷ་རྣམས་རང་ཉིད་ལ་ཐིམ་པར་མོས། དེ་ནས་ཆུ་དེ་ཉིད་རང་གི་ལག་གཡོན་པའི་མཐིལ་དུ་ཟླ་བའི་དབུས་སུ་ཨ་ཡིག་དཀར་པོས་མཚན་པ་ལས་བདུད་རྩི་རོ་བརྒྱ་དང་ལྡན་པ་ལྷའི་འཆི་མེད་ཀྱི་བདུད་རྩི་ལ་ཡང་ངེས་པར་འཁུ་བར་ནུས་པའི་རྒྱུན་བབ་པ། བཅོམ་ལྡན་འདས་མ་གཙོ་འཁོར་ལྔའི་ཞལ་དུ་ཕུལ་ཞིང་སྐུ་ཁྲུས་གསོལ་བས་མཉེས་ཤིང་ཚིམས་ནས་བདག་སོགས་སེམས་ཅན་ཐམས་ཅད་ལ་ནོར་གྱི་དངོས་གྲུབ་ཆར་དབབ་པ་ལྟར་སྩོལ་ཞིང་རྒྱས་པར་གྱུར་པར་དམིགས་ནས། གཡོན་མཆོག་སྦྱིན་གྱི་དྲུང་དུ་གཡས་པས་ཆུ་སྦྲེང་ཞིང༌། ཨོཾ་བཱ་སུ་དྷ་རི་ཎྱཻ་ཛཾ་བྷ་ལ་ཛ་ལེནྡྲཱ་ཡ་ཛཾ་བྷ་ལེནྡྲཱ་ཡ་དྷ་ན་མེ་དྷི་ཧྲཱིཿ ཨིནྡྲ་ཎཱི་མུ་ཁ་བྷྲ་མ་རི་སྭཱ་ཧཱ། ཞེས་ཉེར་གཅིག་གིས་ཆུ་ཕུལ་ཏེ། གོང་གི་སྔགས་མཐར་ས་པ་རི་ཝཱ་རའི་མཐར་ཨརྒྷཾ་ནས་ཤཔདའི་བར་བཏགས་པས་མཆོད་ལ། བསྟོད་པ་ནི། ལྷ་མོ་གང་གིས་ཡིད་ལ་དྲན་ཙམ་གྱིས། །ཕུན་ཚོགས་རིན་ཆེན་ནོར་དང་འབྲུ་རྣམས་དང༌། །རྐང་བཞི་ཕྱུགས་ཀྱི་དངོས་གྲུབ་སྟེར་མཛད་མ། །བསམ་འཕེལ་ནོར་རྒྱུན་གཏེར་ལ་ཕྱག་འཚལ་བསྟོད། །ཞི་བའི་ཚུལ་བཞིན་བཅོམ་ལྡན་ཟླ་བའི་མདོག །སྒྲ་སྒྲོག་སྟེང་ན་ཙན་འཁྱིལ་གྱིས་རོལ་ཞིང༌། །བགྲང་ཕྲེང་གཏེར་གྱི་སྲེ་མོང་འཛིན་ཕྱག་འཚལ། །བརྩེར་དགོངས་དབུལ་སེལ་བདག་གི་རེ་བ་སྒྲུབས། །ནོར་གྱི་དབང་ཕྱུག་རིན་ཆེན་གཏེར་མངའ་ཞིང༌། །གནོད་སྦྱིན་ནོར་འཆང་མང་པོ་ཀུན་གྱི་རྗེ། །བྱང་ཕྱོགས་སྐྱོང་བའི་མགོན་པོ་ཛཾ་བྷ་ལ། །དངོས་གྲུབ་མཆོག་སྩོལ་མཛད་ལ་ཕྱག་འཚལ་བསྟོད། །དུས་གསུམ་སངས་རྒྱས་ཀུན་གྱི་གསུང་གི་ལྷ། །ཐུགས་རྗེས་ཆགས་པས་སྐུ་མདོག་དམར་པོར་བཞུགས། །དབང་གི་ཕྲིན་ལས་རྫོགས་མཛད་ཛཾ་བྷ་ལ། །ཕྱག་འཚལ་འགྲོ་བའི་རེ་བ་བསྐང་དུ་གསོལ། །འཕགས་པ་རྨུགས་འཛིན་ཆུ་དབང་འཆོལ་པ་ནག

།མིའུ་ཐུང་གཟུགས་འཆང་གནོད་སྦྱིན་སྡེ་དཔོན་ཆེ། །ཁྱོད་ནི་མི་བསྐྱོད་མཆོག་ཏུ་བདག་དྲན་གྱི། །ཕྱག་འཚལ་ནོར་གྱི་དངོས་གྲུབ་མྱུར་དུ་སྩོལ། །ཞེས་བསྟོད། འདོད་གསོལ་ནི། སེར་སྣའི་ལས་ཀྱི་མེ་ཡིས་གདུངས་པ་རྣམས། །སྐྱེ་དང་སྐྱེ་བར་ཁྱོད་ལ་སྐྱབས་སུ་མཆི། །རིན་ཆེན་བདུད་རྩིའི་གཏེར་གྱི་ཆར་རྒྱུན་གྱིས། །སེམས་ཅན་དབུལ་བའི་སྡུག་བསྔལ་ཞི་བར་མཛོད། །ཅེས་གསོལ་བ་བཏབ། ཡི་གེ་བརྒྱ་པས་ལྷག་ཆད་ཁ་བསྐངས། །བདག་ལ་དངོས་གྲུབ་ཐམས་ཅད་སྩོལ་བར་བསམ། བཛྲ་མུཿས་ཡེ་ཤེས་པ་གཤེགས་དམ་ཚིག་པ་རང་ལ་བསྡུས་ལ། ཆུ་དེ་ཉིད་དངོས་གྲུབ་ཀྱི་ཆེད་དུ་རང་གི་བཟའ་བཏུང་གི་ཁུ་བ་བྱ་བའམ། ཡང་ན་ཁྲུས་ཆུ་དེ་ཉིད་ཕྱོགས་བཅུར་དབུལ་ཞིང་ཕོངས་པ་རྣམས་ལ་བདག་གིས་ནོར་སྣ་ཚོགས་ཀྱི་སྦྱིན་པ་ལེན་དང་རྣམ་སྨིན་ལ་མི་རེ་བས་སྦྱིན་བསམ་ལ་གཏོར་རོ། །དེ་ལྟ་བུའི་ཚུལ་གྱིས་དངོས་གྲུབ་ཕྲན་བུ་ཐོབ་པའི་མཚན་མ་མ་བྱུང་གི་བར་དུ་འབུམ་སོགས་ངེས་པར་བྱ་དགོས་སོ།། །། ༈ །གཉིས་པ་ནང་སྒྲུབ་གཏོར་མ་ལ་བརྟེན་པ་ནི། ཟངས་གཞོང་དུ་སྨན་འབྲུ་རིན་པོ་ཆེ་སོགས་གཙང་ཞིང་ལེགས་པའི་ཕྱེ་མ་ལ་མར་དཀར་གྱིས་སྦྲུས་པའི་གཏོར་མ་པདྨ་འདབ་མ་བཞི་པའི་ཟེའུ་འབྲུའི་སྟེང་དུ། རིན་པོ་ཆེ་དབང་གི་རྒྱལ་པོ་ཟུར་བཞི་དབུས་ཀྱི་རྩེ་མོ་དང་ལྔ་སོའི་དབྱིབས་ཅན་འཕྱར་བའི་ཚུལ་དང༌། ཕྱོགས་བཞིར་ནོར་བུ་གསུམ་རེའི་སྟེང་དུ་ནོར་བུ་ཟླུམ་པོ་རྩེ་མོ་ཅུང་ཟད་མཐོ་བ་རེ་བཞག་པ་བཞིས་བསྐོར་བའི་བར་མཚམས་དང་མཐའ་སྐོར་དུ། རིན་པོ་ཆེའི་གཟུགས་སྣ་ཚོགས་པས་བསྐོར་བ་རྒྱན་གྱིས་མཛེས་པར་བྱས་པ་དེ་དག་གི་མདུན་དུ། རིན་པོ་ཆེའི་སྣོད་དུ་མཆོད་པའི་གཏོར་མ་དཀར་གསུམ་མངར་གསུམ་གྱིས་སྦགས་པ་དཀར་ཞིང་ཟླུམ་པ་ནོར་བུ་དབང་གི་རྒྱལ་པོའི་དབྱིབས་ཅན་དང་རང་འདྲ་བའི་འཁོར་བཞིས་བསྐོར་བ་བཤམས། དེ་དག་ལ་ཟས་སྣ་འབྲུ་སྨན་ཤིང་ཐོག་ལ་སོགས་མཁོ་དགུའི་བཟའ་བཏུང་གིས་བྲན།

མཆོད་པ་སྣ་ཚོགས་པས་བསྐོར། སྤྱན་གཟིགས་མཐའ་ཡས་པ་ལེགས་པར་བཀྲམ་ལ། སྟན་བདེ་བར་སྒྲུབ་པ་པོ་ཁ་ནུབ་ཏུ་ཕྱོགས་པས་སྐྱབས་སེམས་སྔོན་དུ་འགྲོ་ཞིང་གཏོར་མ་སྔར་ལྟར་གཙོ་འཁོར་དུ་བསྐྱེད་པ་ནི། བསང་སྦྱང་ནས་རྒྱས་འདེབས་ཀྱི་བར་སྔར་བཤད་མ་ཐག་པ་ལྟར་བྱས་ལ་མཆོད་ཅིང་བསྟོད་ནས། རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས། གཏོར་མའི་ལྷ་གཙོ་མོ་དང༌། ཛཾ་ལྷ་དཀར་སེར་གྱི་ཐུགས་ཀར་ཟླ་བ་དང༌། ཛཾ་བྷ་ལ་དམར་ནག་གི་ཐུགས་ཀར་ཉི་མའི་དབུས་སུ་རང་རང་གི་ས་བོན་གྱིས་མཚན་པ་ལ་ཕོག །དེ་ལས་འོད་འཕྲོས་པས་ཕྱོགས་བཅུའི་རྒྱལ་བ་འཁོར་བཅས་མཆོད་ཅིང་སེམས་ཅན་དབུལ་ཕོང་གིས་ཉེན་པ་ཐམས་ཅད་ཀྱི་སྡུག་བསྔལ་ཞི་བར་བྱས། ཚུར་འདུས་ཡོངས་སུ་གྱུར་པ་ལ་ཐིམ་ཞིང༌། སླར་ཡང་སྔགས་བཟླས་པས་ལྷ་རྣམས་དགྱེས་ནས་ཕྱག་གི་ནེའུ་ལེ་ནོར་གྱིས་གང་བ་དེ་རྣམས་བཙིར་ཏེ་སྣ་ཚོགས་པའི་རིན་པོ་ཆེ་སྐྱུག་པས་སྟོང་གསུམ་གང་བར་བྱས། སླར་ཡང་ལྷ་རྣམས་ཀྱི་ཐུགས་ཀའི་ས་བོན་གྱི་འོད་ཟེར་ལས་དགོས་འདོད་སྣ་ཚོགས་པའི་ནོར་བུ་དང༌། ལོངས་སྤྱོད་དཔལ་འབྱོར་མཁོ་དགུ་དུ་མ་བྱུང་བས་བདག་སོགས་སེམས་ཅན་ཐམས་ཅད་དབུལ་ཞིང་ཕོངས་པ་ཉེས་པའི་འཆིང་ལས་གྲོལ་བར་མཛད་བཞིན་པར་གྱུར་པར་དམིགས་ཏེ། ཨོཾ་བཱ་སུ་དྷ་རི་ཎྱཻ་ཛཾ་བྷ་ལ་ཛ་ལེནྡྲ་ཡ་བཱ་སུ་དྷ་རི་ཎྱཻ་ཛཾ་བྷ་ལ་ཛ་ལེནྡྲ་ཡ་ཛཾ་བྷ་ལ་ཛ་ལེནྡྲ་དྷ་ན་མེ་དྷི་ཧྲཱིཿ ན་མོ་རཏྣ་ཏྲ་ཡཱ་ཡ། ན་མོ་མ་ཎི་བྷ་དྲཱ་ཡ། མ་ཧཱ་ཡཀྵ་སེ་ནཱ་པ་ཏ་ཡེ། ཏདྱ་ཐཱ། ཛཾ་བྷ་ལ་ཛ་ལེནྡྲ་ཡ་སརྦ་བཱ་སུ་རཏྣ་སིདྡྷི་ཕ་ལ་ཧཱུྂ། ཞེས་དྲི་སྣ་ཚོགས་པའི་རིལ་བུའི་ཕྲེང་བའམ། ཙནྡན་དམར་པོའི་ཕྲེང་བ་ལ་བཟླས་བརྗོད་སྨྲ་བ་བཅད་ནས་མ་ཡེང་བར་དངོས་གྲུབ་ཐོབ་པའི་མཚན་མ་མ་བྱུང་བའི་བར་དུ་བྱ། དེ་དག་གི་ཐུན་མཚམས་རྣམས་སུ་མཆོད་བསྟོད་འདོད་གསོལ་རྣམས་ཆུ་སྦྱིན་གྱི་དུས་སུ་བཤད་པ་ལྟར་བྱའོ། །དེ་ལྟར་བསྒྲུབས་པས་གྲུབ་པའི་མཚན་མ་མཐོང་བའི་ཚེ།

གཏོར་མ་དེ་ཉིད་དངོས་གྲུབ་ཀྱི་ཚུལ་དུ་རང་ཉིད་ཀྱིས་རོལ་བའམ་མཛོད་ཕུགས་སུ་སྦ་བར་བྱ་ཞིང༌། མཆོད་རྫས་གཞན་རྣམས་དབང་གི་སྦྱིན་སྲེག་དཀྱུས་གཞན་ནས་བཤད་པ་ལྟར་བྱའོ།། །། ༈ །གསུམ་པ་གསང་སྒྲུབ་གའུ་ལ་བརྟེན་པ་ནི། རིན་པོ་ཆེའི་གའུ་གྲུ་བཞི་པ་སོར་བཞི་ལས་མི་ཆུང་བའི་མ་གབ་ཀྱི་ནང་དུ་དྲི་བཟང་གི་པདྨ་འདབ་མ་བཞི་པ་བྲིས་པའི་སྟེང་དུ་ལྷ་རྣམས་མངོན་རྟོགས་ལྟ་བུའི་རབ་འབུར་སྐུ་དང༌། འབྲིང་བྲིས་སྐུ། ཐ་མ་སྔགས་ལ་རྟེན་པར་གནས་མ་འཆོལ་བར་བཀོད་པའི་བར་རྣམས་སུ་ཟས་སྣ། འབྲུ་སྣ། ནོར་སྣ། སྨན་སྣ། རིན་པོ་ཆེ་སོགས་མཁོ་དགུའི་ལོངས་སྤྱོད་དར་ཟབ་ལ་སོགས་པས་གང་བར་བྱས་པའི་གའུ་དེ་དག་གི་ཡ་གབ་ལ་འཁོར་ལོ་རྩིབས་བཞི་པ་བྲིས་ལ་དགབ། གའུའི་ཕྱི་ལ་བཀྲ་ཤིས་རྟགས་བརྒྱད། རྫས་བརྒྱད། རྒྱལ་སྲིད་སྣ་བདུན་དང་ནམ་མཁའི་མཛོད་དང་ས་གཞིའི་མཛོད་ཆ་བདུན་ལ་སོགས་པ་བྲིས་ལ་དར་ཟབ་སྣ་ཚོགས་པས་བསྒྲིལ་བ་འབྲས་དཀར་གྱི་ཕུང་པོའི་སྟེང་དུ་ཁྲིའུ་ཁར་བཞག་ལ། དེའི་སྟེང་དུ་གཟུང་ཐག་བཏགས་པའི་སྣེ་མོར་རང་གིས་བཟུང༌། མཆོད་པའི་གཏོར་མ་དང་མཆོད་རྫས་སོགས་ནང་སྒྲུབ་ལྟར་བཤམས་ལ་གའུ་ལྷ་སྐུ་ཞལ་ཤར་དང་སྒྲུབ་པོ་ཁ་ནུབ་ཏུ་ཕྱོགས་པས་འཁོད། སྒྲུབ་པ་ནི། གའུ་ལྷ་སོ་སོའི་ཆུ་སྦྱིན་གྱི་བསང་སྦྱང་ནས་རྒྱས་འདེབས་ཀྱི་བར་འགྲེས་ནས། མཆོད་བསྟོད་ཀྱང་གོང་ལྟར་བྱས་ལ། བཟླས་པའི་དམིགས་པ་ནང་ལྟར་དངོས་གྲུབ་ཐ་མའི་ངེས་པ་བརྟན་པོ་ལན་གསུམ་མ་བྱུང་གི་བར་བསྒྲུབས་ཤིང༌། ཐུན་མཚམས་སུ་གཏོར་སྒྲུབ་ཏུ་བཤད་པ་ལྟར་བྱས་པས་བསྒྲུབ་བོ། །དེ་ལྟར་བསྒྲུབས་ནས་ངེས་པ་ཐོབ་པའི་ཚེ་གའུ་རང་གི་ལུས་དང་མི་འབྲལ་བ་བཅང་ཞིང༌། མཆོད་རྫས་གཞན་རྣམས་སྦྱིན་སྲེག་དུ་དབུལ་ལོ། །ཡང་ན་གའུ་གཞན་གྱིས་མི་མཐོང་བའི་མཛོད་ཕུགས་སུ་སྦ་བར་བྱའོ།། །། ༈ །བཞི་པ་ཙིཏྟ་ནམ་མཁའི་རྣལ་འབྱོར་ལ་བརྟེན་པ། རང་ཡི་དམ་དུ་གསལ་བའི་ཐུགས་པདྨ་འདབ་མ་བཞི་པའི་དབུས་དང་འདབ་མར་སྔར་བཤད་པའི་ལྷ་རྣམས་བསྐྱེད་པ་སོགས་བྱས་ནས།

རང་དང་ལྷ་རྣམས་ཀྱི་སྐུ་དབྱེར་མེད་པ་ཆུ་ནང་དུ་ཟླ་བ་ཤར་བ་ལྟ་བུ་དང༌། རང་དང་ལྷའི་གསུང་དབྱེར་མེད་འབྲུག་གི་སྒྲ་བྲག་ཆར་གྲགས་པ་ལྟར་སྔགས་བཟླ་བའི་ཚེ་ལྷ་རྣམས་ཀྱིས་ཀྱང་སྔགས་བཟླ་ཞིང༌། རང་དང་ལྷའི་ཐུགས་དབྱེར་མེད་པ་ཕྱི་རོལ་གྱི་ནམ་མཁའ་དང་རྐྱེན་བུག་པའི་ནམ་མཁའ་ཐ་མི་དད་པའི་གསལ་སྟོང་དུ་བསམས་ལ་སྔགས་བཟླ་ཞིང༌། རྫོགས་རིམ་ནི་ནུབ་ཀྱི་ནམ་མཁའི་དབྱིངས་སུ་མིག་འགུལ་ཚུམ་སྤངས་ནས་བསྒྲད་དེ་བལྟས་པའི་ཚེ། བདག་དང་ནོར་རྒྱུན་མ་གཙོ་འཁོར་དང་ནམ་མཁའི་ཁམས་ཐ་དད་མེད་པར་རིག་པ་གཏད་མེད་ནམ་མཁའ་དང་བསྲེས་ལ་ཅི་ཡང་ཡིད་ལ་མི་བྱ་བར་ཡུན་རིང་དུ་བསྒོམ། སླར་ཡང་གོང་ལྟར་སྙིང་གི་ནང་དུ་སྒོམ་ཞིང་བཟླས་པ་དང་མཆོད་བསྟོད་ལ་འབད། རང་གི་བཟའ་བཏུང་གི་ཚེ། བཟའ་བཏུང་འདོད་པའི་ལོངས་སྤྱོད་མཁོ་དགུར་གྱུར་པ་རང་གིས་ཟ་ཞིང་བཏུང་བའི་ཚེ། རང་ལྷར་གསལ་བའི་རྩ་ཁམས་ཀྱི་ལྷ་དང་ལྷ་མོ་རྣམས་ཚིམས་པར་བྱས་ཤིང༌། ཁྱད་པར་ནོར་ལྷ་གཙོ་འཁོར་ལྔ་ཤིན་ཏུ་དགྱེས་ཤིང་ནོར་རྒྱུན་མའི་ཐུགས་ཀའི་ས་བོན་ལས་དམར་ཆའི་རང་བཞིན་འོད་ཟེར་དམར་པོ་པདྨ་རཱ་གའི་ཁུ་བ་ལྟ་བུ་དང༌། ཛཾ་བྷ་ལ་བཞིའི་ཐུགས་ཀའི་ས་བོན་ལས་དཀར་ཆའི་རང་བཞིན་ཟླ་བ་ཞུ་བ་ལྟར་དཔག་ཏུ་མེད་པ་བྱུང་བས་རང་གི་ལུས་ཀྱི་ཕྱི་ནང་རྩ་ཁམས་ཐམས་ཅད་ཁྲིགས་སེ་མེར་གྱིས་གང་བས་བདེ་སྟོང་ཟག་པ་མེད་པའི་ཏིང་ངེ་འཛིན་གྱི་ཡེ་ཤེས་རང་རྒྱུད་ལ་བསྐྲུན་པར་བྱས། སླར་ཡང་་སྲེ་མོང་ནོར་བུས་གང་བ་རྣམས་རབ་ཏུ་བཙིར་ཏེ་ནོར་བུ་དགོས་འདོད་འབྱུང་བའི་བསམ་འཕེལ་དབང་གི་རྒྱལ་པོ་དཔག་ཏུ་མེད་པ་སྐྱུག་པས། བདག་གི་ལུས་ངག་ཡིད་གསུམ་མཐོང་ཐོས་དྲན་རེག་ཙམ་གྱིས་ཀྱང་ནམ་མཁའི་མཐའ་ཀླས་པའི་སེམས་ཅན་ཐམས་ཅད་དབུལ་ཕོངས་ཀྱི་འཇིགས་པ་ལས་སྒྲོལ། སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པ་ཐོབ་པའི་སྐལ་པ་ཅན་དུ་བྱེད་བཞིན་པར་མོས་པར་བྱའོ། །དེ་ལྟར་འདི་ནི་ལུས་དཀྱིལ་རྒྱུན་འཁྱེར་དུ་བྱ་བའི་ཚུལ་ཏེ་རང་ཇི་སྲིད་འཚོ་བའི་བར་དུ་ཉམས་སུ་ལེན་པས་ན་དུས་མཚམས་ལ་ངེས་པ་མེད་ཅིང་གྲུབ་པ་ཐོབ་པའི་རྟགས་དང་ཡང་སྦྱོར་མི་དགོས་པས་སོ། །དེ་ལྟར་ཕྱི་སྒྲུབ་མཆོད་སྦྱིན་དང་ཡང་གསང་ཙིཏྟ་ནམ་མཁའི་རྣལ་འབྱོར་གཉིས་ནི་མཚམས་བཅད་པ་སོགས་བྱ་མི་དགོས་ཤིང༌།

ནང་སྒྲུབ་གཏོར་མ་དང་གསང་སྒྲུབ་གཉིས་ལ་ནི་དབེན་པར་མཚམས་དམ་པར་བྱ་ཞིང་གྲིབ་ལ་འཛེམས། ངག་སྨྲ་བ་བཅད། ལུས་དལ་ཞིང་སེམས་ལོག་འཁྲུལ་གྱི་རྟོག་པ་སྤོང་བ་གལ་ཆེ་བ་དག་གོ། །གསུམ་པ་རྗེས་ནི། དེ་ལྟ་བུའི་ཕྱི་ནང་གསང་བ་ཡང་གསང་དང་བཅས་པ་དབུལ་སེལ་གྱི་སྒྲུབ་བ་གྲུབ་པའི་ངེས་པ་མ་རྙེད་བར་དུ་འབད་པས་བསྒྲུབས་ནས་ངེས་པ་བརྟན་པོ་རྙེད་པའི་ཚེ། ཡང་གསང་ཙིཏྟ་ནམ་མཁའི་རྣལ་འབྱོར་ལ་རྒྱུན་འཁྱེར་མ་ཆག་པར་བྱ་ཞིང༌། ཕྱི་སྒྲུབ་ཆུ་སྦྱིན་ཡང་སྔ་དྲོའི་དུས་ཚར་རེ་ངེས་པར་མ་ཆག་པར་བྱ། ནང་སྒྲུབ་གཏོར་མ་དང་གསང་སྒྲུབ་གའུ་གཉིས་ནི་ལོ་དུས་ཀྱི་དབྱར་ར་སྟོན་ཟླ་འཁྲིག་ཁྱིམ་ལ་བབ་པའི་དཀར་ཆའི་ཕྱོགས་ལ་སྒྲུབ་པ་ལན་རེ་མ་ཆག་པར་བྱ་ཞིང༌། །དམ་ཚིག་ལ་གཞན་གྱི་ལོངས་སྤྱོད་ལ་ཕྲ་དོག་སྤང་བ་དང༌། གཞན་གྱིས་སྦྱིན་པ་གཏོང་བའམ་རང་གིས་སྦྱིན་པ་ལ་སེར་སྣ་དང་ཁེ་གྲགས་རེ་དོགས་སྤང་ལ། རང་གིས་ལོངས་སྤྱོད་ཆེར་རྙེད་ནས་ཆོག་ཤེས་པ་དང༌། མ་རྙེད་ན་འཚོལ་ཁྲོལ་དང་སེར་སྣའི་སྡུག་གསོག་སྤང༌། དུས་དང་ཡུན་དུ་རང་གིས་མ་བྱིན་པ་ལེན་པ་སྤང་ཞིང༌། གཞན་དག་གིས་དེ་བྱས་པ་ལ་ཡི་རང་བ་དང་བྱེད་དུ་མི་གཞུག །ལྷག་པར་བུད་མེད་ཀྱི་ནོར་མི་འཕྲོག །ཡུག་མོ་ལ་མི་རེག་པ་དང༌། ཡུག་ས་སྒྲེན་མོའི་ལག་གི་བཟའ་བཏུང་གོས་སོགས་མི་སྤྱོད། འཁྲིག་པའི་ཆོས་སྤོང་ཞིང་བུད་མེད་ཀྱི་རིགས་ལ་སྡང་ཞིང་གཤེ་བར་མི་བྱེད། ཚོད་ཟིན་ཅིང་འཚམས་པ་མ་གཏོགས་ཕ་རོལ་བསླུ་བའི་ཚོང་ཟོང་སྤངས་པ་སོགས་ལ་བསླབ། སྦྱིན་པའི་ལས་ལ་འབད་ཅིང༌། སྒྲུབ་པ་དང་ཆུ་སྦྱིན་གྱི་དུས་ཤ་ཆང་སྒོག་བཙོང་དང་ལོག་པའི་འཚོ་བ་རིང་དུ་སྤང་ནས་བག་ཡོད་པའི་ཁ་ཟས་ལ་བསླབ། འདོམས་སོགས་ངོ་ཚ་བའི་གནས་རྣམས་རང་ཉིད་གཅིག་པུའི་དུས་སུ་ཡང་གོས་ཀྱིས་སྦ་བ་གནད་དུ་ཆེ་ཞིང༌། ངོ་ཚ་བའི་གནས་ཀྱི་ལུས་ངག་ཡིད་གསུམ་གྱི་ཀུན་སྤྱོད་ཐམས་ཅད་མི་བྱ། མདོར་ན་མི་དགེ་བའི་ཕྱོགས་བག་མེད་རྩབ་ཧྲལ་ཐམས་ཅད་སྤང་ལ།

དགེ་བའི་ཕྱོགས་བག་དང་ལྡན་པའི་ཞི་དུལ་བཟང་པོའི་ངང་ཚུལ་ལ་དུས་ཀུན་ཏུ་བསླབ། འདིའི་གཞུང་སྒྲུབ་སྔགས་དང་གཏོར་མ་གའུ་བྲིས་སྐུ་བཟླས་བརྗོད་སོགས་སྦྱོར་དངོས་མཇུག་ཐམས་ཅད་དབང་མ་ཐོབ་པའི་གང་ཟག་དང༌། ལོག་ལྟ་ཅན་ནམ་སེར་སྣ་ཅན་སྡུག་གསོག་མཁན་རྣམས་ལ་ཤིན་ཏུ་གསང༌། དབང་བསྐུར་བ་དང་སྒྲུབ་ཡིག་གི་ལུང་དང་ལག་ལེན་སྦྱིན་ནའང་གཞན་ཕན་གྱི་སེམས་མངའ་ཞིང་འདི་སྒྲུབ་ངེས་པ་ལ་སྦྱིན་ཞིང༌། དེའི་ཚེ་དེ་དག་ལ་བྱིན་པ་ཐག་ཆོད་ཀྱི་ཚུལ་དུ་སྦྱིན་པ་ཆེ་ཆུང་གང་ཡང་རུང་བ་རེ་རེ་སྦྱིན་པའི་ཁས་ལེན་བྱེད་དུ་གཞུག །རང་འདོད་ཁེ་གྲགས་སེར་སྣའི་སྡུག་གསོག་མཁན་ལོངས་སྤྱོད་ཀྱང་རང་ཉིད་ལོག་འཚོའི་ཆེད་དམ། བག་མེད་ལོག་པའི་ལས་མི་དགེ་བའི་ཕྱོགས་ལ་སྤྱོད་པར་སེམས་པ་རྣམས་ལ་ཤིན་ཏུ་གསང་བར་བྱ་བ་རྣམས་དམ་ཚིག་ཡིན། དེ་ལས་འགལ་ནས་ལྷ་འགྲུབ་པར་སེམས་པ་རྣམས་ནམ་མཁའ་ལ་ལྗོན་ཤིང་སྐྱེ་བར་རེ་བ་དང་ཆ་མཚུངས་པས་གོ་བར་བྱོས་ཤིག །ཐུན་མཚམས་རྣམས་སུ་མཆོད་བསྟོད་ཀྱི་སྔོན་དུ་གཏོར་མ་འབུལ་བ་ནི། གཏོར་མ་བསངས་སྦྱངས།་་་སྟོང་པའི་ངང་ལས་བྷྲཱུཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ཨོཾ་ཨཱཿཧཱུྂ་འོད་དུ་ཞུ་བ་ལས་བྱུང་བའི་གཏོར་མ་ལྷ་རྫས་ལས་བདུད་རྩིའི་རང་བཞིན་འདོད་པའི་ཡོན་ཏན་ལྔ་དང་ལྡན་པ་ཟད་མི་ཤེས་པ་ནམ་མཁའི་ཁམས་ཁྱབ་པར་གྱུར་པར་དམིགས་ནས། ཨོཾ་ཨཱཿཧཱུྂ་དང༌། ཨ་ཀཱ་རོ་གསུམ་གྱིས་བྱིན་གྱིས་བརླབས་ཏེ། ལྷ་རྣམས་ཀྱི་ལྗགས་འོད་ཀྱི་སྦུ་གུ་ཅན་གྱིས་གཏོར་མའི་བདུད་རྩི་དྲངས་ནས་གསོལ་བས་མཉེས་ཤིང་ཚིམས་ནས་ཅི་འདོད་པའི་དངོས་གྲུབ་སྩོལ་བར་གྱུར་པར་བསམ་ལ། སྔགས་མཇུག་ཏུ་ཨི་དཾ་བ་ལིཾ་གྲྀཧྞ་གྲྀཧྞ་ཁ་ཁ་ཁཱ་ཧི་ཁཱ་ཧི། ཞེས་བདུན་གྱིས་དབུལ་བར་བྱའོ། །དེ་རྣམས་ནི་སྒྲུབ་ཐམས་ཀྱི་རིམ་པའོ།། །། ༈ །སློབ་མ་ཕོངས་ཀྱང་ལས་འཕྲོ་ཅན་རྗེས་སུ་འཛིན་པ་དབང་གི་ཆོ་ག་ནི། གནས་ཡིད་དང་མཐུན་པའི་སྟེགས་ཀྱི་ཁར་རྡུལ་ཚོན་ཕྱོགས་མདོག་ལྟེ་བ་གེ་སར་སེར་ཞིང་གོང་རས་མཛེས་ཚོན་མུ་ཁྱུད་ལྗང་ཁུ་ཅན་གྱི་དབུས་སུ་ཟླ་གདན་གྱི་སྟེང་དུ་འབྲས་ཀྱི་སྙེ་མའི་ལྟེ་བར་བཾ་ཡིག་སེར་པོ།

ཤར་དུ་ཟླ་གདན་གྱི་དབུས་སུ་བགྲང་ཕྲེང་གི་ལྟེ་བར་ཛཾ་དཀར་པོ། ལྷོར་ཟླ་གདན་གྱི་དབུས་སུ་ཤིང་ཐོག་བི་ཛ་པཱུ་ར་ཀའི་ལྟེ་བར་བཾ་སེར་པོ། ནུབ་ཏུ་ཉི་གདན་གྱི་དབུས་སུ་རིན་པོ་ཆེའི་ལྟེ་བར་ཛཾ་དམར་པོ། བྱང་དུ་ཉི་གདན་གྱི་དབུས་སུ་ཐོད་ཁྲག་གི་ནང་ཛཾ་ནག་པོ་རྣམས་ལཉྩའམ་ཝརྟུ་ལས་བྲིས་པ། དེའི་ཤར་དུ་བུམ་པ་ལྔ་ཚན་ལྔའི་རྫས་ཀྱིས་བཀང་བ་མགུལ་ཆིངས་དང་ཁ་རྒྱན་གྱིས་སྤྲས་པ། ལྷོར་ནང་སྒྲུབ་ཀྱི་གཏོར་མ། ནུབ་ཏུ་སྔགས་བྲིས་པའི་ཡི་གེ་ཙཀ་ལི་དང་བགྲང་ཕྲེང༌། བྱང་དུ་གསང་སྒྲུབ་ཀྱི་གའུ་དེ་དག་གི་མཐར་བཟའ་བཏུང་ལོངས་སྤྱོད་སྣ་ཚོགས་པའི་དམ་རྫས་དང་ཅི་འབྱོར་བའི་མཆོད་པ་བཤམ་མོ། །སློབ་དཔོན་གྱི་མདུན་དུ་རྡོར་དྲིལ། ལས་བུམ། དམ་ཆུ། ཆུ་སྦྱིན་གྱི་སྣོད་རིན་པོ་ཆེའི་གཞོང་པ་སྔར་བཤད་པའི་ཆུ། རིན་པོ་ཆེའི་སྣོད་དུ་ཟས་སྣ་ཚོགས་པ། གཞན་ཡང་མཁོ་བའི་ཡོ་བྱད་རྣམས་འདུ་བྱས་ལ་བཀོད་ལེགས་པར་བཤམས། དེ་ནས་བགེགས་ལ་གཏོར་མ་སྦྱིན་ལ་བཀའ་བསྒོ། སློབ་དཔོན་སྐྱབས་སེམས་སྔོན་དུ་བཏང་ཞིང་ཡི་དམ་གང་རུང་གི་ང་རྒྱལ་དང་ལྡན་པས། རྡུལ་མཚོན་གྱི་དཀྱིལ་འཁོར་ཆུ་སྦྱིན་ལྟར་བསྐྱེད་ཅིང་བསྙེན་པ་ཅི་འགྲུབ་བྱ། དེ་རྗེས་བུམ་པ། གཏོར་མ། གའུ་རྣམས་ཀྱང་སྔར་ལྟར་བསྐྱེད་ཅིང་བསྙེན་པ་ཅི་འགྲུབ་བྱ། དེ་ནས་ལས་ཐམས་ཅད་པའི་བུམ་པར་བདུད་རྩི་འཁྱིལ་པ་བསྐྱེད་ལ་བསྙེན་པ་བརྒྱ་རྩ་སོགས་བཟླ། ལྷ་རྣམས་ལ་གཏོར་མ་ཕུལ་ལ་མཉེས་པར་བྱས་ཏེ་བདག་འཇུག་འོག་ནས་འབྱུང་བ་ལྟར་བླངས། དེ་ནས་སློབ་མ་རྣམས་ཁྲུས་བྱས་གྲལ་ལ་འཁོད་མཎྜལ་ཕུལ་ནས་གསོལ་བ་གདབ་པ་ནི། རྡོ་རྗེ་འཛིན་པ་དགོངས་སུ་གསོལ། །བདག་ནི་འགྲོ་ལ་ཕན་དོན་དུ། །གཙོ་ཆེན་ཁྱེད་ལ་གསོལ་འདེབས་ཀྱི། །མ་ལུས་བདག་ལ་བཀའ་དྲིན་སྩོལ། །ཞེས་གསུམ་གྱིས་གསོལ་བ་གདབ། སླར་ཡང༌། དཀོན་མཆོག་གསུམ་ལ་བདག་སྐྱབས་མཆི། །ཞེས་པ་ནས། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག

།ཅེས་གསུམ་གྱིས་རྒྱུན་བཤགས་བྱ། འོག་ནས་འབྱུང་བའི་དམ་ཚིག་རྣམས་བསྲུང་བའི་ཆེད་དུ་མནའ་ཆུ་ནི། ཧོཿ འདི་ནི་ཁྱོད་ཀྱི་དམྱལ་བའི་ཆུ། །དམ་ཚིག་བསྲུང་ན་དངོས་གྲུབ་འཐོབ། །འདས་ན་དམྱལ་བའི་རྒྱུ་ཡིན་ཕྱིར། །རྡོ་རྗེ་དམ་ཚིག་ཆུ་འཐུང་ཞིག །ཨོཾ་པཉྩ་ཨ་མྲྀ་ཏ་ཨུ་ད་ཀ་ཋ་ཋ་ཋཿ ཞེས་སྦྱིན་ནོ། །ཡེ་ཤེས་དབབ་པ་ནི༑ སློབ་མ་རྣམས་ནོར་ལྷ་གཙོ་འཁོར་སྔར་ལྟར་བསྐྱེད་ལ། སློབ་དཔོན་ཡི་དམ་དུ་གསལ་བའི་ཐུགས་ཀའི་ས་བོན་གྱི་འོད་ཀྱིས་བསྒོམས་པ་དང་འདྲ་བའི་ནོར་ལྷ་གཙོ་འཁོར་བཅས་སྤྱན་དྲངས་ནས་སློབ་མ་ལ་བསྟིམ། བསྙེན་སྔགས་མཇུག་ཏུ་ཨཱ་བེ་ཤ་ཡ་ཨ་ཨཿ ཞེས་དབབ། རྡོ་རྗེ་རྒྱ་གྲམ་དང༌། ཏིཥྛ་བཛྲས་བརྟན་པར་བྱ། དེ་ནས། བྱང་ཆུབ་རྡོ་རྗེས་གསོལ་བ་བཏབ་ལ། སློབ་དཔོན་གྱིས་བུམ་པ་ཐོགས་ནས། ཧཱུྂ་༌། བུམ་པ་རབ་ཡངས་ལུས་མེད་སྐྱེད་ཚལ་དུ། །འཕགས་པ་ནོར་ལྷའི་ཆུ་འཛིན་དྲ་བ་ལས། །ཐུགས་རྗེའི་ཟིལ་མངར་ནོར་གྱི་ཕྲེང་བ་ཡིས། །དབུལ་ཕོངས་མི་བཟད་ཚ་རྔམ་འཇིག་གྱུར་ཅིག །སྔགས་མཐར་ཀ་ལ་ཤ་ཨ་བྷི་ཥིཉྩ་ཧཱུྂ། ཞེས་སྤྱི་བོར་བསྐུར་ཞིང་བུམ་ཆུ་བླུད། དེས་ནོར་བདག་གཙོ་འཁོར་ལྔའི་སྐུ་བསྒོམ་པ་ལ་དབང་ཞིང་ཕྱི་སྒྲུབ་ཀྱི་དབང་ཐོབ་པར་བརྡ་སྤྲད། གཏོར་མ་སྤྱི་བོར་གཏད་ལ། ཧཱུྂ་༌། གཏོར་མ་མི་ཟད་དབུལ་སེལ་ནམ་མཁའི་མཛོད། །ནོར་བདག་རྒྱལ་བའི་ནོར་བུ་དགོས་འདོད་སྩོལ། །སྐལ་བཟང་མོས་པས་གསོལ་བཏབ་མངའ་གསོལ་ཚེ། །འཛད་མེད་ནོར་གྱི་དངོས་གྲུབ་ཐོབ་གྱུར་ཅིག །རྩ་སྔགས་མཇུག་ཏུ་བ་ལིང་ཨ་བྷི་ཥིཉྩ་ཨོཾ། ཞེས་བསྐུར། དེས་ནང་སྒྲུབ་ཀྱི་ཕྲིན་ལས་ལ་དབང་ཞིང་ནོར་བདག་གི་དངོས་གྲུབ་ལ་དབང་བའི་བརྡ་སྤྲད། སྔགས་བྱང་མགྲིན་པར་བསྐུར་ཞིང༌། ཧཱུྂ་༌། གསང་སྔགས་རྒྱལ་པོ་ཡིད་བཞིན་ནམ་མཁའི་མཛོད། །དབུལ་སེལ་ཚ་ཟེར་ལྡིང་ཁང་སྟོང་ཕྲག་དབུས། །རབ་འབར་ཕྲིན་ལས་འོད་ཟེར་ཉེར་སྤྲོས་པས། །ཕོངས་པའི་མུན་པ་གཏིང་ནས་དེངས་བྱེད་ཤོག །རྩ་སྔགས་མཇུག་ཏུ་ཝཱ་ཀ་མནྟྲ་ཨ་བྷི་ཥིཉྩ་ཨཱཿ

སློབ་དཔོན་གྱི་ཐུགས་ཀ་ནས་སྔགས་ཀྱི་ཕྲེང་བ་བྱུང་བ་ཞལ་ནས་ཐོན། སློབ་མའི་ཞལ་དང་རྣ་བར་ཞུགས་པས་སློབ་མ་ནོར་བདག་འཁོར་བཅས་སུ་གསལ་བའི་གཙོ་འཁོར་སོ་སོའི་ཐུགས་ཀར་ཟླ་བ་ཉ་གང་བའི་སྟེང་དུ་སོ་སོའི་ས་བོན་གྱི་མཐར་རང་སྔགས་ཀྱིས་བསྐོར་བར་དམིགས་ནས། བགྲང་ཕྲེང་གཏད་ལ་རྩ་སྔགས་ཀྱི་རྗེས་ཟློས་གསུམ་བྱེད་ལ་གཞུག །སླར་སློབ་མས། བཅོམ་ལྡན་བདག་ལ་སྩལ་ལགས་ཀྱིས། །བདག་ལ་འགོ་བར་མཛད་དུ་གསོལ། །ཅེས་བརྗོད། སློབ་དཔོན་གྱིས། ནོར་བདག་བཅོམ་ལྡན་འདས་མ་དང༌། །གནོད་སྦྱིན་སྡེ་དཔོན་འཁོར་དང་བཅས། །སྐལ་ལྡན་འདི་ལ་སྩལ་ལགས་ཀྱིས། །འདི་ལ་ཉེ་བར་མཛད་དུ་གསོལ། །ཞེས་སུ་པྲ་ཏིཥྛ་བཛྲ་མེ་ཏོག་དང་བཅས་པས་བརྟན་པར་བྱ། དེས་གསུང་གི་སྙིང་པོ་བཟླ་བ་ལ་དབང་ཞིང་སྔགས་ཀྱི་ཕྲིན་ལས་བསྒྲུབ་པ་ལ་དབང་བར་བརྡ་སྤྲད། གའུ་ཐོགས་ནས། ཧཱུྂ་༌། དབུལ་སེལ་ཟླ་བའི་བུ་མོའི་འཆིང་དབང་སྡུད། །ནོར་བདག་རིན་ཆེན་དུ་མའི་དཔལ་ཡོན་ནི། །དྲན་པ་ཙམ་གྱིས་དབུལ་ཕོང་རབ་སྐེམ་པའི། །ཉེས་འཆིང་ཚ་བའི་གདུང་འབར་ཞི་གྱུར་ཅིག །རྩ་སྔགས་མཇུག་ཏུ་བཱ་སུ་ཀ་དེ་བ་ཀོ་ཥ་ཨ་བྷི་ཥིཉྩ་ཧཱུྂ། ཞེས་བསྐུར། དེས་གསང་སྒྲུབ་ཟབ་པ་དང་རྒྱ་ཆེ་བའི་གནད་རྣམས་བསྒྲུབ་པ་དང༌། ཐུགས་ཡང་དག་པའི་ཡེ་ཤེས་བསྒྲུབ་པ་ལ་དབང་བར་བརྡ་སྤྲད། དེ་ནས་སྐབས་འདིར་སྔར་བཤད་པ་ལྟར་ཆུ་སྦྱིན་རྒྱས་པར་ཕུལ་ལ། ཆུ་སྦྱིན་གྱི་ཆུ་ཐིགས་པ་རེ་དང་ཟས་རྣམས་སློབ་མ་ལ་སྦྱིན་ཞིང༌། ཧཱུྂ་༌། ནམ་མཁའ་མཛོད་ཀྱི་གཏེར་འཆང་ནོར་རྒྱུན་མ། །གནོད་སྦྱིན་མཆེད་བཞིས་བསྐོར་བའི་དབུལ་སེལ་ལྷ། །ཐུགས་རྗེས་དཔག་ཡས་འགྲོ་རྣམས་རེ་བ་སྐོང༌། །ཡིད་ལ་རེ་བའི་འབྲས་བུ་མཆིས་བར་མཛོད། །རྩ་སྔགས་མཇུག་ཏུ་སརྦ་སིདྡྷི་ཕ་ལ་ཨ་བྷི་ཥིཉྩ་ཧྲཱིཿ ཞེས་སྦྱིན། སློབ་མས་བཟའ་བཏུང་ལ་ལོངས་སྤྱད། དེས་ཡང་གསང་ཙིཏྟ་ནམ་མཁའི་རྣལ་འབྱོར་སྒྲུབ་ཅིང་སྟོང་ཉིད་སྙིང་རྗེ་ཐ་མི་དད་དུ་བསྒྲུབ་པ་ལ་དབང་བཞི་ནོར་བདག་གཙོ་འཁོར་གྱི་དངོས་གྲུབ་མ་ལུས་པ་ཐོབ་པས།

འདི་ཉིད་སྒྲུབ་ཅིང་དབང་བསྐུར་བ་དང༌། ཕྲིན་ལས་ཀྱི་ཆོ་ག་རྣམས་ལ་དབང་བ་ཡིན་ཞིང༌། འདིའི་དུས་བཟའ་བཏུང་གི་ཚོགས་གང་འཛོམས་པ་རྣམས་ཤུགས་འབྱུང་དུ་སྒྲུབ་པ་པོ་ལ་འབྱུང་བ་རྟེན་འབྲེལ་ཡིན་ནོ། །ཞེས་བརྡ་སྤྲད། དེ་ལྟར་དབང་བསྐུར་ཞིང་ལྷ་འདི་ཉིད་ཀྱི་སྒྲུབ་བསྙེན་བྱ་བའི་དམ་ཚིག་ཏུ་སྔར་གྱི་དམ་ཚིག་རྣམས་རྒྱས་པར་བཤད། སློབ་མས་དེ་ཉིད་བསྲུང་བར་ཁས་ལེན་པའི་ཆེད་དུ། གཙོ་བོས་ཇི་ལྟར་སོགས་གསུམ་བརྗོད། གཏང་རག་གི་མཎྜལ་དབུལ། རྗེས་ཆོག་ནི། མཆོད་བསྟོད་སྔར་ལྟར་བྱས་ལ། མཆོད་གཏོར་ཕུལ་ནས་ཡིག་བརྒྱ་ལན་གསུམ་གྱིས་ལྷག་ཆད་གསོས་ལ། སེམས་ཅན་སེར་སྣའི་ལས་ཀྱི་བུད་ཤིང་གིས། །སྦར་བའི་དབུལ་ཕོང་བྱིན་ཟས་གཙེས་པ་རྣམས། །ཁྱེད་ཀྱི་བྱམས་བརྩེའི་བསིལ་ཕྲེང་དྲི་གཞོན་གྱིས། །གདུང་བ་ཞི་ཞིང་བདེ་བ་བསྐྱེད་པར་མཛོད༑ ༑ཅེས་དང་སྔར་ལྟར་འདོད་དོན་གསོལ་བ་བཏབ། ཨོཾ། ཁྱེད་ཀྱིས་སེམས་ཅན་དོན་ཀུན་མཛོད། སོགས་དང༌། བཛྲ་མུཿ ཡེ་ཤེས་པ་རྣམས་རང་བཞིན་གྱི་གནས་སུ་གཤེགས། དམ་ཚིག་པ་རྣམས་རང་ཉིད་ལ་ཐིམ་པར་བསམ། རྗེས་ཆོག་འདི་དག་ཆུ་སྦྱིན་ལ་ཡང་བྱ་ཞིང༌། གཏོར་སྒྲུབ་ཀྱི་ཚེ་གཏོར་མ་དངོས་གྲུབ་ཏུ་རོལ་ནས་གཤེགས་གསོལ་བྱ། མཛོད་དུ་སྦས་ན་ལྷ་གཤེགས་གསོལ་མི་དགོས། གའུ་དང་ཡང་གསང་གི་སྒྲུབ་པ་ལ་གཤེགས་བསྡུ་བྱ་མི་དགོས་ཤིང༌། འདི་དག་ནི་གནད་ཕྲན་བུ་བ་ཁ་ཤས་བླ་མའི་གསུང་རྒྱུན་ལ་ལྟོས་དགོས་ཤིང་ལག་ལེན་ཡང་མཐོང་རྒྱུད་ལྟར་བྱའོ། །སེར་སྣའི་ལས་ཀྱིས་གདུང་འབར་སྐྱེ་དགུ་རྣམས། །ཉེར་འཚེ་ཞི་བྱེད་དབུལ་སེལ་གདམས་པའི་མཛོད། །དྲི་གཞོན་མ་རྙིང་གསར་པ་འདི་སྤེལ་གྱི། །སྐལ་བཟང་འདོད་པ་སྒྲུབ་བྱེད་ཉིད་དུ་མཛོད། །དེ་ལྟར་དབུལ་སེལ་ནམ་མཁའི་བང་མཛོད་གཏེར་གྱི་སྙེ་མ་ཞེས་བྱ་བ་འདིའང༌། མདོ་སྟོད་ཟླ་ཀུན་དགའ་ཚལ་གྱི་སྤྱན་སྔ་གདན་ས་བ་བཟོད་པ་ཕུན་ཚོགས་ཀྱིས་བསྐུལ་བའི་ངོར། དཔའ་བོ་གཅིག་སྒྲུབ་ཀྱི་རྒྱུད་ལ་བརྟེན་ནས་གནོད་སྦྱིན་གྱི་དཀྱིལ་འཁོར་འདི་ཉིད་རུང་མཐུན་དུ་སྦྱར་ནས་ནོར་རྒྱུན་མ་ལ་ཛཾ་བྷ་ལས་བསྐོར་བ་མོ་རྒྱུད་གཙོ་བོར་བཟུང་བ་འདིའང༌།

དབུར་སྟོད་འབྲི་གུང་དུ་སྐྱེས་པ་ཤཱཀྱའི་དགེ་སློང་རིག་པ་ལྔ་སྨྲ་བ་ཆོས་ཀྱི་གྲགས་པས་ཆུ་ཕག་གྲོ་བཞིན་ཟླ་བའི་ཚེས་བཅུ་གསུམ་ལ་མདོ་སྟོད་རྔོད་ཀྱི་སའི་ཐིག་ལེ་བསམ་ཡུལ་ཚལ་དུ་མགྱོགས་པར་སྦྱར་བ་དག་གོ།། །།སརྦ་མངྒ་ལཾ།། 