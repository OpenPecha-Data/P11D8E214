༄༅། །གསང་ཆེན་རྒྱུད་སྡེ་རྒྱ་མཚོའི་ཕྲིན་ལས་བཞིའི་སྦྱིན་སྲེག་གི་ཆོ་ག་ཕྲིན་ལས་ཀུན་འགྲུབ་ཅེས་བྱ་བ་བཞུགས་སོ།།

བླ་མ་དང་ལྷག་པའི་ལྷ་ལ་ཕྱག་འཚལ་ལོ། །གང་གི་བདེ་ཆེན་འོད་འབར་ཉི་གཞོན་གྱིས། །ཉེས་ཚོགས་སྒྲིབ་གཉིས་མུན་པ་གཏན་འཇོམས་ཤིང༌། །ཡེ་ཤེས་སྣང་བ་མཐའ་དག་གསལ་མཛད་པ། །རྡོ་རྗེ་སློབ་དཔོན་གུས་པའི་གཙུག་གིས་བསྟེན། །རབ་འབྱམས་རྒྱུད་སྡེའི་ཕྲིན་ལས་བསྒྲུབ་པ་ལ། །མེ་ཡི་མཆོད་སྦྱིན་རྣམ་པ་ཀུན་སྒྲུབ་གཅེས། །རྡོ་རྗེ་ཅན་གྱིས་ཡང་ཡང་བསྔགས་པའི་ཕྱིར། །ལྷག་བསམ་དཀར་པོས་དག་གསལ་བསྡུས་ཏེ་བཤད། །འདིར་རྡོ་རྗེ་ཐེག་པ་ལ་ཞུགས་པའི་རྣལ་འབྱོར་པ་རྣམས་ཀྱིས་རང་གི་འདོད་ལྷ་ཡོངས་སུ་མཉེས་པ་དང༌། སྔགས་ཀྱི་ནུས་པ་འཕེལ་ཞིང་རྒྱས་པ་དང༌། ཕྲིན་ལས་རབ་འབྱམས་བསྒྲུབ་པའི་ཕྱིར་སྦྱིན་སྲེག་གི་ཆོ་ག་ལ་རྣམ་པ་ཀུན་ཏུ་འབད་པར་རིགས་སོ། །དེ་ལྟ་ན་སྦྱིན་སྲེག་བྱེད་དགོས་པའི་རྒྱུ་མཚན། དེའི་ཕན་ཡོན། ཤེས་བྱའི་རྣམ་གཞག་གཏན་ལ་དབབ་པ་དང་གསུམ་ལས། དང་པོ་ནི། རྡོ་རྗེའི་གུར་ལས། སྦྱིན་སྲེག་དཀྱིལ་འཁོར་སྔགས་ཤེས་ཤིང༌། །ཞེས་དང༌། དེ་ཉིད་ལས། སྦྱིན་སྲེག་གི་ནི་ལས་བྱ་ཞིང༌། །ཞེས་སོགས་རྒྱ་ཆེར་གསུངས་སོ། །གཉིས་པ་ཕན་ཡོན་ནི། གུར་ལས། གང་གིས་སྦྱིན་སྲེག་མ་བྱས་ན། །འཇིག་རྟེན་འདི་དང་གཞན་དག་ཏུ། །དེ་ལ་མཆོག་གི་དངོས་གྲུབ་མེད། །ཅེས་དང༌། ཁ་ཆེ་རིན་ཆེན་རྡོ་རྗེས། སྦྱིན་སྲེག་མ་བྱས་འབྲས་མི་སྟེར། །ཞེས་དང༌། གུར་ལས། འདི་ཡིས་རྡོ་རྗེ་ཅན་མཉེས་ཤིང༌། །ཡེ་ཤེས་མེ་ཡང་རབ་མཉེས་སོ༑ ༑ཞེས་དང༌། སམྦུ་ཊ་ལས། སྣ་ཚོགས་ལས་ནི་རབ་བསྒྲུབ་ཕྱིར། །སྦྱིན་སྲེག་ལས་ནི་རབ་བཤད་བྱ། །ཞེས་སོགས་རྒྱ་ཆེར་གསུངས་སོ། །གསུམ་པ་ཤེས་བྱའི་རྣམ་གཞག་གཏན་ལ་དབབ་པ་ལ་གསུམ། ཕྱི། ནང༌། གསང་བའོ། །དང་པོ་ཕྱི་ཆོ་གའི་སྤྲོས་བཅས་ཀྱི་སྦྱིན་སྲེག་ལ་གཉིས། དངོས་འབྱོར་དང་ཡིད་སྤྲུལ་ལོ། །དང་པོ་ལ་གཉིས། ལག་ཏུ་བླང་བའི་རིམ་པ་དང༌། ངག་འདོན་ཆོ་གའི་རྣམ་གཞག་གོ། །དང་པོ་ལ་བསྡོམས་བཅུ་གཉིས་ཏེ། ས་ཕྱོགས་དུས་ཚོད་ཐབ་ཁུང་དང༌།་་༌།སྒྲུབ་པོ་བུད་ཤིང་མེ་མེ་ལྷ། །དགང་བླུགས་མཆོད་རྫས་སྲེག་རྫས་དང༌། །སྔགས་ཚིག་བཀོད་གཤོམ་རྣལ་འབྱོར་རོ། །དང་པོ་ས་ཕྱོགས་ནི།

སམྦུ་ཊ་ལས། ཤར་གྱི་ཕྱོགས་སུ་ཞི་བ་ཡིན།་་༌།ལྷོ་ཡི་ཕྱོགས་སུ་མངོན་སྤྱོད་ཡིན། །ནུབ་ཏུ་དབང་དང་དགུག་པ་སྟེ། །བྱང་དུ་རྒྱས་པའི་ཐབ་ཁུང་ཉིད། །ཅེས་གསུངས་པས། སྒྲུབ་མཆོད་དང་མ་འབྲེལ་ན། གྲོང་ཁྱེར་སོགས་ཀྱི་ཤར་ཕྱོགས་སུ་ཞི་བ། བྱང་དུ་རྒྱས་པ། ནུབ་ཏུ་དབང༌། ལྷོར་དྲག་པོ་རྣམས་དང༌། སྒྲུབ་དཀྱིལ་དང་འབྲེལ་ན་དཀྱིལ་འཁོར་གྱི་ཤར་སྒོར་ཞི་བ་སོགས་སོ།་༌།གཉིས་པ་དུས་ཚོད་ནི། སྒེག་པའི་རྡོ་རྗེས། ཞི་བ་ནི་དབྱར་བྱའོ། །རྒྱས་པ་ནི་སྟོན་གྱི་དུས་སོ། །དབང་ནི་དཔྱིད་ཀྱི་དུས་སོ། །དྲག་པོ་ནི་དགུན་གྱི་དུས་ཏེ་དུས་ཀྱི་རིམ་པའོ། །ཞེས་སོ། །ཚེས་གྲངས་ནི། དགྲ་ནག་ལས། ཚེས་གཅིག་ལ་ནི་ཞི་བ་བྱ། །ཟླ་བ་ཉ་ལ་རྒྱས་པ་སྟེ། །བཅུ་བཞི་ལ་ནི་མངོན་སྤྱོད་དོ། །དབང་གི་ལས་ནི་ཚེས་བརྒྱད་ལ། །ཞེས་སོ། །ཐུན་ཚོད་ནི། ནག་པོ་པས། ཞི་བ་ཕལ་ཆེར་སྲོད་ལ་བྱ། །རྒྱས་པ་སྔ་དྲོ་བྱ་བར་བཤད། །དབང་ནི་དགོང་ཀའི་དུས་སུའོ། །མངོན་སྤྱོད་ནམ་ཕྱེད་ཉིན་ཕྱེད་ནའོ། །ཞེས་སོ། །གཟའ་སྐར་ནི། ཞི་བ་ལ་གཟའ་ཟླ་བ་དང་པ་སངས། སྐར་མ་ཁྲུམས་སྨད། གྲེ། སྐག །མཆུ་རྣམས་སོ། །རྒྱས་པ་ལ་གཟའ་ཕུར་བུ་དང་ལྷག་པ། སྐར་མ་གྲོ་བཞིན། མོན་གྲུ། སྣར་མ། སྣྲོན་རྣམས་སོ། །དབང་ལ་གཟའ་སྤེན་པ། སྐར་མ་རྒྱལ་སོགས་སོ། །མངོན་སྤྱོད་ལ། གཟའ་མིག་དམར་དང་ཉི་མ། སྐར་མ་བྲ་ཉེ་དང་མགོ་སོགས་སོ། །ཁྱད་པར་དུ་འཆར་བ་དང༌། བདུན་པའི་དུས་སྦྱོར་ལ་མིག་དམར་དང༌། སྤེན་པ། དུས་མེ་རྣམས་ཡོད་པ་ནི་ཞི་རྒྱས་ལ་ཁྱད་པར་དུ་སྤངས་ཏེ་འཆི་བའི་འཇིགས་པ་བྱེད་པའི་ཕྱིར་རོ། །གཞན་ཡང་བྱེད་པ་ངན་པ་བིཥྚི་ཡང་འཇམ་གསུམ་ལ་སྤངས་ཏེ་དུས་དགེ་བ་ལ་བྱའོ། །ཡང་ན། ཨ་བ་ཏཱ་ར་ལས། ཆོས་ཐམས་ཅད་མཉམ་པ་ཉིད་དུ་གོམས་པ་མང་དུ་བྱས་ཏེ་རབ་ཏུ་རིངས་པའི་སྦྱིན་སྲེག་གི་ལས་རྣམས་ལ། གནས་ལ་སོགས་པ་གང་ཡང་རུང་བར་ཇི་ལྟར་འདོད་པའི་སྦྱིན་སྲེག་གི་ལས་ལ་རྟག་ཏུ་རྣམ་པར་རྟོག་པ་མེད་པ་ཉིད་དུ་རྩོལ་བ་དང་ལྡན་པར་ལས་སྒྲུབ་པ་པོས་བྱའོ། །ཞེས་གསུངས་པ་ལྟར་རོ། །གསུམ་པ་ཐབ་ཁུང་གི་རྣམ་གཞག་ནི།

སྔར་སྦྱངས་ཟིན་པའི་སར་ནི་ས་ཆོག་མི་དགོས་ལ། སྦྱངས་མ་ཟིན་པའི་སར་ནི་ས་བསླང་སྦྱང་བཟུང་བ་རྣམས་རང་གཞུང་ལྟར་རམ༑ དེ་ཙམ་མི་ནུས་ན། ལྷའི་རྣལ་འབྱོར་དང་ལྡན་པས། ཞིང་སྐྱོང་དང་སའི་ལྷ་མོ་ལ་གཏོར་མ་སྦྱིན་ཞིང༌། ལག་གཡས་རྡོ་རྗེ་དང་བཅས་པས་གཞི་དེར་རེག་ཅིང༌། ཨོྃ་ཨཱཿཧཱུྂ། ཨོཾ་ཧ་ན་ཧ་ན་ཀྲོ་དྷ་ཧཱུྂ་ཕཊ། ཅེས་དང༌། འདོད་ལྷའི་གཙོ་བོའི་སྔགས་བརྒྱ་རྩ་བརྒྱད་བཟླ་བ་ཀུན་རྫོབ་པའི་སྦྱང་བ་དང༌། ཆོས་ཐམས་ཅད་སྟོང་ཉིད་མཉམ་པ་ཉིད་དུ་བསམ་པ་དོན་དམ་པའི་སྦྱང་བའོ། །དེ་ལྟར་སྦྱངས་ཟིན་ནས་ཐབ། འབྲི། རྐོ། རྩིག་གསུམ་ལས་གང་བྱེད་ཀྱང་སྟེགས་བུ་གྲུ་བཞི་པའི་སྟེང་དུ་འབྲི་ན། ཁོ་བོས་བགྱིས་པའི་ཐིག་རྩ་རྡོ་རྗེའི་ཕྲེང་བ་ནས་འབྱུང་བ་ལྟར་ཐིག་བཏབ། རྩིག་ན་ལས་བཞི་ཀའི་ཐབ་ཀྱི་རྒྱ་ཚད་ཐིག་རྩ་ལྟར་ལ་དཔངས་སུ་དེའི་སུམ་གཉིས། ཐབ་ཀྱི་སྟེང་ནས་ཕྱི་རོལ་ཏུ་མཆུ་དམའ་བ་ཐབ་ཀྱི་བཅུ་དྲུག་ཆའི་སྟེང་ནས་ཐབ་ཀྱི་བརྒྱད་ཆའི་མཆུ་འཇམ་གསུམ་ལ་ནང་དང༌། དྲག་པོ་ལ་ཕྱིར་བཅུ་དྲུག་ཆ་བགོས་ཀྱིས་དམའ་བ། མཆུའི་སྟེང་ནས་བརྒྱ་དཔངས་སྔ་མ་ལྟ་བུའི་ཁ་ཁྱེར་འཇམ་གསུམ་ལ་ནང་དང༌། དྲག་པོ་ལ་ཕྱིར་བགོས་ཀྱིས་དམའ་བ་བརྐོ་ན་ཡང་མཆུ་དམའ་བ་དང༌། ཐབ་ཀྱི་ཟབས་བརྐོས་ལ། མཆུ་བརྒྱད་ཆ་དོར་བ་ནས། བརྒྱད་ཆའི་དཔངས་ཅན་གྱི་ཁ་ཁྱེར་སྦྱར། གཞན་རྣམས་སྔ་མ་ལྟར་བྱས་པས་འགྲུབ་ལ༑ བརྐོ་ན་ཐབ་ཀྱི་དཔངས་དང་མཉམ་པའི་སྟེགས་བུ་བྱས་པ་ལ་རྐོ་ཡི། རང་བཞིན་གྱི་ས་གཞི་ལ་རྐོ་བ་ནི་མིན་ནོ། །བརྩིག་ན་ཚད་དང་ལྡན་པ་བརྩིགས་པའི་ཐབ་མཚན་རྣམས་འབུར་དུ་དོད་པ་བྱ་དགོས་སོ། །དེ་ཡང་ཐིག་རྩར་སོར་མོ་སོགས་ཀྱི་གྲངས་བཤད་པ་ནི་ཚད་ཅན་གྲགས་ཆེ་བའི་དབང་དུ་བྱས་མོད། ཚད་མེད་ལ་ནི་དེ་ཁོ་ནར་ཡང་མ་ངེས་སྟེ། སྡོམ་འབྱུང་ལས། སོར་བརྒྱད་པ་ནས་བརྩིས་ནས་ནི། །ཇི་སྲིད་ཁྲུ་སྟོང་བར་དུའོ། །ཞེས་གསུངས་པས། ཚད་ཅན་སྤྱིར་བཏང་ཙམ་ནས་གནས་དུས་སོགས་ལ་དཔགས་ཏེ་བྱའོ།

ཚོན་ནི། ནག་པོ་པས། རྡུལ་ཚོན་གྱིས་ནི་རྫོགས་པར་བྲི། །ཡང་ན་མེ་ཏོག་དག་ཀྱང་རུང༌། །ཞེས་པས། ཞི་བ་ལ་དཀར་པོ། རྒྱས་པ་ལ་སེར་པོ། དབང་ལ་དམར་པོ། དྲག་པོ་ལ་ནག་པོས་འབྲི་ཡི། སྐབས་འདིར་ཚོན་སྣ་ཚོགས་སྒྲིག་པ་ལ་འབྲེལ་མེད། རྩིག་པ་དང་རྐོ་བའང་ཁ་དོག་སྔ་མ་དང་མཚུངས། དེ་ཙམ་མི་ནུས་ན་མེ་ཏོག་གི་ཚོམ་བུས་ཀྱང་རུང་བར་བཤད་མ་ཐག་པའི་ལུང་གིས་གྲུབ་བོ། སྣ་ཚོགས་པདྨ་ནི་ཕྱོགས་བཞི་དམར། མེ་རླུང་སེར། བདེན་བྲལ་ལྗང༌། དབང་ལྡན་སྔོ། ལྟེ་བ་ལྗང་སེར་བྱ། ཡང་ན་ལས་མཐུན་གྱིས་ཆོག་གོ། །ལས་འཇམ་གསུམ་ལ་བ་ལྕིས་བྱུགས་པར་བདུད་རྩི་དང་བཅས་པའི་དྲི་དང་མེ་ཏོག་དཀར་སེར་དམར་པོ་དང༌། དྲག་པོ་ལ་བདུད་རྩི་དང་བཅས་པའི་རོ་ཐལ་ནག་པོ་དང་བོང་བུ་དང་རྔ་མོའི་སྦངས་དང༌། དྲི་ངན་པའམ་དྲི་མེད་པའི་མེ་ཏོག་སྔོ་ནག་དང་འབྲུའི་སྦུན་པ་གཅལ་དུ་བཀྲམ་མོ། །བཞི་པ་སྒྲུབ་པ་པོ་ནི། ཁ་སྦྱོར་ལས། དང་པོ་སྔགས་པས་འབུམ་བཟླས་ནས། །ཕྱིས་ནས་ལས་འདི་ཡང་དག་བརྩམ། །ཞེས་དང༌། གདན་བཞི་ལས། སྔོན་དུ་མེ་ཡི་ལས་སོགས་ལ། །བློ་ཅན་བཟླས་པ་ཤེས་པར་བྱ། །ཞེས་གསུངས་པས་དབང་ཐོབ་ཅིང་དམ་སྡོམ་དང་ལྡན་པའི་སྔགས་པས་བསྙེན་པ་ཚད་དུ་ལངས་པར་བྱས་ནས། སྦྱིན་སྲེག་ལ་འཇུག་པའི་ཚེ། ལས་འཇམ་པོ་གསུམ་ལ་ཁྲུས་བྱ། ལུས་དྲི་ཞིམ་པོས་བྱུག །དེ་ཡང་ཞི་བ་ལ་དྲི་དང་གོས་རྒྱན་དཀར་པོས་སྤྲས་ཏེ་ཀུ་ཤའི་ཁྲི་ལ་པདྨའི་འདུག་སྟངས་ཏེ། བྱིན་པ་གཡས་པར་གཡོན་པ་བཞག་ཏེ་པུས་མོ་གཉིས་སྨད་པ། རྒྱས་པ་ལ་གོས་རྒྱན་དྲི་སོགས་སེར་པོ་དང་ལྡན་པས་ཁྲི་སྟན་མཐོན་པོའི་ཁར་བཟང་པོའི་འདུག་སྟངས་ཏེ། རྐང་པ་གཉིས་དྲང་པོར་བསྲངས་ནས་བྱམས་བཞུགས་ཀྱིས་འདུག་གོ། །དབང་ལ་དྲི་གོས་རྒྱན་ཕྲེང་དམར་པོ་དང་ལྡན་པས་མཐོ་ཞིང་བདེ་བའི་གདན་ལ་རྡོ་རྗེའི་སྐྱིལ་ཀྲུང་སྟེ། བརླ་དང་བྱིན་པ་གཡས་པའི་དབུས་སུ་རྐང་པ་གཡོན་པ་བཞག །དེའི་སྟེང་དུ་བརླ་དང་བྱིན་པ་གཡོན་པའི་དབུས་སུ་རྐང་པ་གཡས་པ་བཞག་ལ་འདུག་གོ། །དྲག་པོ་ལ་ཁྲུས་མི་བྱ་བར།

དྲི་མི་ཞིམ་པ་དང་དུག་ཁྲག་དང་རོ་སོལ་གྱིས་བྱུགས། གོས་རྒྱན་ནག་པོའམ་མི་ལྤགས་སོགས་གྱོན་ནས་སྟན་སྲ་མཁྲེགས་རྩུབ་པའམ། སྒྲུབ་བྱའི་གཟུགས་ཀྱི་སྙིང་གར་རམ། དུར་ཁྲོད་ཀྱི་རས་ཀྱི་སྟེང་དུ་ཙོག་པུུའི་འདུག་སྟངས་ཏེ་རྐང་པས་རྐང་པ་མནན་པའམ། གཡས་བརྐྱང་གཡོན་བསྐུམ་པས་འདུག་ཅིང་སྦྲུལ་དང་མི་རུས་ཀྱིས་བརྒྱན། ཞི་བ་ལ་ཞི་བའི་བསམ་པ་བྱམས་པ་དང་སྙིང་རྗེ། རྒྱས་པ་ལ་དགའ་སྤྲོ་ཚིམ་ཞིང་གཟེངས་བསྟོད་པའི་བསམ་པ། དབང་ལ་བརྩེ་ཞིང་གཅུགས་པ་ཆགས་པའི་བསམ་པ། དྲག་པོ་ལ་རྒྱུའི་ཀུན་སློང་སྙིང་རྗེ་དང༌༑ དུས་ཀྱི་ཀུན་སློང་ཁྲོ་འཁྲུག་རྔམ་རྩུབ་ཀྱི་བསམ་པས། སོས་སོ་འཆའ་ཞིང་མིག་གདོང་ཚུགས། བཞིན་ཁྲོ་གཉེར་ཅན་དུ་བྱའོ། །གཞན་ཡང་འཇམ་དཔལ་རྩ་རྒྱུད་ལས། ཤམ་ཐབས་བླ་གོས་རྣམ་པར་སྤང༌། །གོས་གཞན་དག་ནི་བཀག་མ་ཡིན། །ཤིན་ཏུ་དྲག་པོར་དེ་མི་རུང༌། །ཞེས་སྤྱིར་སྦྱིན་སྲེག་གི་ཚེ་ཤམ་ཐབས་དང་བླ་གོས་སྤང་ཞིང༌། དྲག་པོ་ལ་ནི་ཤིན་ཏུ་ཡང་སྤང༌༑ ༑ཡང་དེ་ཉིད་ལས། ཕྱག་རྒྱ་གཙུག་ཕུད་ལྔ་བཅིངས་ནས། །ཞེས་སོགས་གསུངས་པས། ཐོར་ཚུགས་སོགས་ལོངས་སྐུའི་ཆ་ལུགས་ལས་མཐུན་གྱི་ཁ་དོག་ཅན་དུ་བྱའོ། །གཞན་ཡང་དགང་བླུགས་འཛིན་པའི་ཚུལ་ཡང༌། རྡོ་རྗེ་མཁའ་འགྲོ་ལས། ཞི་ལ་བྱང་ཆུབ་མཆོག་གིས་བཟུང༌། །རྒྱས་ལ་རིན་ཆེན་ཁུ་ཚུར་གྱིས། །དབང་དང་དགུག་པ་དག་ལ་ཡང༌། །པདྨའི་ཁུ་ཚུར་གྱིས་ནི་བཟུང༌། །དེ་བཞིན་ཁྲོ་བོའི་ཁུ་ཚུར་གྱིས། །ནན་ཏན་དུ་ནི་གདུག་ལ་བྱ། །ཞེས་པས་རྡོ་རྗེ་བསྡམས་པ་ལས་མཛུབ་མོ་གཉིས་བརྐྱངས་པ་བྱང་ཆུབ་མཆོག་གི་ཕྱག་རྒྱ། བསྡམས་པ་ལས་གུང་མོ་གཉིས་བརྐྱངས་པ་རིན་པོ་ཆེའི་ཁུ་ཚུར། བསྡམས་པ་ལས་སྲིན་ལག་བརྐྱངས་པ་པདྨའི་ཁུ་ཚུར། བསྡམས་པ་ལས་མཛུབ་མོ་གཉིས་དང་མཐེའུ་ཆུང་གཉིས་བརྐྱངས་པ་ཁྲོ་བོའི་ཁུ་ཚུར་ཡིན་ལ། དེ་ཡང་ལས་འཇམ་པོ་གསུམ་ལ་རང་རང་གི་ཁུ་ཚུར་གྱི་ལག་གཡོན་པས་དགང་གཟར་དང༌། གཡས་པས་བླུགས་གཟར་བཟུང་ནས་པུས་མོ་ལས་མི་འདའ་བར་གཡས་སུ་ལན་གསུམ་བསྐོར་ནས་དབུལ་ཞིང༌།

དྲག་པོ་ལ་ནི་ཁྲོ་བོའི་ཁུ་ཚུར་གྱིས་སྔ་མ་ལས་གོ་ལྡོག་པ་དང༌། འཇམ་གསུམ་ལ་མེ་ལྷ་ཞལ་ཅུང་ཟད་གདངས་པར་སྙན་པའི་གདངས་དང༌། དྲག་པོ་ལ་མེ་ལྷ་ཞལ་ཆེར་གདངས་པ་ལ་ང་རོ་དྲག་པོས་དབུལ། བསྒྲུབ་བྱ་ལ། ཞི་རྒྱས་གཉིས་ནི་བདག་གཞན་གཉིས་ཀ་དང༌། དབང་དྲག་ནི་གཞན་ཁོ་ནར་བྱ་བར་གསུངས་སོ། །ལྔ་པ་བུད་ཤིང་ནི། ཞི་བ་ལ་ནིམྦ་སོགས་མཆོག་སྦྱིན་གྱི་ཤིང་ངམ། ནགས་ཀྱི་བ་གླང་གི་ལྕི་བ། རྒྱས་པ་ལ་ནིམྦའམ། ཤིང་འབྲས་བུ་ཅན་ཁམ་སྟར་ཤུག་པ་ལ་སོགས་པ། དབང་ལ་ནིམྦའམ། ཤིང་སྐྱུར་པོ་མེ་ཏོག་དམར་བ་དང༌། ཚེར་མ་ལྕགས་ཀྱུ་འདྲ་བ། དེ་གསུམ་ནི་རླན་དང་བྲལ་ཞིང་སྲོག་ཆགས་མེད་པ། དྲག་པོ་ལ་ཚ་བ་དང༌། ཁ་བ་དང༌། ཚེར་མ་ཅན་དང༌། དྲི་ངན་པའམ། དྲི་མེད་པའམ། དུར་ཁྲོད་ཀྱི་ཤིང་དང༌། དུག་ཤིང་ངམ། བོང་བུ་དང་རྔ་མོའི་སྦངས་སོགས་ཤིན་ཏུ་སྐམ་པ་རྣམས་སོ། །དེ་དག་ཀྱང་འཇམ་གསུམ་ལ་མར་ཁུ་དང་དྲི་བཟང་གིས་སྦགས་པ། དྲག་པོ་ལ་ཞུན་ཆེན་དང་དུག་ཁྲག་གིས་སྦགས་པ། རྩིག་པའི་ཚེ་ཞི་བ་ལ་ཐབ་ལས་ཅུང་ཟད་དམའ་བ། རྒྱས་པ་ལ་ཐབ་དང་མཉམ་པ། དབང་དྲག་ལ་ཇི་ལྟར་འབྱོར་བ་རྣམས་ཐབ་སོ་སོ་བཞིན་དུ་རྩིག་གམ་ནང་དུ་དགང༌། མེ་ཚང་ནི། དཱ་རི་ཀ་པས་ལས་མཐུན་གྱི་ཕྱོགས་སུ་བཅའ་བར་གསུངས་པས། ཞི་བ་ལ་ཤར། རྒྱས་པ་ལ་བྱང༌། དབང་ལ་ནུབ། དྲག་པོ་ལ་ལྷོའམ། ཡང་ན་བཞི་ག་ལ་ཤར་ལྷོ་མེ་ལྷའི་གནས་སུ་བཅའོ། །དྲུག་པ་མེ་དང་མེ་ལྷ་ནི། ཞི་བའི་མེ་ཤིང་འོ་མ་ཅན་དང་མཆོད་སྦྱིན་གྱི་ཤིང་ལས་བྱུང་བའི་མེ་དང༌། ཐ་མལ་པ་དགོན་པའི་མེ་དང་བྲམ་ཟེའི་རྒྱུན་བཞག་གི་མེ་དང༌། སྦྱིན་སྲེག་བྱས་པའི་ཤུལ་གྱི་མེ་རྣམས་གང་རུང༌། རྒྱས་པ་ལ་རྒྱལ་པོའམ། རྒྱལ་རིགས་ཀྱི་ཁྱིམ་ནས་བྱུང་བའི་མེའམ། ནགས་མེས་ཚིག་པ་དང༌། མེ་ཤེལ་ལས་བྱུང་བའི་མེའམ། དགེ་འདུན་གྱི་ཚང་མང་གི་མེ་རྣམས་གང་རུང༌། དབང་ལ་སྨད་འཚོང་མ་དང་རྗེ་རིགས་ཀྱི་ཁྱིམ་གྱི་མེའམ། མེ་ཏོག་དམར་པོ་ཅན་གྱི་ཤིང་གཙུབས་པ་ལས་བྱུང་བའམ།

གར་མཁན་དང་ཚོང་པ་དང་སྤྲང་པོས་ལམ་དུ་བུད་པའི་མེ་རྣམས་གང་རུང༌། དྲག་པོ་ལ་རོ་བསྲེགས་པ་དང༌། རྡོ་དང་ལྕགས་བརྡབས་པ་དང༌། དུར་ཁྲོད་ཀྱི་ཤིང་དང༌། གདོལ་པ་དང་ཤན་པའི་ཁྱིམ་གྱི་མེ་གང་རུང་རྣམས་སོ། །སྦར་ཤིང་ཡང་འཇམ་གསུམ་ལ་ཤིང་སྐམ་པོ་ཁྲུ་གང་ལ་རས་དཀར་དཀྲིས་པ་མར་དཀར་གྱིས་བྱུགས་པ་དང༌། དྲག་པོ་ལ་ཚེར་མ་ཅན་རློན་པ་དུ་བ་དང་བཅས་པ་རོ་རས་ཀྱིས་དཀྲིས་པ། ཏིལ་མར་དང་དུག་ཁྲག་གིས་སྦགས་པའོ། །སྦར་བའི་ཚེ་འཇམ་གསུམ་གྱི་ཐབ་ལ་གཡས་དང་དྲག་པོ་ལ་གཡོན་དུ་ལན་གསུམ་བསྐོར་ནས་ལས་དང་རྗེས་མཐུན་པའི་ཕྱོགས་ནས་སྦར་ཏེ། གསང་ལྡན་གྱིས། ཞི་བ་ནི་ཤར་དུ་གཞུག་གོ། །རྒྱས་པ་ནི་བྱང་ནས་སོ། །དབང་ནི་ནུབ་ནས་སོ། །དྲག་པོ་ནི་ལྷོ་ནས་སོ༑ ༑ཞེས་གསུངས་སོ། །མེ་པྲ་བརྟག་པ་ནི། སྡོམ་འབྱུང་སོགས་ནས་མེ་ལྷའི་བྱོན་ཟན་ཕུལ་བའི་དེ་མ་ཐག་ཏུ་ཡིན་པར་གསུངས་པ་ལྟར་འཐད་ཀྱི། འགའ་ཞིག་གིས་ཐོག་མཐའ་ཀུན་ཏུ་བརྟག་པར་སེམས་པ་ནི་ཧ་ཅང་ཡུན་རིང་བའི་རྐྱེན་ལ་བརྟེན་པའི་འབར་ལུགས་སྣ་ཚོགས་སྲིད་པས་ཡིད་བརྟན་མེད་དོ། །དེ་ཡང་སྔགས་པ་དམ་སྡོམ་ལ་གནས་ཤིང་རིམ་གཉིས་ལ་གོམས་པ་སྔོན་སོང་ཅན་ལ་དགོངས་སོ། །མེ་པྲ་ཡང་མེའི་ཁ་དོག་དང༌། སྒྲ་དང༌། དྲི་དང༌། དབྱིབས་བཞིའི་སྒོ་ནས་བརྟག་སྟེ། སྡོམ་འབྱུང་ལས། མཁས་པས་མདོག་དང་སྒྲ་དང་ནི། །དྲི་དང་འབར་བའི་དབྱིབས་བརྟག་སྟེ། །ཞེས་སོ། །དེ་ཡང་ཞི་བ་ལ་ཆུ་ཤེལ་ལྟར་དཀར་བ། རྒྱས་པ་ལ་གསེར་ལྟར་སེར་བ། དབང་ལ་པདྨ་རཱ་ག་ལྟར་དམར་བ། དྲག་པོ་ལ་མརྒད་ལྟར་ལྗང་བ། ཐམས་ཅད་ཀྱང་མདངས་བཀྲག་ཅིང་སྣུམ་ལ་འོད་འཕྲོ་བ། སྒྲ་ནི་རྔ། སིལ། དུང་དང༌། པི་ཝཾ། རྫ་རྔའི་སྐད་ལྟར་སྙན་པ། དྲི་ནི་པདྨ་དང༌། ཨུཏྤལ། རྒྱ་སྤོས། ག་པུར། ཨ་ག་རུ་ལྟར་ཞིམ་ཞིང་སིམ་པ། དབྱིབས་ནི་ཞི་བ་ལ་རྡོ་རྗེ་དང་འཁོར་ལོ། རྒྱས་པ་ལ་རིན་ཆེན་ཆ་དགུ་པ། དབང་ལ་པདྨ་འདབ་མ་བརྒྱད་པ། དྲག་པོ་ལ་རལ་གྲི་དང་རྒྱ་གྲམ་ལྟ་བུ།

དེ་ཡང་སྒྲ་དང་དྲི་ནི་འཇམ་གསུམ་ལ་སྔ་མ་ལྟ་བུ། དྲག་པོ་ལ་དེ་ལས་ལྡོག་པ། གཞན་ཡང་འཇམ་གསུམ་ལ་བཀྲ་ཤིས་རྟགས་བརྒྱད། འཕན། རྔ་ཡབ། དགང་བླུགས། ཁ་ཊྭཱཾ་སོགས་ཀྱི་གཟུགས་སམ། རྩེ་མོ་གཅིག་པ་དང༌། གཡས་སུ་འཁོར་བ་དང༌། དུ་བ་མེད་པ་སོགས་བཟང་ཞིང༌། དྲག་པོ་ལ་དེ་ལས་ལྡོག་པའོ། །རྒྱས་པར་སྡོམ་འབྱུང་ལས། མེ་ནི་རྩེ་མོ་གཅིག་འབར་བ། །ཕུན་སུམ་ཚོགས་པ་ཐམས་ཅད་བྱེད། །རྩེ་མོ་གཉིས་ནི་མ་བཀུག་པར། །ཀུན་ཏུ་འབར་བ་འབྲིང་ཞེས་བྱ། །རྩེ་མོ་བཞི་ནི་མཉམ་འབར་བས། །རྒྱས་པའི་དངོས་གྲུབ་བརྟན་པར་གནས། །ཀུནྡ་ཟླ་བ་དང་མཚུངས་སྣུམ། །གཟུགས་བཟང་བཻ་ཌཱུརྻ་ཡི་འོད། །དྲི་བྲལ་དུ་བ་མེད་པའི་མེ། །ནད་མེད་པ་དང་རིགས་འཕེལ་བྱེད། །ཟླ་བ་ཆུ་ཤེལ་ནོར་བུའི་འོད། །ཁ་བ་ཡི་ནི་མདོག་ལྟ་བུ། །པུཥྤ་རཱ་གའི་མདོག་མཚུངས་པ། །སྡིག་པ་ཐམས་ཅད་ཞི་བར་བྱེད། །མེ་ཏོག་བནྡྷུ་ཀ་མཚུངས་ཤིང༌། །ཛ་བའི་མེ་ཏོག་དང་འདྲ་བ། །བཙོ་མ་གསེར་གྱི་མདོག་ལྟ་བུ༑ ༑དབང་ཕྱུག་རྒྱལ་སྲིད་རབ་ཏུ་སྟེར། །ཙམྤ་ཀ་དང་ཨུཏྤལ་དྲི། །ཨུ་ཤིར་མཱ་ལ་ཏི་པཱི་ཏ། །ག་པུར་ཨ་ག་རུ་ཡི་དྲིས། །དགེ་ཞིང་གནས་ཀྱི་བདག་པོ་མཆོག །པི་ཝཾ་རྒྱུད་མང་རྫ་རྔ་དང༌༑ ༑དུང་དང་ཟངས་དུང་ལྟར་སྒྲ་སྙན། །ཤིན་ཏུ་ཟབ་པ་སྒྲ་སྙན་པའི། །མེ་མཐོང་བདེ་བ་འབྱུང་བར་བྱེད། །དཔལ་བེའུ་གདུགས་དང་ཆུ་སྐྱེས་དང༌། །རྩེ་གསུམ་པ་དང་བུམ་པའི་དབྱིབས༑ ༑རྒྱལ་མཚན་རྔ་ཡབ་རྡོ་རྗེ་བཟང༌། །གཡུ་དྲུང་རྟ་དང་གླང་པོའི་དབྱིབས། །སྒྲ་མེད་གཡས་སུ་འཁྱིལ་བ་དང༌། །དུམ་བུ་གཅིག་པས་དོན་ཆེན་སྟེར། །འདི་དག་དགེ་བ་ཕུན་སུམ་ཚོགས། །ཚེ་དང་ནད་མེད་ཕུན་སུམ་ཚོགས། །ཞེས་སོགས་དང༌། ངན་པ་ནི། ཡང་དེ་ཉིད་ལས། གཡོ་ཞིང་མདུན་གྱི་ཕྱོགས་སུ་འབར། །རྩེ་གསུམ་དུ་བའི་ཚོགས་མང་དང༌། །འཁོར་ཞིང་མེ་སྟག་དང་བཅས་པ། །རྣམ་པར་འཕྲོ་བས་ནད་འཕེལ་བྱེད། །མེ་གང་ཡང་ཡང་རབ་ཏུ་འདར། །ཡང་ཡང་རབ་ཏུ་རྒོད་པ་དང༌། །ཡང་ཡང་གཡོན་དུ་འཁོར་བ་དང༌། །ཡང་ཡང་ས་ལ་རེག་བྱེད་ཅིང༌། །ཐིག་ལེ་ནག་པོ་སོལ་བའི་མདོག

།མྱུར་དུ་རིགས་ནི་ཟད་འགྱུར་ངེས། །གང་ཞིག་རྒྱལ་པོའི་དྲུང་གནས་པའི། །སྡེ་དང་བདག་པོ་འཇོམས་པར་སྟོན། །མདོག་ངན་དུ་བའི་མདོག་ལྟར་གནག །མདོག་ལྗང་སྣ་ཚོགས་མདོག་རྩུབ་པ། །པ་ལཱ་ཤ་དང་འབྲུ་མར་མདོག །འདོད་པའི་དོན་རྣམས་ཉམས་པར་བྱེད། །རོ་དྲི་ཉ་ཡི་དྲི་ལྟར་ངན། །ཆུ་སྐྱེས་སྲོག་ཆགས་དྲི་དང་ལྡན། །གལ་ཏེ་མེ་ནི་འདི་ལྟར་འགྱུར། །གཙོ་བོ་རྣམ་པར་ལྟུང་བར་བརྗོད། །ཙ་ཊ་ཙ་ཊ་ཞེས་སྒྲ་དང༌། །ཚཾ་ཚཾ་ཞེས་པའི་སྒྲ་དག་དང༌། །སིཾ་སིཾ་གྱི་ནི་སྒྲ་བདག་ཉིད། །རྡོ་ཡི་སྒྲ་ནི་དོན་ཉམས་བྱེད། །མདུང་དང་རལ་གྲི་མདའ་དང་སྦྲུལ། །རྔ་མོང་བ་གླང་མགོ་ལྟ་བུ། །འཇིགས་རུང་རྣམ་པ་གང་དེ་མཐོང༌། །ཞེས་སོགས་མང་དུ་གསུངས་པའི་ཕྱིར། ཁ་དོག་སྐྱ་ཞིང་མི་སྣུམ་པ་སོགས་དང༌། དབྱིབས་མི་ལེགས་ཤིང་ཁྭ་ཏའི་སྐད་དང༌། ཏོག་ཏོག་ཚག་ཚག་དང༌། རྡོ་བརྡབས་པ་དང༌། སེར་བ་འབབ་པའི་སྒྲ་ལྟ་བུ་དང༌། རོ་དང་སྲོག་ཆགས་ཀྱི་དྲི་ལྟ་བུ་དང༌། ཐུར་དུ་འཁྱིལ་ཞིང་གཡོན་དུ་འཁོར་བ་དང༌། མེ་ལྕེ་ཆད་ཅིང་མེ་སྟག་འཕྲོ་བ། འབར་དཀའ་བ་སོགས་ངན་པར་བཤད་ལ། གཞན་ཡང་རྡོ་རྗེ་མཁའ་འགྲོ་ལས། སྲེག་པའི་རང་བཞིན་མྱུར་ཚིག་པའི། །མེ་ནི་མི་དགེ་བ་རུ་འདོད། །ཅེས་སྲེག་རྫས་ཚིག་པ་ཧ་ཅང་མྱུར་ཆེས་པ་དང༌། སྔགས་མཁན་མེའི་ཚ་གདུང་གིས་ཧ་ཅང་གདུང་ཆེས་པ་མི་དགེ་བར་བཤད་ལ། གཞན་ཡང་འདི་ལྟ་བུའི་སྐབས་སུ་ལ་ཉེ་བརྟག་པ་ནི། འཇམ་དཔལ་རྩ་རྒྱུད་ལས། གཞན་ཡང་ལ་ཉེ་བཟང་པོ་དང༌། །འདབ་ཆགས་དགའ་བའི་སྒྲ་དག་དང༌། །རྣམ་པ་སྣ་ཚོགས་ངེས་པའི་སྒྲ། །རྒྱལ་བ་རྣམས་ཀྱིས་བསྔགས་པ་དང༌། །བཀྲ་ཤིས་བཟང་པོར་རབ་བསྔགས་དང༌། །རྣམ་པ་སྣ་ཚོགས་ཡིད་འོང་སྒྲ། །གདུགས་དང་རྒྱལ་མཚན་བ་དན་དང༌། །བུད་མེད་རྒྱན་གྱིས་བརྒྱན་པ་དང༌། །དེ་བཞིན་མཆོད་ཡོན་བུམ་པ་གང༌། །མཐོང་ན་འགྲུབ་པའི་རྒྱུ་རྣམས་དང༌། །རྣམ་པ་དུ་མའི་ཁ་དོག་གམ། །འཇིག་རྟེན་གྱིས་མཆོད་རབ་བསྔགས་པ། །དེ་དག་མཐོང་ན་འགྲུབ་པར་འགྱུར། །ཞེས་གསུངས་སོ། །དེ་ལྟར་འཇམ་གསུམ་ལ་དགེ་བའི་ལྟས་ནི་དྲག་པོ་ལ་མི་དགེ་ཞིང༌།

འཇམ་གསུམ་ལ་མི་དགེ་བའི་ལྟས་ནི་དྲག་པོ་ལ་དགེ་བར་འགྱུར་ཏེ། རྡོ་རྗེ་མཁའ་འགྲོ་ལས། དགེ་ལ་མི་ཤིས་གསུངས་པ་གང༌། །དེ་ནི་གདུག་པའི་ལས་ལ་ཤིས། །མངོན་སྤྱོད་ལ་ནི་མི་ཤིས་གང༌། །དེ་ནི་དགེ་ལ་ཤིས་པར་འདོད། །ཅེས་སོ། །ངན་ན་དེ་དག་ཞི་བའི་ཆོ་ག་འཆད་འགྱུར་ལྟར་བྱའོ། །མེ་པྲ་བརྟག་པ་དང་ལ་ཉེ་བརྟག་པ་ནི་དེ་ལྟར་གསུངས་མོད། འདིར་ཁ་ཅིག་གིས་མཆོད་རྫས་ལ་པྲ་བརྟག་པ་མཐོང་གི། རྒྱུད་དང་པཎ་གྲུབ་ཀྱི་གཞུང་གང་ལས་ཀྱང་མ་གསུངས་པས་རྣམ་པར་འཁྱམས་སོ། །མེ་ལྷ་ནི། རྣམ་སྣང་མངོན་བྱང་ལས། ངས་བྱང་ཆུབ་ཏུ་མངོན་པར་རྫོགས་པར་སངས་རྒྱས་ནས་ནི་མེ་བཅུ་གཉིས་བསྟན་ཏེ། ཞེས་པ་ནས། སེམས་ཅན་རྨུགས་པར་བྱེད་པའོ། །ཞེས་ལས་ཀྱི་དབྱེ་བས་མེ་ལྷ་རིགས་བཅུ་གཉིས་གསུངས་པའི་ཕྱིར། ཞི་བའི་མེ་ལྷ་འཛིན་བྱེད་སྐུ་མདོག་དཀར་པོ་ཆུ་དཀྱིལ་ལ་གནས་པ། དཀར། ནག །དམར་བའི་ཞལ་གསུམ་འཛུམ་ཞིང་ཅུང་ཟད་གདངས་པ། ཞི་བའི་ཉམས་ཅན། གོས་དཀར་པོ་དང་སྲད་བུ་དཀར་པོ། མེ་ལྕེ་དཀར་པོ། པདྨའི་སྐྱིལ་ཀྲུང༌། རྒྱས་པའི་མེ་ལྷ་དབང་ཆེན་སྐུ་མདོག་སེར་པོ་ས་དཀྱིལ་ལ་གནས་པ། སེར། དཀར། སྔོ་བའི་ཞལ་གསུམ་བཞད་ཅིང་ཆེར་གདངས་པ། རྒྱས་པའི་ཉམས་ཅན། གོས་སེར་པོ་དང་སྲད་བུ་སེར་པོ། མེ་ལྕེ་སེར་པོ། བཟང་པོའི་འདུག་སྟངས། དབང་གི་མེ་ལྷ་དམར་པོ་སྐུ་མདོག་དམར་པོ་མེ་དཀྱིལ་ལ་གནས་པ། དམར། དཀར། ནག་པའི་ཞལ་གསུམ་འཛུམ་བག་ཅན་འགྱིང་བ། ཆགས་པའི་ཉམས་ཅན། གོས་དམར་པོ་དང་སྲད་བུ་དམར་པོ། མེ་ལྕེ་དམར་པོ། རྡོ་རྗེའི་སྐྱིལ་ཀྲུང༌། དྲག་པོའི་མེ་ལྷ་རླུང་ཆེན་སྐུ་མདོག་ནག་པོ་རླུང་དཀྱིལ་ལ་གནས་པ། ནག །དཀར། དམར་བའི་ཞལ་གསུམ་ཆེས་ཆེར་གདངས་པ། ཁྲོ་འཁྲུག་ཁམས་གསུམ་ཟ་བ། གོས་ནག་པོ་དང་སྲད་བུ་ནག་པོ། མེ་ལྕེ་ནག་པོ་གཡས་བརྐྱང་གིས། རྒྱས་འདེབས་ཀྱི་ལྷ་ཞི་བ་ལ་རྣམ་སྣང༌། རྒྱས་པ་ལ་རིན་འབྱུང༌། དབང་ལ་སྣང་མཐའ། དྲག་པོ་ལ་དོན་གྲུབ། བསྟོད་པའི་ཚེ། ཞི་བ་ལ།

འཛིན་བྱེད་མེ་ལྷ་ཉིད་ལ་རྣམ་པར་འདུད། །རྒྱས་པ་ལ། དབང་ཆེན་མེ་ལྷ། དབང་ལ། དམར་པོ་མེ་ལྷ། དྲག་པོ་ལ། རླུང་ཆེན་མེ་ལྷ་ཞེས་སོ་སོར་བསྒྱུར། འདས་པའི་མེ་ལྷ་བསྐྱེད་ཚུལ་ཡང༌། སྡོམ་འབྱུང་ལས། མེ་ལྷའི་ཐུགས་ཀར་ངེས་པར་ལྷ། །སྦྱིན་སྲེག་དངོས་གྲུབ་རབ་ཏུ་སྟེར། །ཞེས་དང༌། མཁའ་འགྲོ་རྒྱ་མཚོ་ལས། དཀྱིལ་འཁོར་གཙོ་བོ་དང་བཅས་པ། །དྲང་སྲོང་སྙིང་གར་བསྒོམ་པར་བྱ། །ཞེས་སོ། །ཡང་ན་དེ་ཉིད་སྣང་བ་ལས། མེ་ལྷ་འབར་བའི་གཟུགས་ཅན་ཞུ་བར་གྱུར་པའི་དབུས་སུ། ཞེས་གསུངས་པས། མེ་ལྷའི་ཐུགས་ཀའམ། མེ་ལྷ་མེ་དཔུང་འབར་བའི་རྣམ་པར་གྱུར་པའི་དབུས་སུ་སྒོམ་པ་གཉིས་གང་བདེ་བྱས་པས་རུང་ངོ༌། །བདུན་པ་དགང་བླུགས་ནི། རྒྱུ་དང་ཚད་དབྱིབས་སོགས་རྒྱ་ཆེར་གསུངས་པ་རྣམས་དེང་སང་གྲུབ་ཟིན་ལས་སྦྱིན་སྲེག་གི་ཚེ་གསར་དུ་འཆོས་པ་ཉུང་བས་མཁོ་ཁེབས་ཆུང་ཕྱིར་མ་བྲིས་ལ། གལ་ཏེ་དགང་བླུགས་དངོས་སུ་མ་འབྱོར་ན་ལག་པ་གཡོན་པའི་སོར་མོ་ལྔ་སྦྱར་བས་དགང་གཟར་དང༌། གཡས་པའི་སོར་མོ་གསུམ་སྦྱར་བས་བླུགས་གཟར་བྱ་ཞིང༌། དགང་བླུགས་གང་རུང་གཅིག་འབྱོར་ན་དེས་གཉིས་ཀའི་བྱ་བ་བྱར་རུང་སྟེ། རྡོ་རྗེ་མཁའ་འགྲོ་ལས། སོར་མོ་ལྔ་ནི་རབ་སྦྱར་བའི། །དགང་བླུགས་སུ་ནི་ཡང་དག་མཚུངས། །གཞན་ལ་སོར་མོ་གསུམ་པོ་དག །བཤིབས་པ་ཡིས་ནི་སྲེག་བླུགས་སྦྱིན། །ཞེས་སོ། །ཡང་ན་ཤིང་པི་པལ་ལ་སོགས་སམ་བྱང་ཆུབ་ཀྱི་ཤིང་གི་ལོ་མས་ཀྱང་དགང་བླུགས་བྱར་རུང་བ་འོད་སྙེ་ལས་གསུངས་སོ། །བརྒྱད་པ་མཆོད་རྫས་ནི། དཀྱིལ་འཁོར་དང་འབྲེལ་ན་རྣམ་རྒྱལ་བུམ་པ་ནས་ཆུ་བླུག་ཅིང་འཇམ་གསུམ་ལ་སྤོས་ཞིམ་པོ་དང༌། དྲག་པོ་ལ་གུ་གུལ་གྱིས་བདུགས། ཞི་བ་ལ། དུང་ངམ། ཉ་ལྕིབས་ཀྱི་སྣོད་དུ་འོ་མ་དང༌། ཤུ་དག་དང༌། མེ་ཏོག་དཀར་པོ་དང༌། དྲིའི་ཆུ་དཀར་པོ། རྒྱས་པ་ལ། གསེར་དངུལ་གྱི་སྣོད་དུ་ཞོ་དང༌། མེ་ཏོག་སེར་པོ་དང༌། དྲིའི་ཆུ་སེར་པོ། དབང་ལ། ཟངས་ཀྱི་སྣོད་དུ་མེ་ཏོག་དམར་པོ་དང༌།

དྲིའི་ཆུ་དམར་པོ། དེ་གསུམ་ག་ལ་ཏིལ་ནག །ཀུ་ཤ། འབྲས་ཡོས། བདུད་རྩི་ལྔ་རྣམས་སྦྱར་བའི་ཆུ་བཞི། དྲག་པོ་ལ་ལོངས་སྤྱད་པའི་རྫ་ཕོར་ཆག་པའི་དུམ་བུའམ། མིའི་ཐོད་པ་དྲི་ང་བའམ། དྲི་མེད་པའི་མེ་ཏོག་སྔོ་ནག་དང༌། བོང་བུ་དང་བའི་ལྕི་བ་དང༌། དུག་ཁྲག་དང་སྦྱར་བའི་ཆུ་བཞི། དེ་ཐམས་ཅད་ལ་གཙོ་བོའི་སྔགས་སམ་ལས་སྔགས་མཐར། ཞི་བ་ལ་སྭཱ་ཧཱ། རྒྱས་པ་ལ་ཨོྃ། དབང་ལ་ཧྲཱིཿདང་ཧོཿ དྲག་པོ་ལ་ཕཊ་སྦྱར་བའི་བརྒྱའམ་ཉེར་གཅིག་བཟླས་པས་དགང་ངོ༌། །གཞན་ཡང་རིན་ཆེན་འབར་བ་ལས། མེ་ཏོག་ལ་སོགས་རྫས་རྣམས་ནི། །ལས་ཀྱི་དབྱེ་བས་ཁ་དོག་དབྱེ། །ཞེས་གསུངས་པས། ཞི་བ་ལ་དྲི་ཞིམ་པའི་མེ་ཏོག་དཀར་པོ། རྒྱས་པ་ལ་དྲི་ཞིམ་པའི་མེ་ཏོག་སེར་པོ། དབང་ལ་དྲི་ཞིམ་པའི་མེ་ཏོག་དམར་པོ། ཞི་རྒྱས་དབང་གསུམ་ལ་ག་པུར་དང་ཨ་ག་རུ་ལ་སོགས་པའི་སྤོས་དྲི་ཞིམ་པ། མར་དཀར་གྱི་མར་མེ། ཙནྡན་སོགས་ཀྱི་དྲི་ཆབ་རྣམས་ལས་མཐུན་གྱིས་ཁ་དོག་བསྒྱུར་བ། ཞི་བ་ལ་འོ་མས་སྦྲུས་པའི་ལྷ་བཤོས། རྒྱས་པ་ལ་ཞོ་དང༌། དབང་ལ་མངར་གསུམ་གྱིས་སྦྲུས་པ། དྲག་པོ་ལ་དྲི་ང་བ་དང་དྲི་མེད་པ་དང་ཚེར་མ་ཅན་གྱི་མེ་ཏོག །སྤོས་དཀར། གུ་གུལ། ཤ་ཆེན་བསྲེས་པའི་བདུག་སྤོས། མི་རྟ་ཁྱི་ཉ་ལ་སོགས་པའི་ཞུན། ཡུངས་མར་དང་ཏིལ་མར་སོགས་སྦྱར་བའི་མར་མེ། ཏུ་རུཥྐ་དང་འོ་མ་སོགས་དུག་ཁྲག་དང་སྦྱར་བ་ཡིད་དུ་མི་འོང་བའི་དྲི་ཆབ། རོ་ཁ་བ་དང་ཚ་བ་སོགས་ཡིད་དུ་མི་འོང་བའི་བཟའ་བ་སྣ་ཚོགས་ཤ་ཁྲག་དང་སྦྱར་བའི་ལྷ་བཤོས། འཇམ་གསུམ་ལ་ལས་ཀྱི་ཁ་དོག་དང་མཐུན་པའི་གོས་ཟུང་འཇིག་འདས་གཉིས་ལ་རེ་རེ། དྲག་པོ་ལ་རོ་རས་ནག་པོའམ། རོ་ནག་གི་ཞིང་ལྤགས་ཀྱི་གོས་ཟུང་གཉིས། ཧར་ཏ། སུ་པ་རི། ཀསྟུ་རི། སྒོག་སྐྱ། མོན་སྲན། ཞོ་ཤ་མངར་གསུམ་དང་སྦྱར་བའི་སོ་རྩི་འཇམ་གསུམ་ལ་རྡོ་ཐལ་སྤང་ཞིང༌། དྲག་པོ་ལ་རྡོ་ཐལ་དང་བཅས་པ་རྣམས་ལས་མཐུན་གྱིས་ཁ་དོག་བསྒྱུར་བ་དག་གོ། །དགུ་པ་སྲེག་རྫས་ནི། ཞི་རྒྱས་ལ་ཡམ་ཤིང་གི་རྒྱུ།

སངས་རྒྱས་ཐོད་པ་ལས། ཨ་ཤྭཏྠ་དང་ནྱ་གྲོ་དྷ། །ཨུ་དུཾ་ཝཱ་ར་པརྐ་ཊཱི། །པ་ལཱ་ཤ་སྟེ་ཤིང་ལྔ་ལས། །ཞེས་བཤད་ཀྱང་དེ་དག་བོད་དུ་མེད་པས་འོ་མ་ཅན་ཆ་འདྲ་བ་བལ་བུ་དང༌། འོམ་བུ། ཁམ་བུ། ཤུག་པ། ལྕང་སྐྱ། ཐང་ཤིང་སོགས་དྲི་ཞིམ་པའི་ཤིང་གི་ཞི་བ་ལ་རྩེ་མོའི་ཆ་ལས་བྱུང་བ་སྲིད་དུ་སོར་བཅུ་གཉིས་དང༌། སྦོམས་སུ་མཐེའུ་ཆུང་གི་ཚད་ཙམ་པ་མཉམ་པར་བཅད་པ། མར་དང་འོ་མ་སྦྲང་རྩིར་བསྙུགས་ཤིང་བདུད་རྩི་དང་དྲི་དཀར་པོས་བྱུགས་པ་སྟེ༑ ནག་པོ་པས། ཡམ་ཤིང་སོར་ནི་བཅུ་གཉིས་པ། །དེ་ནི་ཞི་བའི་ལས་ལ་ཤིས། །ཞེས་སོ། རྒྱས་པ་ལ་ཤིང་དེ་དག་གི་སྐེད་པའི་ཆ་ལས་བྱུང་བ། སྲིད་དུ་སོར་མོ་བསྐུམས་པའི་ཁྲུ་གང་དང༌༑ སྦོམས་སུ་འཆང་གང་པ་མཉམ་པོར་བཅད་པ། ཞོ་དང༌། འོ་མ་དང༌། མངར་གསུམ་དང༌། མར་གྱིས་བྱུགས་ཤིང་བདུད་རྩི་དང་དྲི་སེར་པོས་སྦགས་པ་སྟེ། རྡོ་རྗེ་མཁའ་འགྲོ་ལས། མཛེས་པ་དབུས་ཀྱི་ཆ་ལས་སྐྱེས། །ཡམ་ཤིང་གི་ནི་སྲིད་ཀྱི་ཚད། །ཁུ་ཚུར་བཅངས་པའི་ཁྲུ་གང་ཙམ། །ཞེས་སོ། །དབང་ལ་ཙནྡན་དམར་པོའམ། མ་རྙེད་ན་མེ་ཏོག་དམར་ཞིང་རོ་སྐྱུར་བའི་ཤིང་གི་རྩེ་མོའི་ཆ་ལས་བྱུང་བའི་སྲིད་དུ་སོར་ལྔའམ། བཅུ་གཉིས་དང༌། སྦོམས་སུ་མཐེའུ་ཆུང་གི་ཕྱེད་ཚད་ཙམ་པ་མར་ཁུ་དང༌། མངར་གསུམ་དང༌། ཕོ་མོའི་དྲི་ཆུར་བསྙུགས་ཤིང་བདུད་རྩི་དང་དྲི་དམར་པོས་སྦགས་པ་སྟེ། རྡོ་རྗེ་མཁའ་འགྲོ་ལས། སོར་མོ་ལྔ་པ་འདབ་ལྡན་པའི། །ཡམ་ཤིང་དབང་གི་ལས་ལ་སྦྱར། །ཞེས་དང༌། ཡང་ན་ནག་པོ་པས། དབང་དང་དགུག་པ་ཞི་དང་འདྲ། །ཞེས་སོ། །དེ་གསུམ་གའི་རྩེ་མོ་པདྨའི་དབྱིབས་ལྟ་བུའོ། །དྲག་པོ་ལ་ཚེར་མ་ཅན་གྱི་ཤིང་རོ་ཁ་བའམ། ཚ་བ་མེ་ཏོག་སྔོན་པོའམ། ནག་པོ་འཆར་བ་དུག་དང་བཅས་པའི་ཤིང་ངམ། ཡང་ན་རོ་བསྲེགས་པའི་འགལ་དུམ་སྟེ། དེ་དག་གི་རྩ་བའི་ཆ་ལས་བྱུང་བ་སྲིད་དུ་སོར་མོ་བཅུ་དང་སྦོམས་སུ་སྲིན་མཛུབ་ཙམ་པ་རྩེ་མོ་གཉིས་རྣོན་པོར་བཞོགས་པ་ལ། ཁྱི་བྲུན་དང༌།

དུག་ཁྲག །ཡུངས་མར། སྐེ་ཚེ། ལན་ཚྭ་སོགས་ཀྱིས་སྦགས་ཤིང་བདུད་རྩི་དང༌། དྲི་སྔོན་པོའམ། ནག་པོ་དང༌། ཤི་ཡུག་གི་སྐྲ་བསྲེས་པ་སྟེ། ནག་པོ་པས། མངོན་སྤྱོད་ལ་ནི་སོར་བཅུའོ། །ཞེས་སོ། །དེ་དག་ཀྱང་རྡོ་རྗེ་མཁའ་འགྲོ་ལས། རྡོལ་དང་གས་དང་རུལ་བ་དང༌། །ཡོན་པོ་ཐུང་ངུ་དེ་བཞིན་རིང༌། །སྦོམ་དང་འབུ་ཡིས་ཟོས་པ་དང༌། །རྩེ་མོའི་ཆ་ནི་གས་པ་དང༌། །སྲིན་བུ་རྣམས་དང་ལྡན་པ་ཉིད། །འདི་ཀུན་དགེ་བའི་ལས་ལ་ནི། །སྤངས་ཏེ་མི་དགེ་བ་ལ་བླང༌། །ཞེས་དང༌། འོད་སྙེ་ལས། རྙིང་ལྕི་ཕྲ་དང་སྐྱོག་པོ་དང༌། །རིང་ཐུང་ལོ་མ་མེད་པ་དང༌། །སྲོག་ཆགས་ཀྱིས་ཟོས་རུལ་བ་དང༌། །ཤུན་བྲལ་ཆག་དང་བུ་ག་ཅན། །རྩེ་མོ་རྣོ་ལྡན་སྦོམ་པ་སྤང༌། །ཞེས་དང༌། དེ་དག་གི་ཉེས་པ་ནི། རྙིང་པ་ཡིས་ནི་འཆི་བར་འགྱུར། །སྐྱོག་པོས་སྐལ་པ་ངན་པར་འགྱུར། །རིང་ཐུང་རིག་པ་འཕྲལ་དུ་ཉམས། །ལོ་མ་མེད་པས་ན་ཚ་འབྱུང༌། །སྦོམ་པོས་ཕུན་སུམ་ཚོགས་པ་ཉམས། །སྐམ་པོས་གཞན་ཡང་མི་འདོད་པ། །ཞེས་གསུངས་པས། འཇམ་གསུམ་ལ་སྐྱོན་དེ་རྣམས་ཤིན་ཏུ་སྤངས་པ་དང༌། དྲག་པོ་ལ་སྐྱོན་དེ་རྣམས་དང་ལྡན་པ་ཉིད་དགོས་སོ། །དེས་ན་འཇམ་གསུམ་གྱི་ཡམ་ཤིང་རླན་བཅས་པགས་པ་དང་ལྡན་པ་ལོ་མ་ཟུང་སོགས་དང་ལྡན་པར་བྱ་ཞིང༌། དྲག་པོ་ལ་སྐམ་པོ་ཤུན་པ་དང་ལོ་མ་མེད་པ་དགོས་ཏེ། འཇམ་དཔལ་རྩ་རྒྱུད་ལས། དྲག་པོའི་ལས་ལ་ཤིང་སྐམ་སྟེ། །ཞེས་གསུངས་སོ། །ལས་བཞིའི་ཡམ་ཤིང་གི་ཚད་མི་འདྲ་བ་མང་དུ་རྒྱུད་དང་པཎ་གྲུབ་ཀྱི་བཞེད་པར་སྣང་ཡང་འདིར་གྲགས་ཆེ་བ་རྣམས་བྲིས་སོ། །རྫས་ལྷག་མ་ནི། འཇམ་གསུམ་ལ་མར་དཀར། དྲག་པོ་ལ་མི་ལ་སོགས་པའི་ཞུན་མར་མར་ནག་དང་བསྲེས་ཤིང་དུག་ཁྲག་གིས་སྦགས་པ། ཁ་ཅིག་ཏུ་དབང་ལ་ཚ་བའི་ཏིལ་མར་བཤད་པ་དག་མ་དག་བརྟག་དགོས་སོ། །ཀུ་ཤ་སྔོ་ལྗང་རྩ་རྩེ་མ་ཉམས་ཤིང་འདབ་མ་མ་གྲུག་པ་མར་དང་འོ་མས་སྦགས་པ། དཱུརྦ་སྔོ་ལྗང་ཤུན་པ་དང་ལོ་མ་མ་ཉམས་པ་རྩ་རྩེ་ཚང་བ་འོ་མས་སྦགས་པ།

མངར་གསུམ། དཀར་གསུམ། འབྲས་ཆན་དང་སྦྱར་བའི་ཟས་མཆོག །འབྲས་སཱ་ལུ་མ་བཙོས་ཤིང་མ་གྲུག་པ། སོ་བ་ཤུན་པ་དང་མ་བྲལ་བ། ཏིལ་ནག །ཡུངས་ཀར། ནས༑ གྲོ། སྲན་མ་རྣམས་སྦུན་པ་ས་རྡོ་སོགས་ལྷད་དང་བྲལ་བ། ཨ་བར་སྐྱུར་གསུམ། རྒུན་འབྲུམ། ཁམ་སྟར་སོགས་ཤིང་ཐོག་སྣ་ཚོགས་རྣམས་གཙང་ཞིང་ཡིད་དུ་འོང་བ་ལ། ལས་སོ་སོའི་མདོག་མཐུན་གྱི་དྲི་དང་བདུད་རྩིས་སྦགས་པ། ཁྱད་པར་བའི་སྲེག་རྫས། ཞི་བ་ལ། ཙནྡན་དཀར་པོ་དང༌། པྲི་ཡང་ཀུ་དང༌། ཐང་ཆུ་དང༌། དྲི་ཞིམ་ཞིང་དཀར་བའི་མེ་ཏོག་སྣ་ཚོགས་དང༌། འབྲས་ཡོས་རྣམས་སྦྲང་རྩིས་སྦགས་པ་དང༌། རྒྱས་པ་ལ། འབྲས་སཱ་ལུ། ཏིལ་ནག །ཞོ་ཟན། ཞུན་མར། པདྨ་གེ་སར། ནཱ་ག་གེ་སར་རྣམས་སྦྲང་རྩིས་སྦགས་པ། དབང་ལ། ཨུཏྤལ་དང༌། ཙམྤ་ཀ་དང༌། མྱ་ངན་མེད་དང༌། ནཱ་ག་གེ་སར་དང༌། མེ་ཏོག་དམར་ཞིང་རོ་སྐྱུར་བ་ཚེར་མ་ལྕགས་ཀྱུ་ལྟ་བུ་ཡོད་པའི་རིགས་རྣམས་སོ། །དྲག་པོ་ལ། ཡུངས་ཀར། ཉུང་དམར། ཚ་བ་གསུམ། ལན་ཚྭ། སྐེ་ཚེ། ནིམྦའི་ལོ་མ། རོ་ཐལ། བོང་བུ་དང་རྔ་མོའི་སྦངས། ཁྱིམ་བྱའི་ཚིལ། ཚེར་མ། མི་རུས་ཀྱི་ཕྱེ་མ། ཟི་ར་དཀར་ནག །ལྕགས་ཕྱེ། ཟངས་ཕྱེ། གཟས་པོའི་རྐང་རྗེས་ཀྱི་རྡུལ་རྣམས་བསྲེས་པ་དུག་ཁྲག་གིས་སྦགས་པ། རོ་བསྲེགས་པའི་ཐལ་སོལ་དང་ཕུབ་མ་སོགས་དུག་ཁྲག་གིས་སྦྲུས་པའི་ལིངྒའི་སྙིང་གར་གཟས་པོའི་མིང་རུས་ད་དྷུ་རའི་ཁུ་བ་དུག་ཁྲག་དང་བསྲེས་པས་བྲིས་པ་བཅུག་ཅིང༌། གཟུགས་དེ་དག་གཟས་པོའི་དྲི་མ་དྲུག་གང་རྙེད་ཀྱིས་སྦགས་པ། བགེགས་ལ་བྱེད་ན་དེའི་མིང་དང་དེ་ཉིད་གནས་པའི་ས་ཆུ་ཤིང་སོགས་ཀྱང་བསྲེའོ། །གཟུགས་དེ་གཉིས་ཀར་དུག་སྣ་དང་ཁྲག་སྣ་བྱུག་གོ། །དེ་རྣམས་ཀྱི་དགོས་པ་ནི། སྡོམ་འབྱུང་ལས། དེ་ནས་གཞན་ཡང་སྦྱིན་སྲེག་གི། །ཡན་ལག་ཀུན་འབྱུང་འབྲས་རབ་བཤད། །ས་དང་ས་གཞི་ཞིང་བཅས་པའི། །ཐབས་ཀྱི་ཡན་ལག་ཡོན་བདག་རྒྱས། །མར་གྱིས་འབྱོར་པ་ཐམས་ཅད་བྱེད། །ཡམ་ཤིང་གཟི་བྱིན་རྣམ་པར་འཕེལ། །བུད་ཤིང་ལྷག་པར་དཔའ་བར་བྱེད། །ཀུ་ཤས་ཐམས་ཅད་སྲུང་བར་བྱེད། །ཡུངས་ཀར་གྱིས་ནི་བགེགས་ཞི་བྱེད། །འབྲས་ཀྱིས་རྒྱས་པར་བྱེད་པར་བཤད༑ ༑ཏིལ་གྱིས་སྡིག་པ་འཇོམས་རིག་བྱ། །སོ་བས་ནོར་དང་འབྲུ་རྣམས་འགུགས། །སྲན་མས་སྟོབས་རྣམས་ཆེན་པོར་བྱེད། །ནས་ཀྱིས་རླུང་གི་ཤུགས་རབ་སྟེར། །དཱུརྦས་ཚེ་ནི་འཕེལ་བར་བྱེད། །གྲོ་ཡིས་ནད་རྣམས་འཇོམས་པར་བྱེད། །འོ་མ་སྦྲང་རྩིས་ཤེས་རབ་འཕེལ། །ཟས་མཆོག་གིས་ནི་བདེ་ཀུན་སྟེར། །མེས་ནི་འདོད་དོན་དངོས་གྲུབ་སྟེར། །རང་འདོད་ལྷས་ནི་གྲོལ་བ་སྩོལ། །ལྷག་མ་ལས་ནི་རྗེས་མཐུན་པར། །ཞི་སོགས་ལས་བྱས་ཤེས་པར་བྱ། །ཞེས་སོ། །དེ་རྣམས་གང་དུ་འབུལ་ན་འོད་སྙེའི་དགོངས་པས།

མར་ཁུ་སོགས་ཞུ་བའི་རྫས་རྣམས་ཞལ་དང༌། ཡཾ་ཤིང༌། ཀུ་ཤ། དཱུརྦ། བདུག་སྤོས། མི་རུས་ཀྱི་ཕྱེ་མ་རྣམས་སྐུའི་འོད་ཀྱི་དཀྱིལ་འཁོར། ཞོ་ཟན་དང༌། འབྲས་ཆན་སོགས་བཟའ་བ་དང༌། ཞབས་བསིལ། འཐོར་འཐུང༌༑ ཏིལ། ནས། གྲོ། འབྲས། སོ་བ། སྲན་མ། ཤིང་ཐོག་སོགས་ཕྱག་ཏུ། དྲི་རྣམས་ཐུགས་ཀར། མེ་ཏོག་རྣམས་དབུ་ལ། ཞབས་བསིལ་ནི་ཞབས་ལ། མར་མེ་དང་མཆོད་ཡོན་མདུན་དུ་འབུལ་ལོ། །བླ་མེད་རྣམས་ལ་ལིངྒ་མ་གཏོགས་ལས་བཞི་གའི་སྲེག་རྫས་རྣམས་ལ་བདུད་རྩི་ལྔས་བྲན་དགོས་ཏེ། འོད་སྙེ་ལས། བསྲེག་བྱའི་རྫས་ཐམས་ཅད་ལ་བཤང་བ་ལ་སོགས་པའི་བདུད་རྩི་ལྔས་བྲན་ཞིང་བདུད་རྩི་ལྔའི་ངོ་བོར་བསྒོམས་པའི་སྲེག་བླུགས་བྱའོ། །ཞེས་གསུངས་པའི་ཕྱིར་རོ། །བཅུ་པ་སྔགས་ཚིག་ནི། གུར་ལས། མཐར་ནི་སྭཱ་ཧཱ་ཞི་བ་སྟེ། །རྒྱས་པའི་དུས་སུ་བཽ་ཥཊ་དང༌། །མཐར་ནི་ཧཱུྂ་ཕཊ་བསད་པ་ལ། །དབང་དང་དགུག་པར་ཛཿདང་ཧྲཱིཿ །ཞེས་གསུངས་པས། ཞི་བ་ལ། སྡིག་སྒྲིབ་ནད་གདོན་གང་ཞི་བར་འདོད་པ་ཆེ་གེ་མོ་ཤཱནྟིཾ་ཀུ་རུ་སྭཱ་ཧཱ། རྒྱས་པ་ལ། ཚེ་བསོད་དཔལ་འབྱོར་བློ་གྲོས་སོགས་གང་རྒྱས་པར་འདོད་པ་ཆེ་གེ་མོ་པུཥྚིཾ་ཀུ་རུ་སྭཱ་ཧཱ་ཨོཾ། ཞེས་སམ། ཆེ་གེ་མོ་བཽ་ཥཊ། ཅེས་དང༌། དབང་ལ། གང་དབང་དུ་བྱ་བ་ཆེ་གེ་མོ་ཝ་ཤྱཾ་ཀུ་རུ་ཧོཿ ཞེས་སམ། ཆེ་གེ་མོ་ཨཱ་ཀརྵ་ཡ་ཛཿཧྲཱིཿ ཞེས་དང༌། དྲག་པོ་ལ། གནོད་བྱེད་དགྲ་བགེགས་ཆེ་གེ་མོ་མཱ་ར་ཡ་ཕཊ། ཅེས་སོགས་ཁ་བསྒྱུར་རོ༑ ༑དེ་ཡང་སྐབས་དང་སྦྱར་ཞིང་ཤེས་ན། སྤེལ་ཚིག་སོགས་ལེགས་སྦྱར་གྱི་སྐད་དུ་བྱས་ན་མཆོག་ཏུ་འགྱུར་ལ། མ་ཤེས་ན། སྡིག་སྒྲིབ་ཐམས་ཅད་ཞི་བར་མཛད་དུ་གསོལ། ལྟ་བུ་སྐབས་དོན་བོད་སྐད་ཁོ་ནར་བྱས་ཀྱང་ངེས་པར་རུང་ངོ༌། །དེ་ཡང་སྤེལ་ཚིག་རྒྱས་པར་ན། ཡམ་ཤིང་ལ་མཚོན་ཏེ། བདག་དང་མཐའ་ཡས་པའི་སེམས་ཅན་ཐམས་ཅད་ཀྱི་སྤངས་རྟོགས་དང༌། ས་ལམ་གྱི་བར་ཆད་སྡིག་སྒྲིབ་ཉེས་ལྟུང་ནད་གདོན་འགལ་རྐྱེན་མི་མཐུན་པའི་ཕྱོགས་ཐམས་ཅད་དང༌། ཁྱད་པར་གཟི་བརྗིད་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ།

འབྲིང་དུ་ན། བདག་སོགས་སེམས་ཅན་ཐམས་ཅད་ཀྱི་མི་མཐུན་པའི་ཕྱོགས་ཐམས་ཅད་དང༌། ཁྱད་པར་གཟི་བརྗིད་སོགས། བསྡུ་ན། རྫས་སོ་སོའི་ཁྱད་པར་བ་གང་ཡིན་པ་དེ་དག་སྦྱར། སྦྱོར་ཚུལ་རྒྱས་པར་སྔགས་རེ་རེ་ལ་སྤེལ་ཚིག་རེ་རེ་དང༌། བསྡུ་ན། སྤེལ་ཚིག་ཐོག་མཐར་སྦྱར་ཞིང་བར་སྐབས་སུ་སྔགས་ཁོ་ན་བྱས་ཀྱང་རུང་བ་སོགས་རིག་པའི་མདས་བསྣུན་ལ་བྱའོ། །བཅུ་གཅིག་པ་བཀོད་གཤོམ་ནི། སམྦུ་ཊ་ལས། སྲེག་རྫས་རྣམས་ནི་གཡས་སུ་བཞག །ཆུ་ཡི་སྣོད་ནི་གཡོན་དུ་བཞག །མར་གྱི་སྣོད་ནི་མདུན་དུ་བཞག ༑ཅེས་གསུངས་པ་ལྟར། རྫས་ལ་གོ་རིམ་ངེས་པ་མེད་ཀྱང་འདིར་ལག་ཏུ་བླང་བདེ་བའི་ཕྱིར། ཡམ་ཤིང་མར་ཁུ་ཏིལ་ཡུངས་ཀར། །ཟས་མཆོག་ཀུ་ཤ་དུརྦ་ནས། །གྲོ་འབྲས་སྲན་སོ་འབྲས་བུ་སོགས། །ཞེས་པ་ལྟར་མར་ཁུ་མདུན་ནམ་གཡས་ཟུར་ཁད་ཉེ་བ་དང༌། ཡམ་ཤིང་ཏིལ་ནས་ཤིང་ཐོག་གི་བར་ལས་མཐུན་གྱི་མདོག་ཅན་གྱི་སྟན་གྱི་སྟེང་དུ། སློབ་དཔོན་གྱི་གཡས་ངོས་ནས་རྩར་དུ་སྦྲེལ་བ་ཕྲེང་ཕྱི་ནང་གཉིས་བཤམས་པའི་ཐབ་ངོས་ནང་མ་མང་བ་འཇིག་རྟེན་ལས་འདས་པའི་མེ་ལྷའི་དང༌། ཕྱི་མ་ཉུང་བ་འཇིག་རྟེན་པའི་མེ་ལྷར་བཤམ། སློབ་དཔོན་གྱི་གཡོན་ངོས་སུ་སྟེགས་ཀྱི་ཁར་ཆུ་བཞིའི་གསང་ཆུའི་སྣོད་དུ་ཀུ་ཤ་དང་བཅས་པ། གཞན་གསུམ་སྣོད་ཆུ་དང་བཅས་པ་ལས་སྔགས་དང་ཧཱུྂ་བཟླས་པ་བཤམ། དེ་དག་གི་མདུན་དུ་མཉྫི་སོགས་ཀྱི་ཁར་སོ་སོའི་བཟེད་ཞལ་གྱི་སྣོད་ཀྱང་བཀྲམ། སློབ་དཔོན་གྱི་མདུན་དུ་འཇིག་རྟེན་པའི་མེ་ལྷའི་ཉེར་སྤྱོད་ལྔ་དང༌། དེའི་ནང་ཐབ་ཁུང་ངོས་སུ་འདས་པའི་མེ་ལྷའི་ཉེར་སྤྱོད་ལྔ་བཤམ། ཉེར་སྤྱོད་ཀྱི་མཇུག་ཏུ་སོ་སོའི་གཏོར་མ་གཉིས། ལས་བཞི་སོ་སོའི་ལྷ་བཤོས་དང་རྒྱུ་འདྲ་བ་རེ་རེ་དང༌། དེ་དག་གི་མཐར་སོ་སོའི་གོས་ཟུང་སོ་རྩི་དང་བཅས་པ་བཤམ། ཉེར་སྤྱོད་ཀྱི་མགོ་ཕ་རྒྱུད་ལ་སློབ་དཔོན་གྱི་གཡས་དང་མ་རྒྱུད་ལ་གཡོན་ནས་བཤམས་ཞིང་ཐབ་ལ་ཁ་ཕྱོགས་པར་བྱ། ཡང་ཉེར་སྤྱོད་ཚར་གཉིས།

གཏོར་མ། གོས་ཟུང༌། སོ་རྩི་རྣམས་སློབ་དཔོན་གྱི་མདུན་དུ་མ་ཤོང་ན་ཆུ་བཞིའི་མཇུག་ཏུ་བཤམས་ཏེ། མཉམ་སྦྱོར་ལས། མཆོད་ཡོན་ཡན་ལག་བརྒྱད་ལྡན་པ། །མཆོད་པ་ཀུན་གྱི་སྣ་ལ་འགོད། །ཅེས་གསུངས་པའི་ཕྱིར་རོ། །སློབ་དཔོན་གྱི་མདུན་དུ། ལྷ་གནས་བྱས་པའི་རྡོ་རྗེ་དང་དྲིལ་བུ། དེ་དག་གི་བར་དུ་དགང་བླུགས་ཁ་སྦྱར་བ་དང༌། གཞན་ཡང་ནང་མཆོད། ཌཱ་མ་རུ། རླུང་གཡབ། སྦར་ཤིང༌། ཀུ་ཤ། ལས་བུམ་རྣམས་བཤམ། བདག་བསྐྱེད་སྔོན་དུ་མ་སོང་ན་བདག་བསྐྱེད་ཀྱི་མཆོད་གཏོར་རྣམས་གཡས་སུ་བཤམ། ཉེ་ལོགས་སུ་མེ་སྣོད་གཙང་མར་ལས་མཐུན་གྱི་མེ་དང་ཁ་གསོ་བའི་བུད་ཤིང་སྔར་བཤད་པའི་ལས་དང་རྗེས་སུ་མཐུན་པ་ཡང་བཀོད་དོ། །ཡང་ཉེར་སྤྱོད་རྣམས་གཡས་ངོས་སྲེག་རྫས་ཀྱི་ནང་རོལ་དུ་བཤམས་པ་ལའང་ཁུངས་རྣམ་དག་ཡོད་དེ། གུར་ལས། མེ་ཏོག་བདུག་སྤོས་མར་མེ་དང༌། །དེ་བཞིན་དྲི་ཡི་དུང་ཆོས་གཡས། །ཞེས་གསུངས་མོད། འོན་ཀྱང་མདུན་དུ་མ་ཤོང་ན་གཡོན་དུ་ཆུ་བཞིའི་རྗེས་སུ་བཤམ་ན་གཡས་གཡོན་གྱི་རྫས་རྣམས་ཆ་སྙོམས་ཤིང་ལུང་སྔ་མའི་ཁུངས་དང་སྦྱར་བས་སྔ་མ་ལྟར་ལག་ལེན་གཙང་ངོ༌། །བཤམ་ཚུལ་འདི་རྣམས་འཇམ་གསུམ་ལ་ཡིན་གྱི། དྲག་པོ་ལ་སྲེག་རྫས་དང་མཆོད་རྫས་གཡས་གཡོན་གོ་ས་བརྗེ་ཞིང་མདུན་དང་གཡས་ཀྱི་ཉེར་མཁོ་རྣམས་ནི་ལས་བཞི་གར་མཚུངས། ལས་སོ་སོའི་རྫས་ཁྱད་པར་བ་ནི་སྲེག་རྫས་ཀྱི་ཤིང་ཐོག་གི་རྗེས་དེར་བཤམ། དྲག་པོའི་ལིངྒ་ནི་ལྕགས་སྣོད་དུ་གན་རྐྱལ་དུ་བཞག་པའི་མགོ་སློབ་དཔོན་ལ་བསྟན་ཅིང་དགུག་འདྲེན་དང་ཁ་སྦྱོར་དབྱེ་བ་མང་དུ་བྱས་ཏེ་ཕུར་ཐུན་མཚོན་ཆ་བཏབ་ནས་གཡས་ངོས་ཀྱི་ཉེ་ལོགས་སུ་བཤམས། དེ་ལྟར་གཤོམ་པའི་ཚེ་ལིངྒ་མ་གཏོགས་པའི་སྲེག་རྫས། མཆོད་རྫས། དགང་བླུགས་ལ་སོགས་པའི་ཡོ་བྱད་ཐམས་ཅད་ལ་ལས་བུམ་གྱི་ཆུས་ལས་སྔགས་དང་ཧཱུྂ་བཞིའི་སྔགས་བརྗོད་ལ་བསང༌། སློབ་དཔོན་དང་ཐབ་ཀྱི་བར་དུ་གཡམ་པའམ། ཤིང་གི་མེ་གཡོལ་ལ་གངས་རིའི་གཟུགས་བྲིས་པའང་བཞག་སྟེ།

གདན་བཞིའི་གཞན་གདན་རབ་དབྱེ་དང་པོ་ལས། ཇི་བཞིན་གདན་གྱི་གནས་སུ་ཡང༌། །མཐེབ་སོར་བཅུ་གཉིས་དག་དང་ནི། །དཔངས་སུ་ཁྲུ་ཕྱེད་ལྡན་པ་ཡི། །ཏི་སེ་གངས་རི་མཛེས་པར་བཞག །ཅེས་གསུངས་སོ། །གཞན་ཡང་ཉེར་མཁོའི་ཡོ་བྱད་གང་དགོས་ཀྱང་རིག་པས་དཔྱད་ནས་ཚོགས་པར་བྱའོ། །བཅུ་གཉིས་པ་རྣལ་འབྱོར་ནི། དཀྱིལ་འཁོར་སྒྲུབ་མཆོད་རབ་གནས་དང་སློབ་མ་ལ་དབང་བསྐུར་བ་སོགས་ཀྱི་དུས་སུ་ནི། སོ་སོའི་སྐབས་ཇི་ལྟ་བ་བཞིན་བྱ་ཞིང༌། དེ་རྣམས་ཀྱི་དུས་མིན་ན་སྒྲུབ་པ་པོ་ལས་བུམ་གྱི་ཆུ་དང་ལས་སྔགས་དང་ཧཱུྂ་བཞི་པས་ལེགས་པར་བསངས་ཏེ་གདན་ལ་འཁོད་ནས། སྔོན་འགྲོའི་གཏོར་མ་ནས་བཟུང་ཐུན་བསྡུ་བའི་བར་བདག་བསྐྱེད་དཀྱུས་ལྟར་བསྒོམས་ལ། དེ་ཡང་གཙོ་བོའི་རྩ་ཞལ་དང་སྐུ་མདོག །འཁོར་རྣམས་དང་བཅས་པ་ལས་མཐུན་གྱི་ཁ་དོག་ཅན་དུ་སྒོམ་ཞིང༌། གཙོ་འཁོར་གྱི་ཞལ་ལྷག་མ་རྣམས་བསྒྱུར་མི་དགོས། བདག་བསྐྱེད་ལ་བསྙེན་པ་ཅི་གྲུབ་བྱས་ནས་ཐུན་བསྡུས་ཏེ་དཔའ་བོ་གཅིག་པའི་རྣལ་འབྱོར་ལ་ཞུགས། དེ་ནས་སྤྲོ་ན། ལས་བུམ་དུ་ལས་ཀྱི་ལྷ་བསྐྱེད་ཅིང་སྤྱན་འདྲེན་མཆོད་བསྟོད་བཟླས་པ་སོགས་དཀྱིལ་ཆོག་ལྟར་བྱ། མི་སྤྲོ་ན། ལས་སྔགས་བརྒྱ་རྩ་བཟླས་པས་ངེས་པར་རུང་གི། འདིས་བསང་ཆུ་ཙམ་ལས་སྐབས་འདིར་བྱ་བ་གཞན་མི་དགོས་པའི་ཕྱིར་རོ། །འདས་པའི་མེ་ལྷ་བསྐྱེད་པའི་ཚེ་ཡང་ཞི་བ་ལ་དཀར་པོ་ཞི་བའི་ཉམས་ཅན། རྒྱས་པ་ལ་སེར་པོ་རྒྱས་པའི་ཉམས་ཅན། དབང་ལ་དམར་པོ་ཆགས་པའི་ཉམས་ཅན༑ དྲག་པོ་ལ་ནག་པོ་ཁྲོ་འཁྲུག་རྔམ་པའི་ཉམས་ཅན་དུ་བསམ། རྩ་ཞལ་དང་སྐུ་མདོག་མ་གཏོགས་ཞལ་ལྷག་མ་བསྒྱུར་མི་དགོས། གཞན་ཡང་རྒྱས་པའི་ཐབ་ཁུང་གྲུ་བཞི་སེར་པོ། དབང་གི་ཐབ་ཁུང་ཟླ་གམ་དམར་པོ། དྲག་པོའི་ཐབ་ཁུང་གྲུ་གསུམ་ནག་པོར་བསྒྱུར། སྦྱིན་སྲེག་ཟིན་ནས་རྒྱས་པའི་མེ་དྲི་སེར་པོའི་ཆུ། དབང་ལ་དྲི་དམར་པོ་མངར་གསུམ་དང་བཅས་པ། དྲག་པོ་ལ་དུག་ཁྲག་གི་མེས་གཞིལ་ལོ། །འདས་པའི་མེ་ལྷ་བསྐྱེད་པའི་སྔ་རོལ་དུ་ཕྲིན་ལས་བྱ་བའི་ཚེ།

རྒྱས་པ་ལ། གཙོ་བོའི་ཐུགས་ཀ་ནས་རིན་འབྱུང་ཡབ་ཡུམ་སེར་པོ་རྒྱས་པའི་ཉམས་ཅན༑ གོས་རྒྱན་སེར་པོ་ཅན། རིན་པོ་ཆེ་དང་བུམ་པ་སེར་པོ་འཛིན་པ་རང་འདྲའི་འཁོར་མང་པོ་སྤྲོ་བ་དང་བཅས་པས་བསྒྲུབ་བྱ་ལ་དབང་བསྐུར་ཞིང་རིན་པོ་ཆེའི་ཆར་ཕབ་པས། དེའི་ཚེ་བསོད་དཔལ་འབྱོར་སོགས་འདོད་པའི་དོན་ཐམས་ཅད་ཤིན་ཏུ་རྒྱས་པར་བསམ། དབང་ལ། གཙོ་བོའི་ཐུགས་ཀ་ནས་སྣང་མཐའ་ཡབ་ཡུམ་དམར་པོ་ཆགས་པའི་ཉམས་ཅན། པདྨ་དང་བུམ་པ་དམར་པོ་འཛིན་པ་རང་འདྲའི་འཁོར་དང་བཅས་པས་འོད་ཟེར་ལྕགས་ཀྱུ་ལྟ་བུ་སྤྲོས། རང་ཉིད་གང་འདོད་པའི་བསྒྲུབ་བྱ་བཀུག་པ་མདུན་དུ་འཁོད་པ་ལ་ཨུཏྤལ་དམར་པོ་ཁ་མ་ཕྱེ་བའི་མདེའུ་ཅན་གྱི་མདས་བསྒྲུབ་བྱའི་སྙིང་ཕུག་ཅིང་དབང་བསྐུར་བས། དེའི་སྒྲིབ་པ་སྦྱངས་ནས་བདག་ཉིད་ཀྱི་དབང་དུ་གྱུར་པར་བསམ། དྲག་པོ་ལ། གཙོ་བོའི་ཐུགས་ཀ་ནས་དོན་གྲུབ་ཡབ་ཡུམ་ནག་པོ་ཁྲོ་འཁྲུག་གཏུམ་པའི་ཉམས་ཅན། རལ་གྲི་དང་བུམ་པ་ནག་པོ་འཛིན་པ། རང་འདྲའི་འཁོར་མང་པོ་སྤྲོས་པས་བསྒྲུབ་བྱ་བཀུག་ནས་ལྷ་དང་ཕྲལ། རང་གཤེད་ཕབ་སྟེ་ཐུགས་ཀ་ནས་རྡོ་རྗེའི་མེ་ཆར་ཕབ་པས་བསད་ནས་བུམ་པའི་ཆུས་དབང་བསྐུར། རྣམ་ཤེས་གཙོ་བོའི་ཐུགས་ཀར་བསྟིམས། ཕུང་པོ་དེ་ཉིད་རལ་གྲིས་གཏུབ་ཏེ་ལྷ་ཚོགས་རྣམས་ཀྱི་ཞལ་དུ་བསྟབས་པས་རྔམ་སྒྲ་དང་བཅས་གསོལ་བར་བསམ་མོ། །དོན་གྱི་སྙིང་པོ་ནི། སྙེ་མ་ཉེར་དྲུག་ལས། སྦྱིན་སྲེག་འཁོར་དང་བཅས་པའི་དེ་ཁོ་ན་ཉིད་ནི་སྟོང་པ་ཉིད་དང་རོ་གཅིག་པ་ཉིད་དོ། །དེའི་སྦྱིན་སྲེག་མཁན་པོ་དང༌། བསྲེག་བྱ་དང༌། སྦྱིན་པའི་ལྷ་ལ་སོགས་པ་རྣམས་སྒྱུ་མ་ཉིད་དུ་མོས་པ་ཁོ་ནས་ཇི་སྐད་བཤད་པའི་ཆོ་གས་ནི་ཡང་དག་པར་མངོན་པར་འདོད་པ་ཕུན་སུམ་ཚོགས་པའི་རྒྱུའོ། །ཞེས་གསུངས་པས། བདག་དང་ལྷ་དང་རྫས་དང་ཡོ་བྱད་ལ་སོགས་པ་སྦྱིན་སྲེག་གི་འཁོར་གསུམ་ཐམས་ཅད་སྒྱུ་མ་ལྟ་བུ་གནས་ལུགས་ཕྱག་རྒྱ་ཆེན་པོའི་རོལ་པ་ལས་མ་འདས་པར་བྱས་ན་ཕྲིན་ལས་ཐམས་ཅད་འགྲུབ་པར་གསུངས་པས།

སྦྱིན་སྲེག་གི་དབུ་ཞབས་ཐམས་ཅད་དུ་དོན་དེ་དག་ཡང་དང་ཡང་དུ་དྲན་པ་གསོ་བར་བྱ་བ་ནི་དགོས་པའི་གཙོ་བོ་ཡིན་གྱི། བདག་གཞན་ལྷ་དང་རྫས་སོགས་ལ་གཉིས་འཛིན་ཨ་འཐས་ཐེར་ཟུག་འཁྲུལ་འཛིན་རྟག་པར་རློམ་པ་ཅན་གྱིས་ནི་གནས་སྐབས་ཀྱི་ཕྲིན་ལས་ཙམ་འགྲུབ་ཀྱང་མཆོག་གི་དངོས་གྲུབ་འབྱུང་བ་ཉིན་སྐར་ཙམ་མོ། །གཉིས་པ་ངག་འདོན་ཆོ་གའི་རྣམ་གཞག་ལ་གསུམ། སྔོན་འགྲོ། དངོས་གཞི། རྗེས་དང་གསུམ་མོ། །དང་པོ་ནི། བསང་ཆུ་ཀུ་ཤས་བླངས་ལ་རང་གི་གཡོན་ནས་ཐབ་རྫས་རྣམས་གཡས་སྐོར་དུ་བསངས་ཤིང་ལས་སྔགས་བརྗོད། སླར་ནང་མཆོད་ཀྱང་གོང་བཞིན་གཏོར་ཞིང་ལས་སྔགས་ཀྱིས་བསངས། བསང་ཆུས་བསང་བ་འདི་རྡོར་དྲིལ་བྱིན་རླབས་ཀྱི་རྗེས་སུ་བྱ་བ་ལ་ཁུངས་མེད་ཅིང༌། སྔོན་དུ་བྱ་བ་ནི་རབ་འབྱོར་བསྐྱངས་དང་ཨ་བྷ་ཡའི་ལུགས་སོ། །དེ་ནས་ཐལ་མོ་ཨཱ་ལི་ཀཱ་ལི་ཡོངས་སུ་གང་བ་ལས། གཡས་གཡོན་ཉི་མ་དང་ཟླ་བར་བསམས་ལ་རྣམ་ལྔ་ཀོར་ཏེ། རྡོར་དྲིལ་རབ་གནས་བྱས་ཟིན་པའི་རྡོ་རྗེ་ལག་གཡས་ཀྱི་མཐེ་བོང་དང་མིང་མེད་ཀྱིས་བླངས་ཤིང༌། ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མ་ཡ་ཏིཥྛ་ཨེ་ཥསྟྭཾ་དྷ་ར་ཡཱ་མི་ཧིཿཧི་ཧི་ཧི་ཧི་ཧཱུྂ་ཧཱུྂ་ཧཱུྂ་ཕཊ་སྭཱ་ཧཱ། ཞེས་སྙིང་གར་བཟུང༌། གཡོན་པའི་མཐེ་བོང་དང་མིང་མེད་ཀྱིས་དྲིལ་བུ་བླངས་ཤིང༌། ཨོཾ་བཛྲ་གྷཎྚ་ཧཱུྂ། ཞེས་དཀུ་གཡོན་དུ་བཟུང༌། སླར་རྡོ་རྗེ་སྔ་མ་ལྟར་ལས་དྲིལ་བུ་ནང་གི་ཕྱོགས་མཚམས་བརྒྱད་དུ་ལྕེ་བསྐྱོད་ནས་དཀྲོལ་ཞིང༌། ཨོཾ་བཛྲ་དྷརྨ་ར་ཎི་ཏ། པྲ་ར་ཎི་ཏ། སཾ་པྲ་ར་ཎི་ཏ། སརྦ་བུདྡྷ་ཀྵེ་ཏྲ་པྲ་ཙཱ་ལི་ནི་པྲཛྙཱ་པཱ་ར་མི་ཏཱ་ནཱ་ད་སྭ་བྷཱ་ཝ། བཛྲ་སཏྭ་ཧྲྀ་ད་ཡ་སནྟོ་ཥ་ནི་ཧཱུྂ་ཧཱུྂ་ཧཱུྂ་ཧོཿཧོཿཧོཿསྭཱ་ཧཱ། ཞེས་བརྗོད། མེ་ལྷའི་མཆོད་རྫས་རྣམས་བསངས་སྦྱངས། སྟོང་པའི་ངང་ལས། ལས་མཐུན་གྱི་སྣོད་སོ་སོར་མེ་ལྷའི་མཆོད་པ་རྣམས་དྭངས་ཤིང་ཐོགས་པ་མེད་པ་ནམ་མཁའ་དང་མཉམ་པར་གྱུར། ཨོཾ་བཛྲ་ཨརྒྷཾ་ཨཱཿཧཱུྂ།

དེ་བཞིན་དུ། ཨཱ་ཙ་མཱ་ནཾ། པྲོཀྵ་ཎཾ། པཱ་དྱཾ། པུཥྤཾ། དྷཱུ་པཾ། ཨཱ་ལོ་ཀཾ། གནྡྷཾ། ནཻ་ཝི་དྱཾ། ཤཔད་ཞེས་སྦྱར་ལ་བྱིན་གྱིས་བརླབས། དེ་ནས་གདན་བཞི་ལས། ལག་གཉིས་ཁུ་ཚུར་ཁ་སྦྱར་ཞིང༌། །གུང་མོ་གཉིས་སྦྱར་ཀུན་ཏུ་བལྟ། །ཕྱག་རྒྱ་འདི་ནི་དག་བྱེད་པའོ། །ཞེས་གསུངས་པས། ལག་གཉིས་ཀྱི་ཁུ་ཚུར་ཁ་སྦྱར་བའི་གུང་མོ་གཉིས་བསྒྲེངས་པ་རྩེ་སྤྲད་པ་རྫས་རྣམས་ལ་གཏད་དོ། །ཨོཾ་སྭཱ་ཧཱས་རྫས་རྣམས་བཀྲུས་པར་བསམ། ཨོཾ་ཨཱཿསྭཱ་ཧཱས་ཡཾ་ཤིང༌། ཨོཾ་ཤྲཱིཾ་སྭཱ་ཧཱས་ཞུན་མར། ཨོཾ་ཛྲཱིཾ་སྭཱ་ཧཱས་འབྲུ་རྣམས། ཨོཾ་ཀུ་རུ་ཀུ་རུ་སྭཱ་ཧཱ། ཞེས་རྫས་གཞན་རྣམས་ལ་གཏད་དེ་བརྗོད་པས། རྫས་རྣམས་ཀྱི་མ་དག་པའི་ཉེས་སྐྱོན་ཐམས་ཅད་རྣམ་པར་སྦྱངས། སྟོང་པའི་ངང་ལས་ཞུན་མར་ལ་སོགས་པའི་རྫས་རྣམས་རང་རང་གི་མིང་ཡིག་དང་པོ་ཐིག་ལེས་བརྒྱན་པ་ལས་བྱུང་བའི་ཞུན་མར་སོགས་རང་རང་གི་མཚན་ཉིད་ཐམས་ཅད་ཡོངས་སུ་རྫོགས་ཤིང་རང་རང་གི་བྱ་བ་བྱེད་ནུས་པ་ལས་མཐུན་གྱི་ཁ་དོག་ཅན་དུ་གྱུར་པར་བསམ་ཞིང༌། ཨོཾ་བོ་དྷི་བྲྀཀྵ་ཡ་སྭཱ་ཧཱ། ནས་ཤིང་ཐོག་གི་བར་རང་རང་གི་སྔགས་ལ་མགོར་ཨོཾ་དང་མཐར་སྭཱ་ཧཱ་སྦྱར་བ་གསུམ་གསུམ་གྱིས་བྱིན་གྱིས་བརླབ་བོ། །འདི་ནི་ཨ་བ་ཏཱ་ར་ལས། མར་ལ་སོགས་པའི་སྲེག་རྫས་རྣམས་ལ་རང་རང་གི་སྙིང་པོ་སོར་བཞག་སྟེ། ཞི་བ་ལ་སོགས་པའི་ལས་སྒྲུབ་ནུས་པ། ཁ་དོག་དཀར་པོ་ལ་སོགས་དང་ལྡན་པར་ཡང་བྱིན་གྱིས་བརླབ་བོ། །ཞེས་གསུངས་པའི་དོན་ནོ། །དེ་ནས་ལས་མཐུན་གྱི་མེ་དེ་ཉིད་ལས་སྔགས་ཀྱིས་བསྲུང་ཞིང༌། ཨོཾ་ཨཱཿཧཱུྂ་གིས་བྱིན་གྱིས་བརླབས་ནས། ལས་སྔགས་ཀྱིས་སྦར་ལ་འབར་བའི་ཚེ་དེ་ཉིད་ལ་སྦར་ཞིང༌། དྭངས་གཙང་ཤིང་ཤིན་ཏུ་སྐམ་པའི་རྩྭའི་ཆུན་པོ་དང་ལྷན་ཅིག་ཏུ་སྦར་བ་ལ་བསང་ཆུ་དང་ལས་སྔགས་ཀྱིས་བསངས་ཏེ། སླར་ནང་མཆོད་ཀྱིས་གཡས་སུ་ལན་གསུམ་བསྐོར་ཞིང་བསངས་པ་དུ་བ་མེད་པ་ཐབ་ཏུ་བཅུག་ལ། ཨོཾ་ཛྭ་ལ་ཛྭ་ལ་ཧཱུྂ། ཞེས་བརྗོད།

དེ་ནས། ཧཱུྂ་ཞེས་རླུང་གཡབ་ཀྱིས་མེ་སྦར། དེ་ཡང་འཇམ་དཔལ་རྩ་རྒྱུད་ལས། ཁ་ཡི་རླུང་གིས་མི་བྱ་སྟེ། །རྟག་ཏུ་གོས་ཀྱི་མཐས་ཀྱང་མིན། །རླུང་གཡབ་གཙང་དང་དེ་བཞིན་གོས། །ལོ་མས་ཀྱང་ནི་རླུང་གཡབ་བྱ། །ཞེས་སོ། །མེ་འབར་བའི་ཚེ་ལས་སྔགས་བདུན་དང་མར་ཁུ་བླུགས་གཟར་བདུན་གྱིས་མེ་གསོ། དེ་ནས་ཀུ་ཤ་སྔོ་ལྗང་དྲི་མ་མེད་ཅིང་མ་གས་པ་འདབ་མ་མ་གྲུག་པ་ཧ་ཅང་མི་རིང་བ་རྣམས། ཨོཾ་བཛྲ་སཏྭ་ཨཱཿ ཞེས་བཟླས་ནས། ཨོཾ། ཀུ་ཤ་འདི་ནི་གཙང་ཞིང་དགེ། །ཚངས་པ་ལྷ་རྣམས་དག་བྱེད་ཡིན། །དཀོན་མཆོག་གསུམ་པོ་མཉེས་བྱེད་པ། །ས་ལས་སྐྱེས་པ་འདབ་མའི་སྙིང༌། །བདག་གི་བགེགས་རྣམས་ཐམས་ཅད་ནི། །ཞི་དང་བཀྲ་ཤིས་མཛད་དུ་གསོལ། །སྭཱ་ཧཱ། ཞེས་ཀུ་ཤ་གཉིས་གཉིས་ཐབ་ཀྱི་ཁ་ཁྱེར་ལ་མདུན་ནས་གཡས་སྐོར་གྱིས་རྩེ་མོ་ཤར་ལྷོ་ནུབ་བྱང་དུ་ཕྱོགས་པར་སྔ་མའི་རྩེ་མོ་ཕྱི་མའི་རྩ་བས་ནོན་པར་བཀྲམ། དེ་རྗེས་ཐབ་ཁུང་གི་སྟེང་དུ་རྩེ་མོ་ཤར་དུ་བསྟན་པའི་ཀུ་ཤའི་ཆུན་པོ་བ་ལང་གི་རྣ་བ་ལྟ་བུ་ཧ་ཅང་མི་རིང་བས་གཡོགས་སོ། །འདི་ནི་མེ་ལྷའི་གདན་དུ་བསམ་དགོས་པ་ཚད་ལྡན་མང་པོས་བཤད་དོ། །དེ་ལྟར་སྔོན་འགྲོ་རྣམས་སྡོམས་སུ་བསྡུ་ན། བསང་ཞིང་རྡོར་དྲིལ་བཅང་བ་དང༌། །མཆོད་པ་བྱིན་རླབས་རྫས་རྣམས་ཀྱང༌། །བཀྲུ་སྦྱང་བྱིན་རླབས་མེ་སྲུང་ཞིང༌། །བྱིན་རླབས་ལས་སྔགས་བཟླས་ཏེ་སྦར། ་སྦར་ཤིང་སྦར་ནས་བསང་ཞིང་བསྐོར། །ཐབ་བཅུག་རླུང་གཡབ་གཡབ་ཅིང་སྦར། །སྲེག་བླུགས་བདུན་གྱིས་མེ་གསོ་ཞིང༌། །ཀུ་ཤ་བཀྲམ་པ་སྔོན་འགྲོའི་ལས། །ཞེས་སོ། །གཉིས་པ་དངོས་གཞི་ནི། འཇིག་རྟེན་པའི་མེ་ལྷ་མཆོད་པ་དང༌། འདས་པའི་མེ་ལྷ་མཆོད་པ་གཉིས་ལས། དང་པོ་ནི། ཐབ་བསང་ཆུ་དང་ལས་སྔགས་ཀྱིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཧཱུྂ་

་་་་་འདོད་ལྷའི་གཙོ་བོའི་ས་བོན་གང་ཡིན་ཏེ། ལས་བྱུང་བའི་ཞི་བའི་ཐབ་ཁུང་ཟླུམ་པོ་དཀར་པོ་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ། རཾ་ལས་མེའི་དཀྱིལ་འཁོར་དམར་པོ་གྲུ་གསུམ་རབ་ཏུ་འབར་བ་དེའི་དབུས་སུ། ཨ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་རཾ་དང་བགྲང་འཕྲེང་ཡོངས་སུ་གྱུར་པ་ལས། སྐད་ཅིག་གིས་རྫོགས་པ་ཞི་བའི་མེ་ལྷ་འཛིན་བྱེད་སྐུ་མདོག་དཀར་པོ་ཆུ་དཀྱིལ་ལ་གནས་པ། དཀར། ནག །དམར་བའི་ཞལ་གསུམ་འཛུམ་ཞིང་ཅུང་ཟད་གདངས་པ་ཞི་བའི་ཉམས་ཅན། ཕྱག་དྲུག་གི་དང་པོ་གཉིས་རང་སྣང་གི་ཡུམ་ལ་འཁྱུད་པ། ལྷག་མ་གཡས་གཉིས་མི་འཇིགས་པའི་ཕྱག་རྒྱ་དང་བགྲང་ཕྲེང༌། གཡོན་གཉིས་དབྱུག་གུ་རྩེ་གསུམ་དང་རིལ་བ་སྤྱི་བླུགས་འཛིན་པ། སྨིན་མ་དང་སྨ་ར་འབར་ཞིང་འཁྲུགས་པ་རལ་པའི་ཐོར་ཚུགས་ཅན། ལྟོ་བ་འཕྱང་ཞིང་ཤ་རྒྱས་པ་བོངས་ཐུང་བ། སྙིང་གར་མེའི་དཀྱིལ་འཁོར་གྱི་རྣམ་པ་མདོག་རིས་ཀྱི་མཚན་མ་ལ་རཾ་ཡིག་གིས་མཚན་པ། གོས་དཀར་པོ་བགོས་ཤིང་སྲད་བུ་དཀར་པོ་སེ་རལ་ཁར་ཐོགས་པ། མེ་ལྕེ་དཀར་པོའི་འོད་ཟེར་སྟོང་གིས་དཀྲིགས་པ་པདྨའི་སྐྱིལ་ཀྲུང་གིས་བཞུགས་པར་དྲང་སྲོང་གི་ཚོགས་ཀྱིས་བསྐོར་བར་གྱུར་པར་བསམ༑ འདོད་རྒྱལ་གྱི་ཕྱག་རྒྱ་དང་བཅས་ལ། ཧཱུྂ་ཊཀྐི་རཱ་ཛ་ཧཱུྂ། རང་གི་ཐུགས་ཀ་ནས་ཁྲོ་བོ་འདོད་རྒྱལ་སྤྲོས་ཏེ། རི་རབ་ཀྱི་ཤར་ལྷོ་ནས་མེ་ལྷ་ཡེ་ཤེས་པའི་ཚོགས་སྐད་ཅིག་གིས་སྤྱན་དྲངས༑ ཞེས་མོས་ནས། ལག་གཡོན་པས་གཡས་པའི་མཁྲིག་མ་བཟུང༌། གཡས་ཀུ་ཤ་དང་བཅས་ཏེ་མི་འཇིགས་པའི་རྒྱ་ལས་མཐེ་བོང་སྲིན་ལག་གི་རྩ་བར་འཛུགས་པ་མི་འཇིགས་པ་སྐྱོད་པའི་ཕྱག་རྒྱ་དང་བཅས་པས། ཨོཾ་ཨེ་ཧི་ཨེ་ཧི་མ་ཧཱ་བྷུ་ཏ། དེ་ཝ་རྀ་ཥི་དྭི་ཛ་སཏྟ། མ་གྲི་ཧཱི་ཏྭ་ཨཱ་ཧུ་ཏི་མ་ཧཱ། ཨསྨིན་སནྣི་ཧི་ཏོ་བྷ་ཝ། ཞེས་གུར་དང་སམྦུ་ཊ་ལས་འབྱུང་བ་ལྟར་རྒྱ་སྐད་དམ༑ ཡང་ན་བོད་སྐད་དུ། ཨོཾ། ཚུར་སྤྱོན་ཚུར་སྤྱོན་འབྱུང་པོ་ཆེ། །ལྷ་ཡི་དྲང་སྲོང་གཉིས་སྐྱེས་མཆོག

།སྲེག་བླུགས་ཞལ་ཟས་བཞེས་སླད་དུ། །འདིར་ནི་ཡང་དག་བསྙེན་པར་མཛོད༑ ༑ཅེས་སོ། །ཨོཾ་ཨགྣ་ཡེ། ཨཱ་དཱི་བྱ་ཨཱ་དཱི་བྱ། ཨཱ་བི་ཤ་ཨཱ་བི་ཤ། མ་ཧཱ་ཤྲཱི་ཡེ། ཧ་བྱ་ཀ་བྱ། བཱ་ཧ་ན་ཡེ་སྭཱ་ཧཱ། ཞེས་དང༌། ཨོཾ་ཨཱཿཛཿཧཱུྂ། ཞེས་སྤྱན་དྲངས། རང་བྱུང་ཆེན་པོ་བཅོམ་ལྡན་འདས། །འདོད་པའི་དབང་ཕྱུག་འདོད་པ་སྟེར། །མེ་ལྷ་ལས་ཀུན་སྒྲུབ་བྱེད་པ། །འདིར་ནི་གདན་ལ་ཉེ་བར་བཞུགས། །ཀུ་ཤ་ཨཱ་ས་ནཾ་ཀུ་རུ། ཞེས་བརྗོད་པས་ཐབ་ཀྱི་མེ་མཚམས་ཀྱི་ཁ་ཁྱེར་དུ་ཀུ་ཤའི་གདན་ལ་བཞུགས་པར་གྱུར་པར་བསམ། སྔགས་ཚིག་འདི་ནི་ཡེ་ཤེས་ཐིག་ལེ་ལས་བྱུང་ངོ༌། །སྐབས་འདིར་རིག་པ་མཆོག་ལས། མེ་ལྷ་བྱོན་པའི་རྟགས་སུ་གྱུར་པ་ནི་མེའི་དབུས་སུ་སྔོ་བྲེང་འདུག་པ་དང་མཐའ་སྔོ་བ་དང༌། མེའི་རྩེ་མོ་རྒྱས་པ་དང་རྩ་བ་སྔོ་ཞིང་རྒྱས་པ་འབྱུང༌། ཞེས་ཀྱང་གསུངས་སོ། །དེ་ནས། ཕྱིར་འབྲང་གི་བགེགས་ཐམས་ཅད་ཨོཾ་སཾུ་བྷ་ནིའི་སྔགས་དང་ཡུངས་ཀར་གྱིས་བྲབ། ལས་སྔགས་བརྗོད་ཅིང་བསང་ཆུ་གཏོར་བས་བསྐྲད། ཆུ་བཞི་ཉེར་སྤྱོད་རོལ་མོ། ནང་དང་གསང་བའི་མཆོད་པ་འོག་ནས་འབྱུང་བ་ལྟ་བུས་མཆོད་ནས། རྡོར་དྲིལ་འཛིན་པའི་འཁྱུད་ཚུལ་སེ་གོལ་དང་བཅས། ཨོཾ་ཨཱཿཧཱུྂ་ཧཱུྂ། ཨོཾ་ཨཱཿབཾ་ཧཱུྂ། ཨོཾ་ཨཱཿཧོཿཧཱུྂ། ་ཞེས་དང༌། དམ་ཚིག་པ་དང་ཡེ་ཤེས་པ་གཉིས་སུ་མེད་པར་གྱུར་པར་བསམ། དབང་བསྐུར་ནི། རང་གི་ཐུགས་ཀའི་ས་བོན་གྱི་འོད་ཀྱིས་ཕྱོགས་བཅུའི་རྒྱལ་བ་འཁོར་དང་བཅས་པ་དབང་གི་ལྷའི་རྣམ་པར་སྤྱན་དྲངས། ཨོཾ་པཉྩ་ཀུ་ལ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། དེ་བཞིན་དུ་ཤཔདའི་བར་གྱིས་མཆོད། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ། ཞེས་གསོལ་བ་བཏབ་པས། དབང་གི་ལྷས་བུམ་པ་བསྣམས་ནས༑ ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། ཞེས་དབང་བསྐུར་སྐུ་གང་དྲི་མ་དག །ཆུ་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུ་བརྒྱན། དབང་གི་ལྷ་རྣམས་རང་ཉིད་ལ་ཐིམ་པར་གྱུར་པར་བསམ།

ཡང་དབང་བསྐུར་མི་བྱེད་ན། ལྷ་བསྐྱེད་པའི་ཚེ་ནས་སྣང་མཐའི་ཅོད་པན་ཅན་དུ་བསྒོམ་པར་བྱའོ། །མཆོད་པ་ནི། ཐོག་མར་ཆུ་བཞི་འབུལ་ཚུལ་བསྡུས་པར་ན། ཨོཾ་ཨཱཿཧཱུྂ་ཨརྒྷཾ་པྲ་ཏཱིཙྪ་ཧཱུྂ། ཞེས་པ་ལྟ་བུའམ། འབྲིང་ལ། ཨོཾ་ཨཱཿཧྲཱིཿཔྲ་ཝ་ར་སཏྐཱ་རཾ་ཨརྒྷཾ་པྲ་ཏཱིཙྪ་ཧཱུྂ་སྭཱ་ཧཱ། སོགས། རྒྱས་པར་ན། ཨོཾ་ཨགྣ་ཡེ། ཞེས་པ་ནས། བཱ་ཧ་ན་ཡེ་ཞེས་པའི་བར་སྤྱན་འདྲེན་གྱི་སྐབས་ལྟ་བུའི་མཐར། ཨརྒྷཾ་པྲ་ཏཱིཙྪ་སྭཱ་ཧཱ། ཞེས་པ་ལྟ་བུ། དེ་གསུམ་གང་བྱེད་ཀྱང༌། ཨརྒྷཾ་གྱིས་མཆོད་ཡོན། ཨཱ་ཙ་མཱ་ནཾ་གྱིས་ཞལ་བསིལ། པྲོཀྵ་ཎཾ་གྱིས་བསང་གཏོར། པཱ་དྱཾ་གྱིས་ཞབས་བསིལ་རྣམས་འབུལ། དེ་ནས། ཨོཾ་བཛྲ་པུཥྤཾ་ཨཱཿཧཱུྂ། དེ་བཞིན་དུ། དྷཱུ་པེ། ཨཱ་ལོ་ཀེ། གནྡྷེ། ནཻ་ཝི་དྱེ། ཤཔད་ཞེས་སོགས་མེ་ལྷའི་སྔགས་བཏགས་པའམ། རྐྱང་པས་ཀྱང་རུང་སྟེ་ཉེར་སྤྱོད་ལྔ་རོལ་མོ་དང་བཅས་པ་དང༌། ཨོཾ་ཨགྣ་ཡེ་ཨོཾ་ཨཱཿཧཱུྂ། ཞེས་བདུད་རྩིས་ནང་མཆོད་དང༌། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཡཱ་མི། ཞེས་གསང་མཆོད་ཀྱིས་མཆོད། བསྟོད་པ་ནི། རྡོར་དྲིལ་འཛིན་པས། འཇིག་རྟེན་དབང་ཕྱུག་ཚངས་དབང་མགོན་གྱི་སྲས། །མེ་ལྷའི་རྒྱལ་པོ་ཊཀྐིས་དབང་བསྐུར་བ། །ཤེས་རབ་མཆོག་གིས་ཉོན་མོངས་ཐམས་ཅད་སྲེག །འཛིན་བྱེད་མེ་ལྷ་ཉིད་ལ་རྣམ་པར་འདུད། །ཅེས་བསྟོད། དབང་དུ་བྱ་བ་ནི། འདི་ལ་རྡོ་རྗེ་རྩེ་གསུམ་པ་དང༌། རྩེ་ལྔ་པ་དང༌། གྲུབ་པའི་རིགས་ཀྱི་ཕྱག་རྒྱ་དང༌། མེ་ལྷའི་དམ་ཚིག་གི་ཕྱག་རྒྱ་སོགས་མང་དུ་བཤད་ཀྱང་ལག་ལེན་བདེ་བའི་ཕྱིར། གཡས་རྡོ་རྗེ་དང་བཅས་པའི་མཐེ་བོས་མཐེའུ་ཆུང་མནན་ལྷག་མ་གསུམ་བརྐྱངས་པ་རྡོ་རྗེ་རྩེ་གསུམ་པའི་ཕྱག་རྒྱ་བསྟན་ལ། ཨོཾ་བཛྲ་ཨ་ན་ལ། མ་ཧཱ་བྷཱུ་ཏ། ཛྭ་ལ་ཛྭ་ལཱ་ཡ། སརྦ་བྷསྨིཾ་ཀུ་རུ་སརྦ་དུཥྚཱཾ་ཧཱུྂ་ཕཊ། དྲྀ་ཤྱ། ཛཿཧཱུྂ་བཾ་ཧོཿ ས་མ་ཡ་སྟྭཾ། ས་མ་ཡ་ཧོཿ ཞེས་གུར་ནས་གསུངས་པ་ལན་གསུམ་བརྗོད། མེ་ལྷ་རང་གི་དམ་ཚིག་ལ་གནས་པར་གྱུར་པར་བསམ། སྤྲོ་ན། ཕྱག་རྒྱ་གཞན་རྣམས་ཀྱང་བྱར་རུང་ངོ༌། །དེ་ནས་དགང་བླུགས་འབུལ་བ་ནི།

ལག་གཡོན་བྱང་ཆུབ་མཆོག་གི་ཕྱག་རྒྱ་ཁ་གྱེན་དུ་བསྟན་པས་དགང་གཟར་མར་གྱིས་གང་བ་བཟུང༌། གཡས་ཕྱག་རྒྱ་དེ་ཉིད་ཐུར་དུ་སྤུབ་པས་བླུགས་གཟར་མར་གྱིས་གང་བ་ཁ་གྱེན་དུ་ཕྱོགས་པར་དགང་གཟར་གྱི་སྟེང་དུ་བཟུང་ལ། མེ་ལྷའི་ཞལ་འཛུམ་པ་དང་བཅས་པ་ཅུང་ཟད་གདངས་པའི་ལྗགས་རྡོ་རྗེའི་རྣམ་པ་ཅན་དཀར་པོ་ལ་རཾ་ཡིག་དང༌། དགང་བླུགས་ཀྱི་ཁ་ལ་ཨོཾ་ཨཱཿཧཱུྂ་ཧཱུྂ་འོད་ཟེར་དང་བཅས་པ་ཡི་གེ་རྣམས་ཕན་ཚུན་འོད་ཟེར་ཀུན་ཏུ་འཁྲུགས་པའི་སྲེག་བླུགས་ཀྱི་བདུད་རྩིའི་རྒྱུན་དྲངས་ཏེ། མེ་ལྷ་འཁོར་གསུམ་ཡོངས་སུ་དག་པའི་བྱང་ཆུབ་ཀྱི་སེམས་བདེ་བ་ཆེན་པོའི་ངོ་བོར་ཚིམ་པར་གྱུར་པར་དམིགས་ནས། ལག་གཉིས་པུས་མོའི་ནང་ལས་ཕྱིར་མི་འདའ་བར་གཡས་སུ་བསྐོར་ཞིང་འབུལ། དགང་བླུགས་ཀྱི་ཁ་ཞེས་པ་མཚོ་སྐྱེས་དང༌། དམ་ཚིག་རྡོ་རྗེས་དགང་བླུགས་ཀྱི་ནང་དང༌། མི་ཐུབ་ཟླ་བས་ནང་གི་རྡོ་རྗེའི་ལྟེ་བར་དགོད་པར་གསུངས་སོ། །འབུལ་བའི་སྔགས་ནི། སྔར་བཤད་པའི་ཨོཾ་ཨགྣ་ཡེ་ཞེས་པ་ནས། བཱ་ཧ་ན་ཡེ་སྭཱ་ཧཱ། ཞེས་སྔགས་རིང་ངམ།་་་་་་་ཨོཾ་ན་མཿས་མནྟ་བུདྡྷཱ་ནཱཾ་ཨགྣ་ཡེ་སྭཱ་ཧཱ། ཞེས་དགང་བླུགས་ཀྱི་སྔགས་ལ། ཨོཾ་ཨགྣ་ཡེ་སྭཱ་ཧཱ། ཞེས་སྲེག་བླུགས་ཀྱི་སྔགས་བཏགས་པའི་སྭཱ་ཧཱའི་གོང་དུ། ཆེ་གེ་མོའི་སྡིག་སྒྲིབ་ནད་གདོན་ཐམས་ཅད་ཤཱནྟིཾ་ཀུ་རུ། ཞེས་སྦྱར་བ་ལན་བདུན་ནམ་གསུམ་དབུལ། དེ་ཡང་སྔགས་བཟླ་བའི་ཚེ་གོང་ལྟར་དགང་བླུགས་ཁ་གྱེན་དུ་བསྟན་པ་བརྩེགས་ཤིང་འབུལ་བའི་ཚེ་གཟར་བུ་གཉིས་ཁ་སྦྱར་ནས་གཡས་སུ་བསྐོར་ཞིང་འབུལ། འདི་ལ་བྱོན་ཟན་དུ་གྲགས་སོ། །དེ་ལྟར་ཕུལ་བས། མེ་ལྷ་དགྱེས་བཞིན་དུ་བཞེས་ཏེ་བསྲེག་བྱ་འཛིན་པའི་དམ་ཚིག་ལ་གནས་ནས་སྲེག་བླུགས་ལེན་ཞིང༌། བྱ་བ་བསྒྲུབ་པར་ཞལ་གྱིས་བཞེས་པར་གྱུར་པར་བསམ། སྐབས་འདིར་སྔར་བཤད་པ་ལྟར་མེ་པྲ་བརྟགས་ནས་ངན་ན། ་མེ་ལ་བསང་གཏོར་དང༌༑ འདོད་ལྷའི་གཙོ་བོའི་སྔགས་ལ། བགེགས་ཐམས་ཅད་ཤཱནྟིཾ་ཀུ་རུ་སྭཱ་ཧཱ།

ཞེས་བཏགས་པས་དགང་བླུགས་བདུན་དང༌།་་་བསང་གཏོར་བྱས་ནས་མེ་ལྷའི་སྔགས་རིང་གིས་དགང་བླུགས་བདུན་ནམ་གསུམ་འབུལ། མེ་པྲ་བཟང་ན་དེ་རྣམས་མི་དགོས་སོ། །དེ་ནས་རྫས་འབུལ་བ་ནི། ཡཾ་ཤིང་བྱང་ཆུབ་ཀྱི་ཤིང་དུ་མོས་ལ་གཡོན་པས་བཟུང༌། གཡས་པས་ཡཾ་ཤིང་ཟུང་རེ་ཐོགས་པས་གཡོན་པའི་སྟེང་ནས་ཕྱི་ངོས་སུ་འོག་ནས་སྟེང་དུ་བསྐོར་ཞིང་རྩེ་མོ་ལྷར་ཕྱོགས་པས་འབུལ། སྐོར་ཚུལ་འདི་ནི་མར་ཁུ་མ་གཏོགས་རྫས་བཅུ་གཉིས་པོ་ཀུན་ལ་སྦྱོར༑ ཡཾ་ཤིང་ལ། ཨོཾ་བོ་དྷི་བྲྀཀྵ་ཡ་ཆེ་གེ་མོའི་སྡིག་སྒྲིབ་ནད་གདོན་ཐམས་ཅད་དང་ཁྱད་པར་གཟི་བརྗིད་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། དེ་བཞིན་དུ། མར་ཁུ་དགང་བླུགས་ཁ་སྦྱར་བའམ། བླུགས་གཟར་རྐྱང་པས་འབུལ་ཞིང༌། ཨོཾ་ཨགྣ་ཡེ་ཆེ་གེ་མོའི་སྡིག་སྒྲིབ་ནད་གདོན་ཐམས་ཅད་དང་ཁྱད་པར་འབྱོར་པ་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཏིལ་ལ། ཨོཾ་སརྦ་པཱ་པཾ་ད་ཧ་ན་བཛྲ་ཡ་ཆེ་གེ་མོའི་སྡིག་སྒྲིབ་ནད་གདོན་ཐམས་ཅད་དང་ཁྱད་པར་སྡིག་པའི་གཉེན་པོ་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཡུངས་ཀར་ལ། ཨོཾ་སརྦ་ཨརྠ་སཱ་དྷ་ཡ་ཆེ་གེ་མོའི་སྡིག་སྒྲིབ་ནད་གདོན་ཐམས་ཅད་དང་ཁྱད་པར་བགེགས་ཀྱི་གཉེན་པོ་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཟས་མཆོག་ལ། ཨོཾ་སརྦ་སམྤ་དེ་ཆེ་གེ་མོའི་སྡིག་སྒྲིབ་ནད་གདོན་ཐམས་ཅད་དང་ཁྱད་པར་བདེ་བ་མཆོག་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ༑ ཀུ་ཤ་ཟུང་དུ་སྦྱར་བ་ལ། ཨོཾ་ཨ་པྲ་ཏི་ཧ་ཏ་བཛྲ་ཡ་ཆེ་གེ་མོའི་སྡིག་སྒྲིབ་ནད་གདོན་ཐམས་ཅད་དང་ཁྱད་པར་སྲུང་བ་མཆོག་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། དཱུརྦ་ཟུང་དུ་སྦྱར་བ་ལ། ཨོཾ་བཛྲ་ཨཱ་ཡུ་ཥེ་ཆེ་གེ་མོའི་སྡིག་སྒྲིབ་ནད་གདོན་ཐམས་ཅད་དང་ཁྱད་པར་ཚེ་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ།

ནས་ལ། ཨོཾ་མ་ཧཱ་བེ་གཱ་ཡ་ཆེ་གེ་མོའི་སྡིག་སྒྲིབ་ནད་གདོན་ཐམས་ཅད་དང་ཁྱད་པར་མྱུར་བའི་ཤུགས་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། གྲོ་ལ། ཨོཾ་བཛྲ་གྷསྨ་རི་ཡེ་ཆེ་གེ་མོའི་སྡིག་སྒྲིབ་ནད་གདོན་ཐམས་ཅད་དང་ཁྱད་པར་ནད་མེད་པ་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། འབྲས་ལ། ཨོཾ་བཛྲ་པུཥྚ་ཡ་ཆེ་གེ་མོའི་སྡིག་སྒྲིབ་ནད་གདོན་ཐམས་ཅད་དང་ཁྱད་པར་བསོད་ནམས་རྒྱས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། སྲན་མ་ལ། ཨོཾ་མ་ཧཱ་བ་ལཱ་ཡ་ཆེ་གེ་མོའི་སྡིག་སྒྲིབ་ནད་གདོན་ཐམས་ཅད་དང་ཁྱད་པར་ལུས་ཀྱི་སྟོབས་རྒྱས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། སོ་བ་ལ། ཨོཾ་བཛྲ་བི་ཛཱ་ཡ་ཆེ་གེ་མོའི་སྡིག་སྒྲིབ་ནད་གདོན་ཐམས་ཅད་དང་ཁྱད་པར་ནོར་དང་འབྲུ་རྒྱས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཤིང་ཐོག་རྣམས་ལ། ཨོཾ་ཨ་ས་མནྟ་ཕ་ལ་ཡ་ཆེ་གེ་མོའི་སྡིག་སྒྲིབ་ནད་གདོན་ཐམས་ཅད་དང་ཁྱད་པར་རིགས་རྒྱུད་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཞེས་འབུལ། ཡཾ་ཤིང་ལ། ཨོཾ་བཛྲ་ཡ་ཛྙཱ་ཡ། ཞེས་ཡཾ་ཤིང་སྤྱིའི་སྔགས་སམ། ཡང་ན། ཨོཾ་བཛྲ་ཀུ་བེ་རཱ་ཡ་སྭཱ་ཧཱ། ཞེས་འོ་མ་ཅན་གྱི་ཤིང་སྤྱིའི་སྔགས་དང༌། ཤིང་ཐོག་སྣ་ཚོགས་ལ། ཨོཾ་ག་ག་ནི་ག་ག་ནི་བི་ལོ་ཀི་ཏེ་ཧཱུྂ་ཕཊ། ཅེས་སམ། ཡང་ན། ཨོཾ་བཛྲ་ཤོ་བ་ལེ་སྭཱ་ཧཱ། བིལྦ་དང་སྟར་ཀ་སོགས་ཀྱིའོ། ཞེས་མཉམ་སྦྱོར་ནས་གསུངས་པའང་ཡོད་པས་སྔ་མ་གཉིས་དང་གང་བདེ་བྱེད་ཆོག །དེ་དག་སྤྲོ་ན། ཨོཾ་ཨགྣ་ཡེ་བོ་དྷི་བྲྀཀྵ་ཡ། ཞེས་སམ། མི་སྤྲོ་ན། རྫས་སྔགས་རྐྱང་པས་ཀྱང་རུང་ངོ༌། །རྫས་ཁྱད་པར་བ་ལ་མེ་ལྷའི་སྔགས་མཐར། བདག་གི་ནད་གདོན་སྡིག་སྒྲིབ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། བཏགས་ནས་འབུལ། དེ་རྣམས་ཀྱང་བདུན་ནམ། ཉེར་གཅིག །བརྒྱ་ཕྲག་སོགས་ལྕོགས་ཚད་དུ་འབུལ། རྫས་རེ་རེའི་མཐར་རོལ་ཆེན་ཡང་བྱ་སྟེ།

འཇམ་དཔལ་རྩ་རྒྱུད་ལས། རྒྱལ་སྒྲ་རྔ་ནི་པ་ཊ་ཧ། །རྔ་བོ་ཆེ་ཡི་སྒྲ་དག་ནི། །བརྩོན་བྱས་སྒྲུབ་པར་མ་ལུས་འགྱུར། །སྦྱིན་སྲེག་ལས་ལས་ཡང་དག་བརྟེན། །ཞེས་གསུངས་སོ། །འགའ་ཞིག་དགང་བླུགས་གཉིས་ཀ་མར་གྱིས་བཀང་ནས་འབུལ་བ་དགང་བླུགས་དང༌། བླུགས་གཟར་རྐྱང་པ་མར་གྱིས་བཀང་ནས་འབུལ་བ་སྲེག་བླུགས་ཡིན་ཞེས་པའི་དབྱེ་བ་ནི་ཆེས་མི་འཐད་དེ། དུས་འཁོར་རྒྱུད་འགྲེལ་ལས། དགང་བའི་སྲེག་བླུགས་ཏེ་དགང་གཟར་མར་གྱིས་བཀང་ནས་ཞེས་དགང་གཟར་གྱིས་འབུལ་བའང་སྲེག་བླུགས་སུ་བཤད་དོ། །དེས་ན་སྲེག་བླུགས་ཞེས་པ་སྤྱི་མིང་སྟེ། སྲེག་བླུགས་ཞལ་ཟས་བཞེས་སླད་དུ། ཞེས་འབྱུང་ལ། དགང་བླུགས་ནི་དགང་གཟར་མར་གྱིས་བཀང་ནས་འབུལ་བའི་སྒོས་མིང་ངོ༌། །བྷུ་ཝ་བློ་ལྡན་གྱིས། མི་དང་མ་ཧེ་རྔ་མོང་དང༌། །ཅེ་སྤྱང་རྟ་དང་གླང་པོ་ཡི། །ཤ་ནི་དངོས་གྲུབ་འདོད་པ་དེས། །རྣལ་འབྱོར་རིག་པས་སྦྱིན་སྲེག་བྱ། །ཞེས་གསུངས་པས། སྤྲོ་ན། བླ་མེད་ལ་ཤ་སྣ་ཚོགས་འབུལ་བར་གསུངས་པས་ཟས་མཆོག་ལ་བསྲེའོ། །རྒྱུད་སྡེ་འོག་མ་རྣམས་ལ་ནི་མི་རུང་ངོ༌། །དེ་ལྟར་རྫས་རྣམས་སྙན་པའི་གདངས་དང་བཅས་ཕུལ་ནས། སླར་ཆུ་བཞི་ཉེར་སྤྱོད་རོལ་མོ་ནང་དང་གསང་བའི་མཆོད་པས་མཆོད་ཅིང༌། འཇིག་རྟེན་དབང་ཕྱུག་གིས་བསྟོད་དོ། གཉིས་པ་འདས་པའི་མེ་ལྷ་མཆོད་པ་ནི། སྔར་བཤད་པའི་མེ་ལྷའི་ཕྱག་རྒྱ་བསྟན་ནས། ཨོཾ་ཨགྣ་ཡེ་ཛུ་ཧུ་ཛུ་ཧུ། ཞེས་བརྗོད། སེ་གོལ་གསུམ་གཏོགས་པས། མེ་ལྷ་ཐབ་ཀྱི་ནང་དུ་དེ་བཞིན་གཤེགས་པ་ཐམས་ཅད་ཀྱི་ཞལ་གྱི་སྒོའི་དམ་ཚིག་འབར་བའི་རྣམ་པར་གྱུར་པར་བསམ། ཞེས་པའི་སྔགས་ཚིག་ནི་གདན་བཞི་ནས་གསུངས་སོ། །དེ་ནས་མེ་དང་མཆོད་རྫས་སྲེག་རྫས་རྣམས་ལ་ལས་སྔགས་ཀྱིས་བསང་གཏོར་བྱས་ནས། རང་ཉིད་འཁོར་ལོའི་དབང་ཕྱུག་ཞི་བའི་ཉམས་ཅན་གྱི་ཐུགས་ཀ་ནས་རྣམ་སྣང་ཡབ་ཡུམ་དཀར་པོ་ཞི་བའི་ཉམས་ཅན། གོས་རྒྱན་དཀར་པོ་ཅན། ཟླ་བ་ཆུ་ཤེལ་གྱི་བུམ་པ་འཛིན་པ་རང་འདྲའི་འཁོར་མང་པོ་སྤྲོ་བ་དང་བཅས་པས་སྤྲོས།

བསྒྲུབ་བྱ་ལ་དབང་བསྐུར་བས། དེའི་མི་མཐུན་པའི་ཕྱོགས་ཐམས་ཅད་ཞི་བར་གྱུར་བར་བསམ། ལྷ་བསྐྱེད་པ་ནི། མེ་ལྷ་མེ་དཔུང་འབར་བའི་རྣམ་པ་ཅན་དུ་གྱུར་པའི་དབུས་སུ། རྒྱས་པ་ན། འབྱུང་རིམ་ནས་སམ། ཡང་ན། གཞལ་ཡས་ཁང་ལྷ་དང་བཅས་པའམ། བསྡུ་ན་གདན་ལྷ་དང་བཅས་པ་བསྐྱེད། གཙོ་བོའི་རྩ་ཞལ་དང་སྐུ་མདོག །འཁོར་རྣམས་ཀྱི་ཁ་དོག་དང་བཅས་པ་དཀར་པོར་བསྒྱུར། སྒྲུབ་མཆོད་དང་འབྲེལ་ན་གཞལ་ཡས་ཁང་གདན་བཅས་བསྐྱེད་ནས། མདུན་བསྐྱེད་ཀྱི་དཀྱིལ་འཁོར་གྱི་ལྷ་མཚན་སྟེང་དུ་མེ་ཏོག་གི་ཚོམ་བུ་བཀོད་པ་ལྷར་བསམས་ནས་སྤྱན་དྲངས། སློབ་དཔོན་གྱིས་ལྷ་སོ་སོའི་སྔགས་ཀྱི་མེ་ཏོག་ཐབ་ཏུ་དོར་བས་རང་རང་གི་གདན་ལ་འཁོད་པར་བསམ། དེ་ནས་སྒྲུབ་མཆོད་དང་འབྲེལ་ལམ་མ་འབྲེལ་ཡང་རུང༌། སྤྱན་འདྲེན་ནས་བསྙེན་པའི་བར་རང་གཞུང་ལྟར་བྱ་ཞིང་ལོང་དང་བསྟུན་པའི་བསྙེན་པ་བརྒྱ་སོགས་ཅི་འགྲུབ་བྱ། དེ་ནས་གཙོ་བོའི་ལྗགས་ལྷ་རང་རང་གི་མདོག་ཅན་རྡོ་རྗེའི་སྦུ་གུ་ཅན་ལ་རང་རང་གི་ས་བོན་དཀར་པོས་མཚན་པར་གྱུར་པར་དམིགས་ནས། གཙོ་བོའི་སྙིང་པོ་ལ་དགང་བླུགས་ཀྱི་སྔགས་སྤེལ་ཚིག་དང་བཅས་པ་བཏགས་པ་ལན་བདུན་བྱོན་ཟན་དུ་འབུལ། ཕྲིན་ལས་གང་བཅོལ་མཛད་པ་ཞལ་གྱིས་བཞེས་པར་གྱུར་པར་བསམ། རྡོ་རྗེ་མཁའ་འགྲོའི་རྒྱུད་རིམ་པར་ཕྱེ་བ་བཞི་བཅུ་རྩ་བརྒྱད་པ་ལས། མེ་ནི་ཚིམས་བྱས་འབར་བ་ཡི། །རྣམ་པར་ཡོངས་སུ་ཐིམ་པར་གྱུར། །དེ་ནས་མེ་དབུས་བདག་གི་ལྷ། །རྒྱན་དང་ན་བཟའ་ཁ་དོག་སོགས། །ལས་ཀྱི་རྗེས་སུ་མཐུན་པར་ནི། །བསམ་ཞིང་མེ་ཡི་མཚན་མ་བརྟག །ཅེས་གསུངས་འདུག་པས། མེ་པྲ་བརྟག་པ་སྔར་བཤད་པའི་མེ་ལྷའི་སྐབས་སམ། ཡང་ན་སྐབས་འདིར་མེ་པྲ་བརྟག་པ་ཡང་རྒྱུད་ཀྱི་དགོངས་པ་དང་མཐུན་པར་སྣང་ངོ༌། །མཆོད་པ་རྣམས་རང་གཞུང་ལྟར་བྱིན་གྱིས་བརླབས་ནས། ཆུ་བཞི་ཉེར་སྤྱོད་རོལ་མོ་ནང་དང་གསང་བའི་མཆོད་པ་མེ་ལྷའི་སྐབས་ལྟར་བྱ། རང་རང་གི་བསྟོད་པས་བསྟོད།

དེ་ནས་འཇིག་འདས་གཉིས་ཀྱི་སྲེག་རྫས་སྔར་མཉམ་དུ་བཀྲུ་སྦྱང་བྱས་ཟིན་ན་དེས་མཐུས། སྔར་འཇིག་རྟེན་པའི་མེ་ལྷའི་མ་གཏོགས་འདས་པའི་སྲེག་རྫས་བྱིན་གྱིས་མ་བརླབས་ན་སྔར་ལྟར་རྫས་བཀྲུ་སྦྱང་བྱིན་རླབས་གོང་ལྟར་འདིར་བྱ། འོན་ཀྱང་འཇིག་འདས་མཉམ་དུ་བཀྲུ་སྦྱང་བྱིན་རླབས་གོང་ལྟར་བྱས་པ་ལག་ལེན་བདེའོ། །སྤྲོ་ན་སྐབས་འདིར་གདན་གཞི་ལས། མེ་ཡི་དབུས་སུ་ཀུན་རིག་པས། །དེ་ནས་སྦྱང་བ་བརྩམ་པར་བྱ། །ཨོཾ་ཧཱུྂ་ཌ་ཌི་ཕཊ། རྡོ་རྗེ་བཅས་པའི་ལག་པ་ཡིས། །མེ་ཏོག་ཡུངས་ཀར་ཆུ་ཡིས་ནི། །ཕྱོགས་ཀུན་ཏུ་ནི་གཏོར་ནས་སུ། །མེ་ཡི་ནང་དུ་བླུག་པར་བྱ། །ཞེས་གསུངས་པས། ལས་མཐུན་གྱི་མདོག་ཅན་གྱི་མེ་ཏོག་དང༌། ཡུངས་ཀར་ཆུ་གཙང་དང་བཅས་པ་མེའི་ཕྱོགས་མཚམས་དང་ཐབ་རྫས་མཆོད་པ་ཐམས་ཅད་ལ་གཏོར་ཞིང༌། ཨོཾ་ཧཱུྂ་ཌ་ཌི་ཕཊ། ཅེས་བརྗོད་ལ། མི་སྤྲོ་ན་འདི་ཉིད་མ་བྱས་ཀྱང་རུང་ངོ༌། །དེ་ནས་གཙོ་བོ་ནས་འཁོར་གྱི་བར་སོ་སོའི་ལྷ་སྔགས་མཐར། རྫས་སྔགས་སྤེལ་ཚིག་དང་བཅས་བཏགས་པ་གཙོ་བོ་ལ་བརྒྱ་ལ་སོགས་པ་དང༌། འཁོར་རྣམས་ལ་ལྔ་བཅུའམ་ཉེར་གཅིག་སོགས་ཅི་ནུས་འབུལ་ལ། སྤྲོས་པ་ཆུང་བ་དག་གིས་ནི། ་གཙོ་བོའི་སྙིང་པོའམ། ལས་སྔགས་རྐྱང་པ་ལ་སྤེལ་ཚིག་བཏགས་ནས་གཙོ་འཁོར་ལྷན་ཅིག་ཏུ་འབུལ་ཞིང༌། དེའི་ཚེ་དམིགས་པ་ནི། གཙོ་བོའི་ལྗགས་ལ་བསྟབས་པས་ལྷ་ཐམས་ཅད་ཀྱིས་ཐོབ་པར་བསམ་པའམ། ཡང་ན། གཙོ་འཁོར་ཐམས་ཅད་ལྗགས་ཐ་མི་དད་དུ་དམིགས་ནས་ཕུལ་བས་ལྷ་ཐམས་ཅད་ལ་ཕུལ་བར་འགྱུར་བ་ཤནྟི་པས་བཤད་དོ། །རྫས་ཁྱད་པར་བ་རྫས་སྔགས་མེད་པ་རྣམས་ནི་ལྷའི་སྔགས་ཉིད་ཀྱིས་བསྲེག་གོ། །དེང་སང་གཅིག་བཅུ་སོགས་གྲངས་རྐུན་བྱེད་པ་སྣང་མོད། དེ་ནི་ལྷ་ལའང་འགྲོ་འཚམ་གྱིས་བྱས་ལ་མ་བསགས་ཀྱི་སྦྱིན་སྲེག་རྣམ་པར་ནོངས་སོ། །གཙོ་འཁོར་སོ་སོར་གྲངས་མང་དུ་འབུལ་ན་སྐབས་སྐབས་སུ་མེ་གསོ་བའི་ཕྱིར་དགང་བླུགས་གསུམ། ལྔ། བདུན་སོགས་གང་དགོས་རེ་དབུལ་ལོ། །དེ་ལྟར་དངོས་གཞིའི་བསྡོམས་ནི།

ཐབ་བསང་ཐབ་དང་མེ་ལྷ་བསྐྱེད། །སྤྱན་དྲང་བཞུགས་གསོལ་བགེགས་བསྐྲད་ཅིང༌། །ཆུ་བཞི་ཉེར་སྤྱོད་རོལ་མོ་དང༌། །ནང་དང་གསང་མཆོད་གཉིས་མེད་བསྟིམ། །དབང་བསྐུར་རྒྱས་གདབ་ཆུ་བཞི་དང༌། །ཉེར་སྤྱོད་རོལ་མོ་ནང་གསང་མཆོད། །བསྟོད་ཅིང་དམ་བཞག་བྱོན་ཟན་འབུལ། །པྲ་བརྟག་ངན་ན་བསང་གཏོར་དང༌། །གཙོ་བོའི་སྔགས་ཀྱིས་དགང་བླུགས་བདུན། །བསང་གཏོར་དང་ནི་མེ་ལྷ་ཡི། །སྔགས་ཀྱིས་འགང་བླུགས་བདུན་ནམ་གསུམ། །འབུལ་གྱི་བཟང་ན་དེ་མི་དགོས། །ཡམ་ཤིང་མར་ཁུ་ཏིལ་ཡུངས་ཀར། །ཟས་མཆོག་ཀུ་ཤ་དུརྦ་ནས། །གྲོ་འབྲས་སྲན་སོ་འབྲས་བུ་སོགས།་་༌།ཕུལ་ནས་ཆུ་བཞི་ཉེར་སྤྱོད་རོལ།་་༌།ནང་གསང་གིས་མཆོད་བསྟོད་པ་བྱ། །སྔགས་རྒྱས་མེ་ལྷ་འབར་བར་བསྒྱུར། །ཐབ་རྫས་བསང་ཞིང་བསྒྲུབ་བྱ་ལ། །ཞི་བའི་ལས་བྱ་མེ་ཡི་དབུས། །རྟེན་དང་བརྟེན་བསྐྱེད་སྤྱན་འདྲེན་ནས། །བསྙེན་པའི་བར་བྱ་བྱོན་ཟན་འབུལ། །མཆོད་པ་བྱིན་རླབས་ཆུ་བཞི་དང༌། །ཉེར་སྤྱོད་རོལ་མོ་ནང་གསང་བས། །མཆོད་ཅིང་བསྟོད་ནས་གཙོ་བོ་ལ། །རྫས་རྣམས་བརྒྱ་སྟོང་ལ་སོགས་དང༌། །འཁོར་ལ་དེ་ཕྱེད་ལ་སོགས་འབུལ། །གསུམ་པ་རྗེས་ནི། གཙོ་བོའི་སྙིང་པོས་སྲེག་བླུགས་གསུམ། ལྔ་བདུན་ཉེར་གཅིག་གང་རུང་དང༌། ཡང་གཙོ་བོའི་སྔགས་ཀྱིས་དགང་བླུགས་གསུམ་གཤེགས་སྐྱེམས་སུ་ཕུལ་ནས། ཆུ་བཞི་འབུལ། སྣ་ཚོགས་དབང་པོའི་གཞུ་སོགས་ཤོ་ལོ་ཀ་དང༌། ཨོཾ་བཛྲ་ཝསྟྲ་ཡ་སྭཱ་ཧཱ། གོས་ཟུང་དང༌། ཨོཾ་བཛྲ་ཏམྦུ་ལཱ་ཡ་སྭཱ་ཧཱ། སོ་རྩི་འབུལ། སྔར་ལྟར་ཆུ་བཞི་ཉེར་སྤྱོད་རོལ་མོ་ནང་གསང་གིས་མཆོད་ཅིང་བསྟོད། གཏོར་མ་བྱིན་གྱིས་བརླབས་ནས་འབུལ༑ སླར་མཆོད་ཡོན་ཕུལ་ནས། མེ་ཏོག་དང་བཅས་པའི་ཐལ་མོ་སྙིང་གར་སྦྱར་ནས། གང་ཡང་བདག་བློ་གཏི་མུག་པས། །ལེགས་སྤྱད་འདི་ལ་ཉེས་གྱུར་གང༌། །གང་ཕྱིར་ལུས་ཅན་སྐྱབས་ཡིན་ཕྱིར། །དེ་ཀུན་མགོན་པོས་བཟོད་པར་མཛོད། །མ་སྙེད་ཡོངས་སུ་མ་ཤེས་དང༌། །གང་ཡང་ནུས་པ་མ་མཆིས་པས། །འདིར་ནི་བྱ་བ་གང་བགྱིས་པ། །དེ་ཀུན་གཙོ་བོས་བཟོད་པར་རིགས། །ཞེས་དང༌།

ཡི་གེ་བརྒྱ་པ་ལན་གསུམ་བརྗོད། ཨོཾ། ཁྱོད་ཀྱིས་སེམས་ཅན་དོན་ཀུན་མཛོད། །རྗེས་སུ་མཐུན་པའི་དངོས་གྲུབ་སྩོལ། །སངས་རྒྱས་ཡུལ་དུ་གཤེགས་ནས་ཀྱང༌༑ ༑སླར་ཡང་འབྱོན་པར་མཛད་དུ་གསོལ། །ཨོཾ་ཨཱཿཧཱུྂ་གིས་དབུས་སུ་རང་སྔགས་བཅུག་པའི་མཐར། བཛྲ་མུཿ ཡེ་ཤེས་ཀྱི་ལྷ་ཚོགས་རང་བཞིན་གྱི་གནས་སུ་གཤེགས། དམ་ཚིག་པ་རྡོ་རྗེ་བསྡུ་བའི་རྒྱས། རང་གི་དབུགས་རྔུབ་པ་དང་ལྷན་ཅིག་ཏུ་དམ་ཚིག་པ་རང་ཉིད་ལ་ཐིམ་པར་གྱུར་པར་བསམ། སྒྲུབ་མཆོད་དང་འབྲེལ་ན། སླར་ཡང་མེ་ཏོག་གིས་མཚོན་ནས་དཀྱིལ་འཁོར་གྱི་ཤར་སྒོ་ནས་ཞུགས་ཏེ་སོ་སོའི་གདན་ལ་བཞུགས་པར་བསམ། དེ་ཡང་གདན་བཞི་ལས། དྲངས་ནས་དབུགས་ཀྱི་དངོས་གྱུར་ཏེ། །རང་གི་ལུས་ལ་བསྟིམ་པར་བྱ། །དེ་ནས་རང་གི་ལུས་ཉིད་དུ། །མཁས་པ་ཡིས་ནི་བསྒོམ་པར་བྱ། །ཞེས་གསུངས་སོ། །དེ་ནས་ཐབ་ལས་སྔགས་ཀྱི་བསང་ཆུས་བསངས་ནས། མེ་ལྷའི་སྔགས་ཀྱིས་སྲེག་བླུགས་གཅིག་ཕུལ་བས། མེ་ལྷ་འབར་བའི་རྣམ་པ་ལས་སླར་སྐུ་མདོག་ཕྱག་མཚན་དང་བཅས་པ་སྐད་ཅིག་གིས་གསལ་བར་གྱུར་པར་བསམ། ཉེར་སྤྱོད་ལྔས་མཆོད། ཆུ་བཞི་འབུལ། སྣ་ཚོགས་དབང་པོའི་གཞུ་སོགས་ཀྱིས་གོས་ཟུང་དང༌། ཏམྦུ་ལས་སོ་རྩི་འབུལ། ཡམ་ཤིང་ནས་ཤིང་ཐོག་གི་བར་གྱི་རྫས་རྣམས་སྔར་མེ་ལྷའི་སྐབས་ཀྱི་སྔགས་སྤེལ་ཚིག་དང་བཅས་པས་ལན་གསུམ་རེ་བསྲེག །འདིར་ནི་གསུམ་རེ་ཁོ་ནར་ངེས་ཏེ། གདན་བཞི་ལས། ལྷག་མ་ལན་གསུམ་བསྲེགས་ནས་ཀྱང༌། །ཞེས་གསུངས་པས། སོ་སོར་གསུམ་རེའམ། མི་ལྕོགས་ན་རྫས་རྣམས་བསྲེས་ཏེ་ལན་གསུམ་བསྲེག །ལྷག་མ་མེད་པར་བྱ། དེ་ནས་མེ་ལྷའི་སྔགས་རིང་གིས་དགང་བླུགས་གསུམ་གཤེགས་སྐྱེམས་སུ་འབུལ། མེ་སྟེ་བསྲེག་བྱ་ཟ་བའི་ལྷ། །དྲང་སྲོང་རྒྱལ་པོ་གདོན་གྱི་བདག །ཤར་ལྷོ་མེ་ལྷའི་ཚོགས་བཅས་ལ། །མཆོད་ཅིང་བསྟོད་དེ་ཕྱག་ཀྱང་འཚལ། །ཞེས་བསྟོད་དོ། །གཞན་དོན་གྱི་སྐབས། སློབ་མ་དང་ཡོན་བདག་གི་བྱ་བ་འགའ་ཞིག་མཆིས་པ་ནི་འདིར་མ་སྤྲོས་སོ། །གཏོར་མ་བྱིན་གྱིས་བརླབས་ནས།

ཨོཾ་ཨགྣ་ཡེ་ཨ་ཀཱ་རོ་མུ་ཁཾ་སོགས་གསུམ་དང༌། ཉེར་སྤྱོད་ལྔ་དང་རོལ་མོས་མཆོད་ནས། མཆོད་སྦྱིན་གཏོར་མ་འདི་སྣོམས་ལ། །ནས། ཡིད་ལ་འདོད་པ་ཀུན་གྲུབ་མཛོད་ཀྱི་བར་གྱིས་གཏོར་མ་ཕུལ་ནས་ཕྲིན་ལས་བཅོལ། གང་ཡང་བདག་བློ་སོགས་གསུམ་དང༌། ཡི་གེ་བརྒྱ་པ་གསུམ་གྱིས་ལྷག་ཆད་བསྐང༌༑ བདག་གི་དོན་དང་གཞན་གྱི་དོན། །སྒྲུབ་བྱེད་བསྲེག་བྱ་ཟ་བར་གཤེགས། །ཇི་ལྟའི་དུས་སུ་སླར་བྱོན་ལ། །བདག་གི་དངོས་གྲུབ་ཐམས་ཅད་སྒྲུབས། །ཛ་ཧི་ཛ་ཧི་ཨོཾ་མུཿ ཞེས་སེ་གོལ་ལན་གསུམ་གཏོགས་ཤིང་གཤེགས་སུ་གསོལ། དེ་ཡང་བྲམ་ཟེ་རིན་ཆེན་རྡོ་རྗེས། ཛ་ཧི་ཛ་ཧི་ཞེས་པས་གཤེགས་སུ་གསོལ། ཞེས་གསུངས་སོ། །སྐབས་འདིར་དྲག་པོ་སོགས་འཇིག་རྟེན་པའི་ལྷ་ལ་སྦྱིན་པ་དང༌། འགྲོ་བ་རིགས་དྲུག་སོགས་ཐབ་ཏུ་བསྐྱེད་ནས་ཆོ་ག་འདིས་བྱིན་ན་སྦྱིན་པ་ཆེན་པོར་འགྱུར་བར་གསུངས་ཀྱང༌། དེང་སང་ལག་ལེན་བྱེད་པ་ཉུང་ལ། རྫས་ལྷག་མས་འོ་ཐུག་གི་བྱ་བ་བྱས་ན། སྡིག་པ་འདག་པར་གསུངས་ཀྱང་དེང་སང་བྱེད་པ་ཉུང་ཕྱིར་མ་སྤྲོས། དེ་ནས་བཀྲ་ཤིས་རྒྱས་པར་བརྗོད་ཅིང་བསྔོ་སྨོན་གྱིས་རྒྱས་གདབ་སྟེ། གདན་བཞི་ལས། བཀྲ་ཤིས་དབྱངས་ནི་བླངས་ནས་སུ། །ཞེས་སོ། །དེ་ནས་མེ་དེ་དག་ལོང་ཡོད་ན་མ་ཤིའི་བར་དུ་གདལ་དཀྲུག་དང་འགོང་བ་སོགས་མི་བྱ་བར་རང་ཞིར་གཏང༌། ལོང་མེད་ན་འོ་མ་དང་དྲི་དཀར་པོའི་ཆུས་གཞིལ། ཐལ་སོལ་རྣམས་ལས་བུམ་དུ་བླུགས་ནས་རྒྱུན་འབབ་ཀྱི་ཆུར་བསྐྱལ་ཞིང་ཆུ་དེ་ནས་བུམ་པ་གང་ཁྱེར་ནས་གནས་ཁང་གི་ཕྱི་ནང་ཐམས་ཅད་དུ་གཏོར་བས་བཀྲ་ཤིས་པར་འགྱུར་བར་གསུངས། སྤྲོས་པ་ལ་དགའ་ན། ཐལ་སོལ་བུམ་པར་བླུགས་ཤིང་གོས་ཀྱིས་བཀླུབས་པ་རྒྱན་གྱིས་སྤྲས་པའི་དོ་ལིར་བཞག་སྟེ། སྤོས་དང་རོལ་མོས་སྣ་དྲངས་ནས་རྒྱ་མཚོར་དོར་བ་སོགས་གོང་བཞིན་བྱ། ལས་ཀྱི་རྗེས་མི་མངོན་པར་བྱའོ། །དེ་ལྟར་མཇུག་གི་བསྡོམས་ནི། གཙོ་བོའི་སྙིང་པོས་སྲེག་བླུགས་དང༌། །གཙོ་བོའི་སྔགས་ཀྱིས་དགང་བླུགས་གསུམ། །ཕུལ་ནས་ཆུ་བཞི་གོས་ཟུང་ནས། །སོ་རྩི་ཆུ་བཞི་ཉེར་སྤྱོད་དང༌། །རོལ་མོ་ནང་གསང་མཆོད་ནས་བསྟོད། །གཏོར་འབུལ་མཆོད་ཡོན་ལྷག་ཆད་བསྐང༌༑ ༑གཤེགས་སུ་གསོལ་ནས་མེ་ཐབ་བསང༌། །སྲེག་བླུགས་གཅིག་གིས་མེ་ལྷ་གསལ། །ཉེར་སྤྱོད་ལྔ་དང་ཆུ་བཞི་འབུལ། །གོས་ཟུང་སོ་རྩི་ཕུལ་བྱས་ནས། །རྫས་རྣམས་ལན་གསུམ་ངེས་པར་བསྲེག

།དགང་བླུགས་གསུམ་འབུལ་བསྟོད་པ་བྱ། །གཏོར་མ་ཕུལ་ནས་མཆོད་ཕྲིན་བཅོལ། །གཤེགས་གསོལ་བཀྲ་ཤིས་སྨོན་ལམ་བྱ། །མེ་གཞིལ་ཐལ་སོལ་ཆུ་བོར་བསྐྱལ། །ཞེས་པ་རྣམས་སོ། །དེ་ལྟར་བཤད་པ་རྣམས་ནི་བླ་མེད་ཀྱི་སྲེག་ཆོག་གཙོ་བོར་བྱས་ལ། དེ་ཡང་ལས་གཞན་གསུམ་ལ་ངག་འདོན་ཕལ་ཆེར་ཞི་བ་ལྟར་ལ། ཁྱད་པར་གཞན་རྣམས་གོང་དུ་བཤད་པའི་དབྱེ་བ་ལྟར་བསྒྱུར་བས་འགྲུབ་ཅིང་རྒྱུད་སྡེ་འོག་མ་གསུམ་ལ་སྦྱོར་ན་བླ་མེད་ཀྱི་ཁྱད་ཆོས་རྣམས་དོར་བས་ལེགས་པར་འགྲུབ་པ་ཡིན་ནོ། །གཉིས་པ་ཡིད་སྤྲུལ་ནི། སྦྱིན་སྲེག་གི་རྫས་རྣམས་མ་འབྱོར་བའམ། འབྱོར་ཡང་བྱ་བའི་ལོང་སྐབས་ཡེ་མ་བྱུང་ན་ཆོ་ག་སོགས་ཐམས་ཅད་ཡིད་སྤྲུལ་ཁོ་ན་བྱས་པས་ཀྱང་དོན་རྣམས་ལེགས་པར་འགྲུབ་སྟེ། རྡོ་རྗེ་གུར་ལས། ཡིད་ཀྱི་མར་མེ་སྦྱར་བ་དང༌། །སོ་བ་ནས་དང་མ་གྲུག་འབྲས། །འབྲུ་རྣམས་དང་ནི་ཞོ་ཟན་དང༌། །ཡམ་ཤིང་དེ་བཞིན་ཏིལ་ལ་བསམ། །དཱུརྦའི་ཆུན་པོ་ཉིད་དག་ནི༑ ༑བསམ་གཏན་རྡོ་རྗེ་དག་གིས་བསྲེག །ཅེས་སོགས་རྒྱ་ཆེར་གསུངས་སོ། །གཉིས་པ་ནང་སྤྲོས་མེད་ཀྱི་སྦྱིན་སྲེག་ལ་ཡང་གཉིས། རྫས་བཅའ་བ་དང༌། རྫས་མེད་པའོ། །དང་པོ་ནི། སྒྲུབ་ཐབ་ཀུན་བཟང་ལས། བཟའ་བའི་ཚེ་ན་སྙིང་གའི་ཟླ་བ་ལ། །འཁོར་ལོའི་གཙོ་བོ་རང་གི་གསང་སྔགས་ཀྱིས། །ཀུན་ཏུ་དམིགས་ཏེ་བྱང་ཆུབ་སེམས་ཀྱིས་ནི། །ངོ་བོ་ཉིད་འགྱུར་འོད་དང་ལྡན་པར་བསམ། །རང་གི་ཟས་ལ་དེ་ཉིད་གསུམ་བཟླས་ཏེ། །ཐམས་ཅད་མཉམ་པ་ཉིད་ཀྱིས་རྣམ་དག་པ།་་༌།དེ་ཡི་སྐུ་ཡི་རྡོ་རྗེ་ལ་སོགས་པ།་་༌།ལྷ་རྣམས་ཀུན་ཏུ་ཚིམ་པ་ཉིད་དུ་བྱ།་་༌།ཞེས་སོ།་་༌། གཉིས་པ་རྫས་མེད་པ་ནི། རྡོ་རྗེ་མཁའ་འགྲོ་ལས། ཕུང་སོགས་ཡམ་ཤིང་ཡེ་ཤེས་མེ། །ལས་ཀྱི་རླུང་གིས་རབ་སྦར་ནས། །ལྟེ་བའི་དཀྱིལ་འཁོར་འདིར་ནི་འབར། །ཚངས་པའི་མེ་ནི་སུམ་མདོར་གནས། །ལ་ལཱ་ན་ནཱའི་དགང་གཟར་ཏེ། །བླུགས་གཟར་ཁ་ནི་ར་ས་ནཱ། །དབྱུག་པ་རིན་ཆེན་རྡོ་རྗེའི་མཐའ། །ཐོད་པ་སྲེག་རྫས་སྣོད་ཡིན་ཏེ། །བསྲེག་བྱ་རྫས་རྣམས་ཐམས་ཅད་དོ།་་༌།རིམ་པ་དེ་ལྟར་བརྗོད་པར་བྱ། །སྦྱིན་སྲེག་བླ་ན་མེད་པ་འདི། །ལྷ་མོ་ཁྱོད་ལ་ངས་བཤད་དོ། །ཞེས་སོ། །གསུམ་པ་གསང་བའི་སྦྱིན་སྲེག་ནི།

སྤྲོས་བྲལ་བསམ་གྱིས་མི་ཁྱབ་པ་དང༌། འོད་གསལ་བདེ་བ་ཆེན་པོ་གཉིས་ལས། དང་པོ་ནི། སྡོམ་འབྱུང་ལས། དགང་གཟར་ཤེས་རབ་བླུགས་གཟར་ཐབས། །དེ་གཉིས་སྦྱར་བ་གཉིས་མེད་བསྒོམ། །དེ་ལས་ངེས་བྱུང་མར་གྱི་རྒྱུན༑ ༑ཡེ་ཤེས་ཆེན་པོའི་བདུད་རྩིར་འདོད། །རྒྱུ་དང་མི་རྒྱུའི་བདག་ཉིད་ཀྱི། །མེ་ནི་དེ་ཡི་ཡང་དག་མཆོག །འདི་ལྟར་སྦྱིན་སྲེག་གང་བྱེད་ལ། །སྐལ་བཟང་དངོས་གྲུབ་རབ་ཏུ་སྟེར། །ཞེས་སོ། །གཉིས་པ་ནི། སངས་རྒྱས་ཐོད་པ་ལས། གང་གིས་བསྲེགས་ཤིང་གང་ཞིག་བསྲེག །གང་གིས་ཞི་དང་གང་ཞིག་ཅེས། །གང་གི་རྣམ་རྟོག་ཀུན་བཅོམ་པ། །དེ་ཡི་སེམས་ནི་མགུ་བར་བྱེད། །ཅེས་གསུངས་སོ། །འདི་རྣམས་ལ་སོ་སོའི་རྒྱུ་མཚན་དང་དེ་དག་གི་ལུང་སྦྱོར་གོ་དོན་དང་བཅས་པ་རྒྱས་པར་སྤྲོ་ནའང་ཡི་གེའི་ངལ་བ་ལ་འཇིགས་པས་དེ་ཙམ་དུ་བསྡུས་སོ༑ ༑སྨྲས་པ། གང་གི་ཡེ་ཤེས་རབ་འབར་རྡོ་རྗེའི་མེས། །ཉོན་མོངས་རྣམ་རྟོག་བུད་ཤིང་ཀུན་སྲེག་ཅིང༌། །ཟུང་འཇུག་འོད་གསལ་ཆེ་ལ་རྟག་སྦྱོར་བ། །རྡོ་རྗེ་འཆང་སོགས་བརྒྱུད་པའི་ཚོགས་ལ་འདུད། །རབ་འབྱམས་རྒྱུད་སྡེའི་ཕྲིན་ལས་བསྒྲུབ་པ་ལ། །ཐབས་ཚུལ་འདི་ཞེས་རྡོ་རྗེ་འཆང་དབང་པོས། །ཡང་ཡང་བསྔགས་པའི་ཕྲིན་ལས་རྣམ་པ་བཞིའི༑ ༑སྦྱིན་སྲེག་པ་དག་མདོར་བསྡུས་ཁོ་བོས་བཤད། །མ་ལུས་རྒྱུད་སྡེའི་གསང་ཚིག་གླུར་ལེན་ཞིང༌། །རིམ་གཉིས་རྒྱན་འཆང་འགྱུར་བྲལ་དགའ་བའི་བྲོ། །ཕྱི་ནང་གསང་བའི་སྲེག་བླུགས་རྟག་བསྟེན་པས། །ཕྲིན་ལས་འདོད་འཇོའི་གར་མཁན་ཁོ་བོ་ཙམ། །རྒྱུད་སྡེ་རྒྱ་མཚོའི་དགོངས་དོན་མ་རྟོགས་ཤིང༌། །པཎ་གྲུབ་ཀུན་གྱི་གཞུང་བཟང་མ་མཐོང་བར། །ཡིག་སྣ་རེ་རེའི་ངལ་བའི་ཁུར་ཐེག་ནས། །བྱིན་ཟའི་ཕུང་པོའི་མཆོད་སྦྱིན་རྫོགས་དེ་མཚར། །ཕྱོགས་ལྷུང་ཕྲག་དོག་ཁུར་ལྡན་བཤེས་གཉེན་འགས། །ལེགས་བཤད་འདི་ཡང་སྙིང་ལ་བཟོད་མིན་ཏེ། །ཉེས་བརྒྱ་སྤྱད་པའི་ཡི་དྭགས་དེ་དང་དེ། །བསིལ་ལྡན་ཟླ་འོད་ཀྱིས་ཀྱང་མེ་བཞིན་གདུང༌། །ལྷ་སྔགས་ཏིང་འཛིན་འཁོར་ལོ་ལ་མོས་ཤིང༌། །གསང་ཆེན་ལམ་ལ་ཞུགས་པའི་ཤེས་ལྡན་ལ། །བསྟན་བཅོས་འདི་ནི་སྟོང་གསུམ་རིན་ཐང་གིས། །བཀང་སྟེ་བཙལ་ཀྱང་རྙེད་དཀར་ངེས་པ་ཐོབ། །དེ་ལྟར་དེ་བརྩམས་པ་ལས་ནི། །བྱུང་བའི་དགེ་བ་ཟླ་འོད་ལྟར། །དཀར་བ་དེས་མཚོན་དགེ་ཚོགས་རྣམས། །འགྲོ་ཀུན་སངས་རྒྱས་ཐོབ་ཕྱིར་བསྔོ། །དེ་ལྟར་རྒྱུད་སྡེ་རྒྱ་མཚོའི་ཕྲིན་ལས་བཞིའི་སྦྱིན་སྲེག་གི་ཆོ་ག་ཕྲིན་ལས་ཀུན་འགྲུབ་ཅེས་བྱ་བ་འདིའང༌།

གསང་ཆེན་རྡོ་རྗེ་ཐེག་པའི་ལམ་ལ་མོས་ཤིང་སྐལ་པ་དང་ལྡན་པ་རྣམས་ཀྱི་དངོས་གྲུབ་ཀྱི་འདོད་པ་འཇོ་བ་དང༌། རང་གིས་ཀྱང་ལག་ལེན་རྣམ་པར་དག་པ་རྒྱུད་དང་པཎ་གྲུབ་ཀྱི་དགོངས་པ་མཐོང་རྒྱུད་ཀྱིས་བརྒྱན་པ་བློ་བར་ཚུད་པ་དག་གི་དྲན་པ་གསོ་བ་དང༌། མཆེད་གྲོགས་འགའ་ཞིག་གིས་ཀྱང་བསྐུལ་བའི་ངོར། ཕན་བདེའི་བསམ་པ་ཉེ་བར་བཞག་ནས། བོད་ཀྱི་བླ་མ་འགའ་ཞིག་གི་རང་བཟོ་ལ་གཙོ་བོར་མ་བཟུང་བར། རྒྱུད་དེ་དག་གི་དགོངས་འགྲེལ་པཎ་གྲུབ་ཀྱིས་མཛད་པའི་ཡིག་ཆ་ཁུངས་མ་མང་དུ་མཐོང་བ་རྣམས་གཙོ་བོར་བཟུང་སྟེ། སྐྱུ་རའི་གདུང་ལས། འབྲི་གུང་པ་སྐྱ་མིན་སེར་མིན་དུས་མཐའི་རྡོ་རྗེ་འཛིན་པ་རིག་འཛིན་ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་བའི་སྡེས། དངོས་པོའི་ལོ་རྒྱལ་གྱིས་ཉ་བའི་དམར་པོའི་ཕྱོགས་ཀྱི་རྒྱལ་བ་དང་པོ་ལ༑ དཔལ་འབྲི་གུང་གི་ཕོ་བྲང་ཆེན་པོ་བཀྲ་ཤིས་ཚུགས་ཀྱི་རེའུ་མིག་པདྨ་འོད་དུ་སྦྱར་བ་འདིས་ཀྱང་རྡོ་རྗེ་ཐེག་པའི་བསྟན་པ་རིན་པོ་ཆེ་ཕྱོགས་དུས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག། །།སྭ་སྟི་པྲ་ཛེ་བྷྱཿ སརྦ་མངྒ་ལཾ།།