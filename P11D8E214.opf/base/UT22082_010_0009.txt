༄༅། །སྒྲུབ་ཆེན་བཀའ་བརྒྱད་ཀྱི་སྤྱི་དང་བྱེ་བྲག་བདེ་གཤེགས་འདུས་པའི་ཆོས་ཀྱི་བྱུང་ཚུལ་འཁྲུལ་མེད་ཡིད་ཆེས་དྲུག་ལྡན་ཞེས་བྱ་བ་བཞུགས་སོ།།

སྒྲུབ་པ་ཆེན་པོ་བཀའ་བརྒྱད་སྤྱི་དང་བྱེ་བྲག་བདེ་གཤེགས་འདུས་པའི་ཆོས་ཀྱི་བྱུང་ཚུལ་བཤད་པ་འཁྲུལ་མེད་ཡིད་ཆེས་དྲུག་ལྡན་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། །རྒྱལ་བ་ཀུན་གྱི་ཡབ་གྱུར་ཀྱང༌། །རྒྱལ་སྲས་གཞོན་ནུའི་ཚུལ་གྱིས་ནི། །རྒྱལ་བའི་མཛད་པ་རྨད་བྱུང་བ། །རྒྱལ་སྲས་འཇམ་པའི་དབྱངས་ལ་འདུད། །གང་གི་རང་བཞིན་གཟོད་ནས་ཉེར་ཞི་རྣམ་ཀུན་མཆོག་ལྡན་ཐོག་མའི་མགོན་པོ་ཀུན་ཏུ་བཟང༌། །གང་ཡང་དམིགས་པ་ཀུན་གྱི་མཐའ་སྤངས་སྤྲོས་དང་བྲལ་ཡང་རྣམ་པ་སྣ་ཚོགས་ལོངས་སྤྱོད་རྫོགས། །གང་ཞིག་འགྲོ་བློའི་སྣང་བ་མཆོག་ཏུ་ཞི་དང་ཁྲོ་གར་སྒྱུ་འཕྲུལ་རྡོ་རྗེའི་གར་མཁན་མཆོག །གང་གི་རང་བཞིན་ཁྲག་འཐུང་འབར་བ་བརྒྱད་ཀྱི་རྣམ་རོལ་རང་སྣང་ཆོ་འཕྲུལ་དེ་ལ་འདུད༑ ༑སྔ་འགྱུར་ཀུན་གྱི་རྩེར་གྱུར་པ། །སྒྲུབ་པ་བཀའ་བརྒྱད་རྒྱུད་མན་ངག །ཆོས་ཀྱི་རྣམ་གྲངས་ཇི་སྙེད་པ། །བྱུང་ཚུལ་འཁྲུལ་མེད་འདི་སྐད་སྨྲ། །དེ་ལ་འདིར་སྒྲུབ་པ་ཆེན་པོ་བཀའ་བརྒྱད་ཅེས་ཉི་ཟླ་ལྟར་གྲགས་པ་འདི་དག་གི་ཆོས་ཀྱི་བྱུང་ཚུལ་གཏམ་དུ་གླེང་བ་འདི་ལ་གཉིས། སྒྲུབ་ཆེན་བཀའ་བརྒྱད་ཅེས་དཀྱིལ་འཁོར་ཆེན་པོ་དགུ་ལྷན་ཅིག་ཏུ་ཉམས་སུ་བླང་བའི་ཚུལ་ལུགས་སྤྱིར་བཤད་པ་དང༌། བཀའ་བརྒྱད་བདེ་གཤེགས་འདུས་པ་ཞེས་གྲགས་པའི་བྱུང་ཚུལ་བྱེ་བྲག་ཏུ་བཤད་པ་གཉིས་སོ། །དང་པོ། སྒྲུབ་པ་ཆེན་པོ་བཀའ་བརྒྱད་ཅེས་གྲགས་པ་འདི་ཉིད་བྱུང་བའི་ཚུལ་ནི་ལྔ་སྟེ། རྒྱལ་བ་དགོངས་པའི་བརྒྱུད་དེ་རྒྱུད་རྣམས་ཇི་ལྟར་གསུངས་པའི་ཚུལ། རིག་འཛིན་རིགས་པའི་བརྒྱུད་དེ་གླེགས་བམ་ལ་ཇི་ལྟར་བྲིས་པའི་ཚུལ། མཁའ་འགྲོ་མ་གཏད་རྒྱའི་བརྒྱུད་དེ་ཇི་ལྟར་གནང་བའི་ཚུལ། གང་ཟག་ལ་སྙན་ཁུང་དུ་བརྒྱུད་དེ་སློབ་དཔོན་ཆེན་པོ་པདྨ་འབྱུང་གནས་སོགས་ལ་ཇི་ལྟར་བཀའ་བབ་པའི་ཚུལ་དང་ལྔའོ། །དང་པོ་རྒྱལ་བ་དགོངས་པའི་བརྒྱུད་དེ་རྒྱུད་རྣམས་ཇི་ལྟར་གསུངས་པའི་ཚུལ་ནི།

ཐོག་མ་མེད་པའི་དུས་སྟོན་པའི་ཡང་སྟོན་པར་གྱུར་པ། ཡང་སྟོན་བླ་ན་མེད་པ། སངས་རྒྱས་ཐམས་ཅད་ཀྱི་རྒྱལ་པོ། ཕྱོགས་བཅུ་དུས་བཞི་བདེ་བར་གཤེགས་པ་ཐམས་ཅད་ཀྱི་བདག་ཉིད། བཅོམ་ལྡན་འདས་དཔལ་ཀུན་ཏུ་བཟང་པོ་ཆོས་ཀྱི་སྐུ་སྐྱེ་བ་མེད་པ་ལས་ཡོངས་ལ་ཁྱབ་པའི་ཐུགས་རྗེས་འགྲོ་བའི་དོན་ལ་དགོངས་ཏེ། གཟུགས་ཀྱི་སྐུ་མཚན་དང་དཔེ་བྱད་ཀྱིས་བརྒྱན་པར་བཞེངས་ཏེ། འོག་མིན་གྱི་གནས་གསང་བ་མཆོག་གི་དཀྱིལ་འཁོར་ཆེན་པོ་རང་བཞིན་གྱི་རྣམ་པར་དག་པ་དེར། འཕགས་པ་ཉན་ཐོས་དང༌། རང་སངས་རྒྱས་དང༌། བྱང་ཆུབ་སེམས་དཔའ་ལ་སོགས་པ་སངས་རྒྱས་ཀྱི་གོ་འཕང་དམ་པ་ཐོབ་པར་འདོད་པའི་འཁོར་རྣམས་དང༌། ཞི་ཁྲོ་རིགས་ལྔའི་སངས་རྒྱས་དང༌། བྱང་ཆུབ་སེམས་དཔའ་སེམས་མ། ཁྲོ་བོ་དང་ཁྲོ་མོར་བཅས་པ་རྣམས་ལ་དངོས་སུ་དགོངས། མ་འོངས་པའི་གདུལ་བྱ་རྣམས་ལ་བརྒྱུད་ནས་དགོངས་ཏེ་རྡོ་རྗེ་ཐེག་པའི་ཆོས་ཀྱི་ཚུལ་ཟབ་པ་ལས་ཀྱང་ཆེས་ཟབ་པ་རྣམས་ཐུགས་ཀྱི་དཔལ་བེའུ་ནས་ཕྱུང༌། མགུལ་གྱི་བུམ་པར་འགྲིམ། ལྗགས་ཀྱི་དབང་པོ་ལ་བཀྲམ། དུང་གི་ཚེམས་བར་ནས་བཏོན་ཏེ། ཆོས་ཉིད་སྐྱེ་བ་མེད་པའི་སྒྲ་གཞོམ་མེད་ནཱ་དའི་དབྱངས་ཀྱིས་གསུངས་སོ། །དེའི་ཚུལ་ཡང་བཅོམ་ལྡན་འདས་སྐྱེ་བ་མེད་པའི་དོན་ཆོས་སྐུ་མཉམ་པ་ཆེན་པོའི་ངང་དུ་གནས་ལ། རིགས་ཀྱི་ཡུམ་གྱིས་ཞུས་པའི་གླུས་བསྐུལ་བས་གཟུགས་ཀྱི་སྐུ་ཞི་བ་ཆེན་པོའི་སྟོན་པ་མཆོག་གི་སྐུར་བཞེངས་ཏེ། ཉིད་ལས་མི་གཞན་པའི་འཁོར་དག་པ་གཞལ་ཡས་ཁང་དང་བཅས་པ་ཞིག་སྔོན་བྱུང་བའི་དཀྱིལ་འཁོར་ཆེན་པོར་རབ་ཏུ་བྱུང་ནས། ཐོག་མར་ཞི་བས་འདུལ་བ་རྣམས་ཀྱི་དོན་དུ་ཞི་བ་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་རྒྱས་པ་རིགས་བརྒྱ། འབྲིང་བཞི་བཅུ་རྩ་གཉིས། བསྡུས་པ་རིགས་ལྔ་སོགས་བློ་དང་འཚམ་པའི་རང་གཞན་གྱི་དོན་མཐའ་དག་སྒྲུབ་པ་རྣམས་ལེགས་པར་གསུངས། དེ་རྣམས་ཞི་བས་མི་ཐུལ་བར་ཁྲོ་བོའི་གདུལ་བྱར་གྱུར་པ་རྣམས་ཀྱི་དོན་དུ་སྟོན་