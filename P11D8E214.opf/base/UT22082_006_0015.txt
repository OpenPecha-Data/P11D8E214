༄༅། །གཉན་མགོན་ཞལ་བཞི་པའི་གཏོར་བསྔོས་དང་བསྙེན་སྒྲུབ་བཞུགས་སོ།།

བླ་མ་དང་འཇམ་པའི་རྡོ་རྗེ་ལ་ཕྱག་འཚལ་ལོ། །འདིར་དབང་ཐོབ་ཅིང་དམ་ལ་གནས་པའི་རྣལ་འབྱོར་པས་ལྷ་ཆེན་སྟོབས་འཕྲོག་ནག་པོ་ལ་གཏོར་མ་འབུལ་ཞིང་བསྙེན་པར་འདོད་པས་འབྱོར་ན་རྡོ་ནག་གི་མཎྜལ་སོགས་ལག་ལེན་མཐོང་རྒྱུན་ལྟར། མ་འབྱོར་ན་གཏོར་མ་གཙོ་འཁོར་ལྔ་པ་ལག་ལེན་ལྟར་བཅས་པའི་མདུན་དུ། ཁྲག་ཆང་གི་མཆོད་པ་དང་ནང་མཆོད་སོགས་བཤམས། མཆོད་པ་དང་ནང་མཆོད་བསང་སྦྱངས། སྟོང་པའི་ངང་ལས་ཨ་ལས་ཐོད་པའི་ནང་དུ་མཆོད་རྫས་རྣམས་འདོད་པའི་ཡོན་ཏན་ལྔ་དང་ལྡན་པ། ནང་མཆོད་ཤ་ལྔ་དང་བདུད་རྩི་ལྔའི་ངོ་བོ་གྱུར། ཨོཾ་ཨཱཿཧཱུྂ་གིས་བྱིན་གྱིས་བརླབས། རང་ཉིད་ཡི་དམ་དུ་གསལ་བའི་མདུན་དུ་དུར་ཁྲོད་ཀྱི་བཀོད་པ་འཇིགས་སུ་རུང་བའི་དབུས་སུ་པཾ་ལས་པདྨ་དང༌། རཾ་ལས་ཉི་མ། དེའི་སྟེང་དུ་རོའི་གདན་ལ། ཧཱུྂ་ལས་རྡོ་རྗེ་གྲི་གུག་ཧཱུྂ་གིས་མཚན་པ་ཡོངས་སུ་གྱུར་པ་ལས༑ ལྷ་ཆེན་སྟོབས་འཕྲོག་ནག་པོ། སྐུ་མདོག་དང་རྩ་ཞལ་ཆར་སྤྲིན་ནག་པོ་ལྟར་གནག་ཅིང་འབར་བ། ཞལ་ལྷག་མ་གཡས་དཀར། གཡོན་དམར། སྟེང་ཞལ་དུད་ཁ་ཁྲོ་ཞིང་གཏུམ་པ། སྤྱན་གསུམ་གསུམ་དང་མཆེ་བ་གཙིགས་ཤིང་ཧ་ཧ་ཧཱུྂ་ཧཱུྂ་གི་ང་རོ་སྒྲོག་པ། ཕྱག་དང་པོ་གཉིས་གྲི་གུག་དང་ཐོད་ཁྲག །འོག་མ་གཉིས་རལ་གྲི་དང་མི་རུས་ཀྱི་ཕྲེང་བ་འཛིན་པ། ཞབས་གཉིས་བརྐྱང་བསྐུམ་རུས་པའི་ཕྱག་རྒྱ་ལྔ་དང་སྦྲུལ་དང་དར་དཔྱངས་ཀྱིས་བཀླུབས་པ། རལ་པ་དང་སྨིན་མ་དམར་སེར་དུས་མཐའི་མེ་ལྟར་འབར་བ། དེའི་གཡས་སུ་གཡུང་མོ་ནག་མོ། གཡོན་དུ་གཏུམ་མོ་ལྗང་གུ། མདུན་དུ་སྲིན་མོ་དམར་ནག །རྒྱབ་ཏུ་སིངྒ་ལཱི་མ་སེར་ནག །བཞི་ཀའང་གྲི་ཐོད་འཛིན་ཅིང་གཅེར་མོ་ཁྲོ་གཏུམ་མི་སྡུག་པའི་རྣམ་འགྱུར་ཅན། དོར་སྟབས་ཀྱིས་གཙོ་བོ་ལ་ཕྱོགས་པས་གནས་པ། སྡེ་བརྒྱད་ཀྱི་བཤན་པ་མཐའ་ཡས་པས་བསྐོར་བར་གྱུར། མགོན་པོའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྂ། རང་གི་ཐུགས་ཀའི་ས་བོན་གྱི་འོད་ཀྱིས་འོག་མིན་གྱི་གནས་དང་ཏི་སེའི་གངས།

བསིལ་བའི་ཚལ༑ དར་ལུང་གཉན་གྱི་ཕོ་བྲང་ལ་སོགས་པ་ནས་བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས། ཕེཾ། ཧཱུྂ་༌། གདོད་ནས་དག་པ་ཆོས་སྐུའི་རང་བཞིན་ལ། །སྙིང་རྗེས་ཁྲོས་པ་ལྷ་ཆེན་སྟོབས་འཕྲོག་ཆེ། །ཡུམ་ཆེན་འཇིགས་གཟུགས་མཁའ་འགྲོའི་ཚོགས་དང་བཅས། །གནས་འདིར་སྤྱན་འདྲེན་བཞུགས་ཤིང་ཕྲིན་ལས་མཛོད། །ཨོཾ་མ་ཧཱ་ཀཱ་ལཱ་ཀཱ་ལཱ། བི་ཀཱ་ལ། རཱ་ཏྲི་ཏ། ཌོཾ་བྷི་ནཱི། ཙཎྜ་ལཱི་རཱཀྵ་སཱི། སིངྒ་ལཱི་དེ་ཝཱི་ས་པ་རི་ཝཱ་ར་བཛྲ་ས་མཱ་ཛཿ ཛཿཧཱུྂ་བཾ་ཧོཿ གཉིས་སུ་མེད་པར་གྱུར། ཨོཾ་མ་ཧཱ་ཀཱ་ལཱ་ཀཱ་ལཱ། བི་ཀཱ་ལ། རཱ་ཏྲི་ཏ། ཌོཾ་བྷི་ནཱི། ཙཎྜ་ལཱི། རཱཀྵ་སཱི། སིངྒ་ལཱི་དེ་ཝཱི་ས་པ་རི་ཝཱ་ར་ས་མ་ཡ་སྨ་རཱ་ཡ་ས་མ་ཡ་མ་ཏི་ཀྲ་མ་ཡཾ་ས་མ་ཡ་རཀྵནྟུ། ཁྱབ་བདག་རྒྱལ་བ་རྡོ་རྗེ་འཆང་ཆེན་པོ་ནས་རྩ་བའི་བླ་མའི་བར་གྱི་སྤྱན་སྔར་ཁས་བླངས་དམ་བཅས་པ་ཇི་བཞིན་དུ་རྣལ་འབྱོར་བདག་གི་ཕྲིན་ལས་འགྲུབ་པར་མཛོད་ཅིག །གོང་གི་སྔགས་མཐར། ཨརྒྷཾ་ནས་ཤཔདའི་བར་སྦྱར་བས་མཆོད། གཏོར་མ་བྱིན་གྱིས་བརླབས་ལ། གོང་གི་ཝཱ་རའི་མཐར་ཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི། བདུན་སོགས་ཀྱིས་གཏོར་མ་ཕུལ་ལ། ཧཱུྂ་༌། སྲིན་པོའི་གཟུགས་འཆང་སེམས་དཔའ་ཆེ། །མ་རུངས་གདུག་པ་ཚར་གཅོད་ཅིང༌། །ཕྲིན་ལས་སྒྲུབ་ལ་ཐོགས་མེད་པ། །སྟོབས་འཕྲོག་དྲག་པོ་ཁྱོད་ལ་བསྟོད། །ཡུམ་ཆེན་འཇིགས་གཟུགས་སྲིང་མོ་བཞི། །གར་མཛད་གད་རྒྱངས་སྟོང་གསུམ་གཡོ། །དགྲ་བགེགས་རློག་ཅིང་གཞོམ་མཛད་པ༑ ༑འཁོར་དང་བཅས་ལ་བསྟོད་པར་བགྱི། །མགོན་པོའི་ཐུགས་ཀར་ཉི་མའི་གདན་ལ་ཧཱུྂ་གི་མཐར་རང་སྔགས་དང༌། ཡུམ་བཞིའི་ཐུགས་ཀར་ཌོཾ་ཙཾ་རཾ་སིཾ་རྣམས་ཀྱི་མཐར་རང་སྔགས་ཀྱིས་བསྐོར་བ། བདག་གི་ཐུགས་ཀའི་ས་བོན་ལས་འོད་འཕྲོས་མགོན་པོའི་ཐུགས་ཀའི་ས་བོན་ལ་ཕོག་པས་ཐུགས་རྒྱུད་བསྐུལ། དེ་ལས་འོད་འཕྲོས་ཡུམ་བཞིའི་ཐུགས་ཀར་ཕོག་པས་བསྐུལ་ཞིང་མགོན་པོ་གཙོ་འཁོར་ལྔའི་ཐུགས་ཀ་ནས་འོད་ཟེར་ཕྱོགས་བཅུར་འཕྲོས་ཕྲིན་ལས་ཐམས་ཅད་ཐོགས་པ་མེད་པར་སྒྲུབ་པར་གྱུར་བར་བསམ་ལ།

ཨོཾ་མ་ཧཱ་ཀཱ་ལཱ་ཀཱ་ལཱ་བི་ཀཱ་ལ་རཱ་ཏྲི་ཏ་ཌོཾ་བྷི་ནཱི་ཙཎྜ་ལཱི་རཱཀྵ་སཱི་སིངྒ་ལིའ་དེ་ཝཱི་ཧཱུྂ་བྷྱོ་ཧཱུྂ་ཕཊ། ཅེས་པ་ནུས་ཐང་བཟླ། ཐུན་མཐར་གཏོར་མ་ལ་དགྲ་བགེགས་འགུགས་སྟིམ་དབྱེ་བསྒྲལ་ཤ་ཁྲག་ཏུ་བྱིན་གྱིས་བརླབས་ལ་གོང་གི་གཏོར་སྔགས་ཀྱིས་ཕུལ་ནས། ཧཱུྂ་༌། འཇིགས་པའི་གཟུགས་འཆང་ལྷ་ཆེན་གདོང་བཞི་པ། །ཡུམ་ཆེན་བཞི་དང་བཤན་པ་དྲེགས་པའི་འཁོར། །མ་ལུས་འདིར་གཤེགས་སྨན་རཀ་གཏོར་མ་དང༌། །རྡོ་རྗེ་གྲི་གུག་རལ་གྲི་མདུང་ཐུང་འབར། །མི་རུས་ཕྲེང་བ་མྱོས་བྱེད་བུམ་པར་བཅས། །རྟ་གཡག་ལུག་ནག་མཐིང་ནག་ཅོད་པན་གཡོ། །སྣ་ཚོགས་འདོད་དགུའི་ལོངས་སྤྱོད་དྲག་པོའི་རྫས། །མཁའ་ཁྱབ་ཡེ་ཤེས་ཆེན་པོར་བྱིན་བརླབས་པས། །ལྷ་ཆེན་སྟོབས་འཕྲོག་ནག་པོའི་ཐུགས་དམ་བསྐང༌། །ཡུམ་ཆེན་སྲིང་མོ་བཞི་ཡི་ཐུགས་དམ་བསྐང༌། །འཁོར་གྱི་དམ་ཅན་རྒྱ་མཚོའི་ཐུགས་དམ་བསྐང༌། །ཧཱུྂ་༌། ལྷ་ཆེན་དྲག་པོ་འཁོར་བཅས་ལ༑ ༑དམ་རྫས་སྨན་རཀ་གཏོར་མར་བཅས། །བདུད་རྩིར་བྱིན་བརླབས་འབུལ་ལགས་ཀྱི། །བཞེས་ཤིག་སྣོམས་ཤིག་ཚིམ་མཛོད་ལ། །སངས་རྒྱས་བསྟན་པ་སྲུང་བ་དང༌། །དཔལ་ལྡན་བླ་མའི་སྐུ་ཚེ་སྲིངས། །རྣལ་འབྱོར་བདག་གི་ཕྲིན་ལས་སྒྲུབས། །དུས་ལ་བབ་བོ་ས་མ་ཡ། །ཞེས་གཏོར་མ་དོ་ནུབ་བསྔོས་ལ་ནང་ཞོགས་སྔ་བར་འབུལ། ནང་ཞོགས་བསྔོས་ན་དོ་ནུབ་འབུལ་བ་ལུགས་འདི་པའི་ཁྱད་ཆོས་ཡིན་ནོ༑ ༑རྗེས་སུ་ཤིས་བརྗོད་བྱའོ། །དེ་ལྟར་དཔལ་གདོང་བཞི་པའི་གཏོར་འབུལ་བསྙེན་སྒྲུབ་ཤིན་ཏུ་བསྡུས་པ་འདིའང༌། འོན་རིན་ཆེན་བྲག་གི་བླ་མ་དགེ་སློང་ལྷ་མོ་དཀོན་མཆོག་ལྷུན་གྲུབ་ཀྱིས་བསྐུལ་ངོར། འབྲི་གུང་པ་ཆོས་སྐྱོང་འདི་ལ་ངེས་པ་ཅུང་ཟད་རྙེད་པ་དྷརྨ་ཀཱིརྟིས་རྩེ་བ་གཞིས་ཀར་བྲིས་པའོ།། །།མངྒ་ལཾ།། 