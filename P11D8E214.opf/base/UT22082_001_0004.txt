༄༅། །གཤིན་རྗེ་སོགས་ལྷག་པའི་ལྷ་འགའ་ཞིག་བསྙེན་པའི་ཚེ་དངོས་ཉམས་རྨི་ལམ་བྱུང་བའི་རིམ་པ་ཁ་ཤས་བཞུགས་སོ།།

ས་མོ་ཡོས་ལོ་ཧོར་ཟླ་བཅུ་གཉིས་པའི་ཡར་ཚེས་བརྒྱད་ནས་བཟུང༌། གཤིན་རྗེ་ཚེ་བདག་གི་ལས་སྦྱོར་གྱི་སྒྲུབ་པ་ཞིག་བགྱིས་པའི་ཚེས་བརྒྱད་ཀྱི་རྨི་ལམ་དུ་ཁང་པ་ཁང་རྙིང་ཞིག་གི་ནང་དུ། མཁའ་འགྲོའི་བསུས་ཟློག་བྱེད་ཁུལ་དུ་འདུག་པའི་བསུས་མའི་ཚིག་རྣམས། དྲུང་པ་ལྷང་ལིང་མ་ཡིན་རྒྱུ་བས་འཁྲབ་ཅིང༌། བདག་གི་གོས་འགབ་ནས་འཇུས་ཏེ་འགྲོ་དགོས་ཚུལ་ཟེར་འདུག་པར། དེའི་ལན་འདེབས་བཤོལ་མ་བྱེད་མི་བླ་མ་མཆོད་གནས་ག་མདོག་མ་ཡིན་རྩིས་ཞིག་གཟི་བརྗིད་ཤིན་ཏུ་ཆེ་བ་ཁང་པའི་གུང་ན་བྱམས་བཞུགས་བྱས་ནས་སྐད་གདངས་མཐོན་པོས་འཐེན་གྱི་འདུག་པའི་བར་དུ། བུད་མེད་གཞོན་ནུ་མ་རིགས་ལྔ་སོགས་རྒྱན་ཆས་སྔར་མཐོང་མ་མྱོང་བས་སྤྲས་པ་མང་པོ་ས་ལ་བསྡད་ནས་ཌཱ་དྲིལ་དང་བཅས་སྙན་པའི་གདངས་མང་པོ་བྱེད་ཀྱི་འདུག་པས་ཅི་ཡིན་སྙམ་པས། འཁོར་ལོ་རིན་ཆེན་བཀྲ་ཤིས་དོན་གྱི་ལྷ། །བཀྲ་ཤིས་དེས་ཀྱང་དེང་འདིར་བདེ་ལེགས་སྩོལ། །ཞེས་འཐེན་གྱི་འདུག །ཡར་བལྟས་པས་ཁང་པའི་གུང་ན་རྗེ་བཙུན་འཇམ་དབྱངས་ཀྱི་སྐུ་ཐང་ཞིག་བཤམས་འདུག་པའི་ཞལ་ནས༑ མཆེ་བ་གཙིགས་ཤིང་སྒྲིམ་པ་ཡི། །འཇིགས་པའི་ཚུལ་གྱི་སྐུ་ཡི་ནི། །གཤིན་རྗེ་དྲེགས་པ་འཇོམས་མཛད་པ། །སོགས་ཟླ་གསང་གི་རྒྱུད་ནས་གསུངས་པའི་བསྟོད་པ་དེ་གསུང་གི་འདུག་པའི་མུས་ལ་གཉིད་སད་པ་ཞིག་བྱུང༌། ཚེས་བཅུ་གསུམ་གྱི་ནུབ་ས་ངོ་མི་ཤེས་པ་ཞིག་ཏུ་ཕྱིན་པ་ན་ས་འོག་ནས་འོད་དམར་པོ་ཤིན་ཏུ་འཚེར་བ་ཞིག་སྟོང་གསུམ་ཁེངས་པའི་འཕྲོར་ཉི་མ་དམར་པོ་ཞིག་ཐོན་བྱུང་བ་དང༌། དེ་དང་བསྟུན་པར་ནམ་མཁའ་ནས་འོད་དཀར་པོ་ཕྱོགས་བཅུར་འཕྲོ་བའི་ཟླ་བ་ཞིག་བབ་བྱུང་བ་ཕྱོགས་གཅིག་ཏུ། བདག་གི་ལུས་ཀྱི་སྟེང་འོག་ཏུ་ཐིམ་པས་ཅུང་ཟད་དྲན་མེད་དུ་སོང་བ་སད་མ་ཐག །བདེ་སྟོང་གི་ཉམས་ཚད་མེད་ཤར་བ་ཞིག་བྱུང་བའི་འཕྲོར་གཉིད་སད་བྱུང་བ་ནི་རླུང་རྩོལ་དང་འཁྲུལ་འཁོར་སོགས་མ་བྱས་ཀྱང༌། ཡི་དམ་གྱི་ཐུགས་རྗེས་ཁམས་དཀར་དམར་དབུ་མའི་སྙིང་གར་འཕྲད་ཅིང་འདྲེས་པར་གོ། །ཚེས་བཅོ་ལྔའི་ཐོ་རངས་ཀྱི་ཐུན་བཏང་ནས།

རྒྱབ་ཏུ་ཅུང་ཟད་བསྙེས་ཏེ་སྔགས་བཟླས་པའི་འཕྲོ། ལྕང་ལོ་ཅན་གྱི་གནམ་ཡངས་ཀྱི་ནམ་མཁར་འོད་ལྔ་འཁྲུགས་ཤིང༌། དེ་དག་གི་དབུས་མེ་ཡི་ཚ་ཚ་འཁྲུགས་པའི་ཀློང་དུ་འཇམ་དཔལ་གཤིན་རྗེ་ཚེ་བདག་ཡབ་ཡུམ་སྲས་སྤྲུལ་གྱི་སྐུ་རྣམས་གསལ་འཚེར་འོད་དུ་འབར་ཞིང༌། དགྱེས་པའི་གར་ཉམས་དང་གད་མོས་སྟོང་གསུམ་ཁེངས་པ་ལྟར་མཛད་པ་ཞིག་ཡུན་རིང་དུ་མཐོང་བས་ཚད་མེད་པའི་དད་པ་བརྟན་པོས་བསྟོད་པ་དང་སྨོན་ལམ་དུ་བགྱིས་པའི་མོད་ལ། འཇའ་ཚོན་ལྟར་རང་བཞིན་མེད་པར་སོང་བའི་མུར་ནམ་ལངས་ཀྱི་ངག་འདོན་ལ་འཇུག་རན་པར་འདུག ༑ཉེར་ལྔའི་ནམ་གུང་གི་ཐུན་སྐབས་འཇམ་དཔལ་གཤིན་རྗེའི་གཤེད་ཀྱི་སྐུ་ཤིན་ཏུ་ཁྲོ་ཞིང་མི་སྡུག་པ་ཞིག་ཡུད་ཙམ་མཇལ་བས། དེའི་ཉིན་ཞག་ལ་སྙིང་འདར་ཞིང་འཇིགས་སྣང་ཤིན་ཏུ་ཆེ་བ་རང་བྱུང་བའི་ཕྱི་ནུབ་རྨི་ལམ་དུ་རང་གི་ལྟེ་བའི་ཁུང་ནས་སྔར་དམ་ཉམས་པའི་སློབ་མ་འགའ་ཞིག་ཧམ་སྐྱ་ཐལ་མདོག་ལུས་ཤིན་ཏུ་ཆུང་བར་བྱས་ནས་ཐོན་སོང་བ་ཞིག་རྨིས་པས་དམ་སྲིའི་བར་ཆད་ཞིག་འདུག་པ་ཡི་དམ་གྱིས་བརྟུལ་བ་ཨེ་ཡིན་བསམ་པ་བྱུང༌། ཉེར་བདུན་གྱི་སྲོད་ཐུན་བཏང་ནས་གཉིད་ལ་སོང་བ་སྐད་ཅིག་ལ་འཇིགས་སྣང་གིས་བསྐུལ་ཏེ་ཧར་སད་བྱས་བྱུང་བ་ཡར་བལྟས་པས། མདུན་གྱི་གནམ་ཡངས་ནང་དུ་མེ་འོད་ཀྱི་ཀློང་ནས་འཇམ་དཔལ་གཤིན་རྗེ་ཞལ་གཅིག་ཕྱག་གཉིས་པ་མ་ཧེ་དང་ཆུ་གླང་ལ་ཞབས་བསྒྱིངས་པ་ཞིག་གི་ཞལ་ནས། ཨེ་ཨཱ་ར་ལི་ཕེཾ་ཕེཾ་ཕཊ྄་ཕཊ྄། ཅེས་སྒྲོག་པ་ཐོས་དར་ཅིག་སེམས་མ་ཡེང་བར་གནས་མ་ཐག་སླར་གཉིད་ལ་ཐུམ་ཕྲད་དུ་སོང་བ་ཞིག་བྱུང་བར། དེ་སྔ་ཡིན་ཕན་ཆད་མིག་བཙུམ་པའི་མིག་ལམ་དུ་ཡི་དམ་གང་གསལ་བཏབ་པ་མཐོང་བ་ཞིག་ཡོད་པ་དེ། དེ་ནས་བཟུང་ད་ལྟའི་བར་དུ་མིག་བཙུམས་ནས་ཡི་དམ་གང་ཡིད་ལ་བྱས་པ་དེ། དེ་མ་ཐག་ཏུ་ཞལ་ཕྱག་གསལ་བར་མཐོང་ཞིང༌། དེའི་མུ་ལ་ཡི་དམ་གཞན་ཞིག་ཡིད་ལ་བྱས་ན་སྔ་མ་དེ་ཕྱི་མ་ཡིད་ལ་གང་བྱས་དེའི་སྐུར་འགྱུར་འགྲོ་བ་ཞིག་ད་ལྟའི་བར་དུ་བྱུང་ངོ༌། །གཞན་ཡང་ལས་སྦྱོར་གྱི་རྟགས་འགའ་ཡར་མཐོང་བ་འདིར་མ་བྲིས་སོ༑ །དེ་ལྟར་གཤིན་རྗེ་ཚེ་བདག་གི་སྒྲུབ་པ་དགུ་ལ་གྲོལ་ནས།

ལོ་དེ་ཀའི་སོས་གཏོར་ཧོར་ཟླ་གཉིས་པ་རང་ལ་བྱེད་རྩིས་ཡིན་ཡང༌། རྒྱལ་སྒོ་བར་དུ་ཨ་བོ་དོན་གྲུབ་རྒྱལ་པོ་འབྲུམ་ནད་ཀྱིས་འདས་པའི་རྐྱེན་གྱིས་མི་ཉི་ཤུ་ཙམ་ཚེ་ལས་འདས་པ་ཞིག་བྱུང༌། དེ་ཙམ་ལས་འཕྲོས་པའི་ཧ་ཅང་སྐྱོན་ནད་ཆེ་བ་མི་ཡོང་བར་ཤེས་ཀྱང༌། ཕྱི་ནང་ཐམས་ཅད་ཀྱི་སྒྲོ་སྐུར་རྣམ་རྟོག་ཁ་ཡན་དུ་བཏང་བའི་ལབ་བརྗོད་མང་བ་ཞིག་གིས་སེམས་ཤིན་ཏུ་འཁྲུགས་པ་ཞིག་བྱུང་བས། ནད་དེ་ལ་དམིགས་པའི་དྲང་སྲོང་ལོཀ་ཏྲི་པཱ་ལའི་འབྱུང་བཞིའི་ལས་སྦྱོར་ཚང་བའི་སྒྲུབ་པ་ཞིག་ཟླ་བ་དེ་ཀའི་ཚེས་བཅུ་གཅིག་ནས་དབུ་བཙུགས་པའི་ཚེ། ཚེས་བཅུ་གསུམ་གྱི་ནུབ་རྨི་ལམ་དུ་སྔར་གཙང་གི་གནས་རྙིང་རྒྱལ་པོ་རང་གི་གཅེན་པོར་བརྫུས་ཏེ་བྱུང་བ་ལོཀ་ཏྲིའི་དབང་བསྐུར་ཞིག་བགྱིས་པ་དེ་ཉིད་དེ་ནུབ་ཀྱང་མི་དཀར་རྟ་དཀར་ཅན་ཞིག་ཏུ་བརྫུས་ཏེ་བྱུང་བ་ཤེས་ཀྱང༌། ཁྱོད་སུ་ཡིན་དྲིས་པས་གཙང་ནས་འོངས་གནས་རྙིང་རྒྱལ་པོ་ཡིན་ཟེར། ཅི་ལ་འོང་དྲིས་པས་སྔར་ལོཀ་ཏྲིའི་དབང་ཞུས་པ་དེ་ཤིན་ཏུ་འཕྲོད་པ་བྱུང་བས་དོ་ནུབ་ཀྱང་དེ་འདྲ་བ་ཞིག་གྱིས་ཟེར། དེ་ལྟར་བྱས་པས་འགྲོ་ཁར། ད་དུང་ཡང་སྐབས་བབ་ཞིག་ལ་ལོཀ་ཏྲིའི་དབང་ཞིག་ཞུ་བར་ལོག་ཡོང་བས་དེ་དུས་སྐད་ཆ་གསར་པ་ཡང་ཁྱེར་ཡོང་ཟེར། དེ་ནུབ་དབང་ཡོན་ལ་མིའི་མགོ་ཞིག་དང༌། ལྕགས་ཀྱི་ཐོ་བ་ཞིག་བཞག་ནས་ལོག་སོང་བར་རྨིས། ཚེས་བཅོ་ལྔའི་ཐོ་རངས་ཀྱི་ཐུན་བཏང་ནས་སྔགས་བཟླ་བའི་ཚེ་ལྕང་ལོ་ཅན་གྱི་གནམ་ཡངས་ནང་དུ་འོད་དཀར་པོ་ཁ་བ་ལྟ་བུའི་དབུས་སུ། དྲང་སྲོང་དྲི་མེད་ཤིན་ཏུ་གསལ་བ་ཞིག་མཇལ་བས་མཆོད་བསྟོད་སྨོན་ལམ་བགྱིས་པའི་ཚེ། དྲང་སྲོང་གི་ཞལ་ནས་ད་ལམ་འབྲུམ་པ་འདི་ལ་འཇིགས་པ་མི་འབྱུང་ཞིང་མྱུར་དུ་འཆད་པར་འགྱུར། གཞན་ཡང་རིམས་ནད་འགའ་ཞིག་འདུག་པ་ཡང་དེ་དང་མཉམ་དུ་ངེས་པར་འཆད་པས་བག་འཁུམས་པར་མི་དགོས། དེ་ཙམ་མ་ཟད་ཁྱོད་རང་གི་ལུས་རྟེན་ལ་འབྲུམ་ནད་ཀྱི་འཚེ་བ་ད་ཕྱིན་ཀྱང་མི་འབྱུང་ངོ་ཞེས་གསུང་བའི་དབུགས་དབྱུང་དང༌།

གཞན་ཡང་གསུང་གླེང་མང་དུ་བྱུང་བའི་འཕྲོས་ཁྱོད་སྔོན་དྷརྨ་ཨ་ཤོ་ཀར་གྱུར་པའི་དུས་སུ་ས་གདོན་གྱི་ཉེན་པ་ཁོ་བོས་གྲོལ་བར་བྱས་པ་ཡིན་གྱི། དེ་ཕྱིན་སྐྱེ་བ་འགའ་ཡར་ཡང་ཁོ་བོས་རྗེས་སུ་བཟུང་ཞིང་ད་དུང་ཡང་རྗེས་སུ་འཛིན་པར་འགྱུར་རོ། །ཁྱོད་ཀྱི་སྐྱེ་བ་ཕྱི་མ་བདུན་ཙམ་ལ་ས་གདོན་གྱི་གནོད་པ་འབྱུང་ཞིང༌། དེ་མི་འབྱུང་བར་འདོད་ན། རིག་པའི་རྒྱལ་པོ་ནཱ་ག་རཀྵ་ལ་བསྙེན་ཅིག ༑ཅེས་གསུངས་ནས་མི་སྣང་བར་གྱུར་ཏོ། །ཚེས་བཅུ་དྲུག་ནས་བཅོ་བརྒྱད་བར་དུ་རྒྱལ་འགོང་ཁོ་ན་རྨིས་ཤིང་དེ་དག་ཀྱང་དྲང་སྲོང་དམོད་པས་ཚར་གཅོད་པ་འབའ་ཞིག་བྱུང་ཡང༌། སྔར་རབ་སྒང་གསེར་ཕྱེ་ཐང་དུ། ཡང་རི་སྒར་པ་ལ་འབྲུམ་ནད་ཀྱི་འཚེ་བ་བྱུང་དུས་འཇམ་དཔལ་གཤིན་རྗེའི་སྒྲུབ་པ་ཞིག་བགྱིས་སྐབས་འབྲུམ་པའི་ནད་བདག་མགོ་ཞལ་མོ་དངོས་སུ་བྱུང་ནས་དམ་ལ་བཏགས། ཁས་བླངས་བྱས་པ་ཡིན་ཡང་མ་བྱུང་བས་ཇི་ལྟར་ཡིན་སྙམ། འོན་ཀྱང་འབྲུམ་ནད་སོགས་རིམས་ནད་ཀྱི་རིགས་འགའ་ཟུང་འདི་སྐབས་བྱུང་བ་ཉེས་མེད་ཀྱིས་ཆད་པའི་མཚན་མ་མཐོང་བས་ཚེས་བཅུ་དགུ་ལ་ལས་སྦྱོར་རྣམས་གྲུབ་པར་བྱས་ནས་ནང་མཚམས་ལྷོད་ཙམ་བྱས། སླར་ཟླ་བ་དེ་ཀའི་ཉེར་དྲུག་ནས་བཟུང༌། དྲང་སྲོང་དྲི་མེད་ཀྱི་གསུང་གི་སྣང་བ་ལ་བརྟེན་ནས་རིག་པའི་རྒྱལ་པོ་ནཱ་ག་རཀྵའི་བསྙེན་སྒྲུབ་ཤིན་ཏུ་དམ་པ་ཞིག་བགྱིས་པའི་ཉེར་དགུ་སྔ་མའི་ནུབ་རྨི་ལམ་དུ་ལུང་པ་ངོ་མི་ཤེས་པ་ཞིག་ནས་བདག་ངོས་སུ་སྤྲིན་དང་ན་བུན་འཁྲིགས་པའི་ཁྲོད་ནས་ཁ་ཆར་ཤིན་ཏུ་ཆེ་བ་བབ་བྱུང་བར། བདག་གིས་སྔགས་བཏབ་པས་ལྕེ་སྟེང་ནས་སྦྲུལ་ནག་པོ་ཤིན་ཏུ་ཆེ་བ་ཞིག་ཐོན་སོང་བས། ཁ་ཆར་སྤྲིན་དང་ན་བུན་ཐམས་ཅད་ཟོས་སོང་བ་ཞིག་རྨིས། ཉེར་དགུ་ཕྱི་མའི་ནུབ་བདག་གྲོགས་མཆེད་འགའ་ཟུང་གི་སྐུ་གསུང་ཐུགས་རྟེན་ཁ་ཤས་ལ། དཔལ་འཁོར་ལོ་སྡོམ་པའི་རས་བྲིས་ཀྱི་དཀྱིལ་འཁོར་ལ་བརྟེན་ནས། རབ་གནས་ཀྱི་དངོས་གཞི་ཁྲུས་གསོལ་ལ་འགྲིམ་པར་ཆས་པའི་ཚེ།

རས་བྲིས་ཀྱི་གཙོ་བོ་འཁོར་ལོ་སྡོམ་པས། དེ་བཞིན་གཤེགས་པ་རྣམས་དང་དེ་སྲས་ལ། །ཞེས་ཁྲུས་གསོལ་གྱི་ཚིག་བསྐུལ་བྱུང་བ་སོགས་རྨིས། གནམ་སྟོང་གི་ཉིན་ནས་འབྲུ་བཞི་ལ་གྲངས་ཚད་ཐེམས་ནས་བཅུ་བཞི་པ་བཟླ་བའི་ཚེ་ཉིན་གུང་གི་ཐུན་གྲུབ་ནས་བཟུང༌། དགོང་ཐུན་མ་གྲུབ་བར་ཕྲེང་ཐག་སྦྲུལ་ཁོ་ནར་འདུག་པས། འདི་འཁྲུལ་བ་ཡིན་ཕྲེང་ཞགས་སྦྲུལ་ཡོང་དོན་མེད་བསམས་ཀྱང༌། སྦྲུལ་རང་དུ་འདུག་པས་ཅུང་ཟད་ཡིད་སྣང་ཐེ་ཚོམ་ཡང་བྱུང༌། དེ་ནས་རྨི་ལམ་དུ་སྔར་རབ་སྒང་དུ་དམ་བཅས་ཁས་བླངས་བགྱིས་པའི་འབྲུམ་པའི་ནད་བདག་གོ་ཞལ་མོ་སླེབས་བྱུང་བས། ཁྱོད་ག་ནས་འོང་དྲིས་པས། གཙང་ཕྱོགས་ནས་དབུས་ཆུ་གཞུང་རྒྱུད་ནས་ཡོངས་ཟེར། ད་ལམ་འབྲུམ་བུ་འདི་ཁོ་མོས་བཏང་བ་མིན་ཡང་ཁྱོད་ཀྱིས་དེ་ལྟར་མི་ཤེས་ཤིང་ཁྲོས་ནས་གསོད་ཀྱིས་དོགས་མ་འོང་ཟེར། འོ་ན་ད་ལམ་གྱི་འབྲུམ་པའི་ནད་བདག་སུ་ཡིན་དྲིས་པས། ད་རེས་འབྲུམ་པ་རྒྱལ་འགོང་དྲུག་བདུན་ཙམ་འདུས་ནས་བཏང་ཟེར། དེ་ནས་གང་དུ་སོང༌། རྒྱུ་རྐྱེན་གང་གིས་ལན་དྲིས་པས། དེ་རྣམས་ལ་ལ་དྲང་སྲོང་གི་དམོད་པས་དེ་མ་ཐག་ཤི། ལྷག་མ་རྣམས་དབུས་ཕྱོགས་སུ་སོང༌། ད་ལམ་ནད་འདི་འཕན་ཡུལ་མང་ཞིང་དུ་ཨ་བོ་ཨ་རྒྱལ་འཆི་ཁར་ཇོ་ལགས་ཇོ་ལགས་ཟེར་གྱིན་སེམས་ཆགས་ནས་ཤི་བས་ལན་ཟེར། འོ་ན་ཨ་བོ་ཨ་རྒྱལ་འདྲེ་ལ་སྐྱེས་པ་ཡིན་ནམ་དྲིས་པས་ཁོ་འདྲེ་ལ་མ་སྐྱེས་ཀྱང་རྒྱུ་རྐྱེན་དེ་ལས་བྱུང་ཟེར། དེ་ཅི་ཡིན་དྲིས་པས་འཆད་དུ་མ་འདོད། །བདག་འདིར་སྐོར་ཙམ་མ་འོང་ན་ཁྱོད་ཀྱིས་བདག་མ་བྱུང་བསམ་པ་དང་འབྲུམ་པ་ཡང་བདག་གིས་བཏང་བས་སྔོན་གྱི་ཁས་ལེན་ཉམས་སམ་སྙམ་པའི་ཁུ་འཕྲིག་བྱུང་གི་དོགས་འོངས་ཟེར། གང་དུ་འགྲོ་དྲིས་པས་གར་འགྲོ་ངེས་པ་མེད། འོན་ཀྱང་དབུས་གཙང་གང་རུང་འགྲོ་ཟེར་བུད་སོང་བ་ཞིག་རྨིས། གནམ་གང་གི་སྲོད་ཙམ་ནས་ལུས་ལ་ཤུ་ཐོར་དང་ཤ་རོ་འགུལ་འཕྲིག་སོགས་བྱུང་ཞིང༌། ཚེས་གཅིག་གི་ཉིན་དེ་རྣམས་ཆེར་བྱུང་བས་ཕྱག་རྒྱ་ཐེབས་པའི་རྟགས་སུ་མཐོང་ཡང་དེ་ཉིན་སོགས་བསྙེན་པ་འཕྲོ་མ་བཤོལ་བར་བཟླས་པས།

ཚེས་གཅིག་གི་སྲོད་ཐུན་གྲུབ་ཙམ་ལ། མདུན་དུ་རིག་པའི་རྒྱལ་པོ་ནཱ་ག་རཀྵ་དབུ་དགུ་ཕྱག་བཅུ་དྲུག་སྦྲུལ་མཇུག་དང་བཅས་པ་པད་ལུགས་ཀུ་སཱ་ལི་རྐྱང་སྒྲུབ་ཞིག་གསལ་བར་མཇལ་བས་སེམས་ཅན་ཐམས་ཅད་ལ་ས་གདོན་གྱི་གནོད་པ་སྤྱིར་མི་འབྱུང་བ་དང་ཁྱད་པར་བདག་རང་གི་བསྲུང་འཁོར་དུ་གང་བཅུག་པ་ལ་ས་གདོན་གྱི་གནོད་པ་མི་འབྱུང་བའི་སྨོན་ལམ་ཡང་བཏབ། དེ་ནས་གཉིད་དུ་སོང་བའི་ནམ་གུང་ཙམ་རྨི་ལམ་དུ་མི་སྔོན་པོ་ཞིག་བྱུང་བ་གང་ནས་འོང་དྲིས་པས། མལ་གྲོ་ནས་འོངས་ཟེར། ཀླུ་གཟི་ཆེན་ཡིན་ནམ་དྲིས་པས། དེ་ཁ་ཡིན་ཟེར། ཅི་ལ་ཡོང་དྲིས་པས། མལ་གྲོའི་ཀླུའི་ཁ་གནོན་ཉམས་པ་གསོ་ཕྱིར་ཀ་ཚལ་སྔགས་ཁང་དུ་གསེར་གདུང་མདུན་གྱི་ཁོ་བོའི་འདྲ་འབག་ཡོད་པས། ཁང་པ་དེར་སྔོན་ཆད་ཤ་ཆང་མི་ཁྱེར་བ་ཞིག་ཡིན་ཡང་དུས་ཕྱིས་ཤ་ཆང་ཁྱེར་བས་ཁོ་བོ་ཁམས་མ་བདེ་བས། དེས་དགོན་པ་ལ་ཡང་གནོད་ཅིང༌། བདག་ལ་ཡང་གནོད་པས་ཤ་ཆང་མ་ཁྱེར་ཞེས་ངག་བསྒོ་ཞིང་ངའི་འདྲ་འབག་ལ་ཀླུ་སྨན་དང་རིན་པོ་ཆེ་དང་དར་ཟབ་གྱིས་གསར་དུ་མཆོད་ན་ཀུན་ལ་ཤིས་སོ་ཟེར་ནས་བུད་སོང་བས། གཉིད་སད་པ་ན་དེས་སེམས་ཁྲིད་ནས་འཁྲུལ་པའི་སྣང་བར། སྔོན་སློབ་དཔོན་པདྨ་བསམ་ཡས་མཆིམས་ཕུར་བཞུགས་སྐབས་རྒྱལ་པོ་ཁྲི་སྲོང་ལྡེའུ་བཙན་ཀླུ་གཟི་ཆེན་དང་གྲོགས་མཆེད་བྱས་ཏེ། ཀླུའི་ལུས་བསྟན་པས་ས་ནད་ཀྱིས་ཟིན་ནས། སློབ་དཔོན་ཆེན་པོ་ལ་གསོལ་བ་བཏབ་པའི་ཚེ། སློབ་དཔོན་གྱིས་སྔོན་འདས་པའི་དུས་རྒྱ་གར་གྱི་ཡུལ་བྷངྒ་ལ་བམ་དྲ་ཞེས་བྱ་བར་རྒྱལ་པོ་རཏྣ་དྷ་ར་གཙུག་གི་ནོར་བུ་ཞེས་བྱ་བའི་སྲས། རྒྱལ་བུ་མཐའ་ཡས་འོད་བྱ་བ་ལོ་བཅུ་གཉིས་ལོན་པའི་ཚེ་ས་ནད་ཀྱིས་རྐང་པ་གཉིས་གུམ་སྟེ་མལ་དུ་གནས་པ་ན། ཡབ་རྒྱལ་པོར་མཆོད་གནས་དགེ་སློང་ཚུལ་ཁྲིམས་དང་ལྡན་པ་ཞིག་ཡོད་པ་དེ་ལ། དགེ་སློང་ཁྱོད་ཀྱིས་བདག་གི་བུ་ས་ནད་ལས་གྲོལ་བར་གྱིས་ཤིག་ཅེས་བསྒོ་བའི་ཚེ། དགེ་སློང་གིས་ལྷ་ལ་གསོལ་བ་བཏབ་པས་རྨི་ལམ་དུ་ལྷས་རི་བོ་མགྲིན་བཟང་ཞེས་བྱ་བའི་རྩེ་མོར་སངས་རྒྱས་འོད་སྲུང་གིས་རབ་གནས་བྱས་པའི་མཆོད་རྟེན་ཡོད་པས་དེའི་བུམ་པའི་ནང་དུ།

ཀླུའི་རྒྱུད་འབུམ་གྱི་ཊཱའི་ཀ་བཞུགས་པའི་ནང་ནས་ཀླུའི་སྲུང་བ་ནཱ་ག་རཀྵ་ཞེས་བྱ་བ་བཞུགས་པ་བླངས་ལ་ཉམས་སུ་ལོངས་ཤིག་ཅེས་ལུང་བསྟན་པ་རྨིས་པས། དགེ་སློང་གིས་དེ་ལྟར་བྱས་པས། རྒྱལ་བུ་སྙུང་ནད་ལས་གྲོལ་བ་ཡིན་ནོ། །དེའི་ཚེ་དེའི་དུས་ཀྱི་ཡབ་རྒྱལ་པོ་རཏྣ་གཙུག་གི་ནོར་བུ་ནི་མངའ་བདག་རྒྱལ་པོ་ཁྲི་སྲོང་ལྡེའུ་བཙན་ཡིན་ནོ། །རྒྱལ་བུ་མཐའ་ཡས་འོད་ནི་ལྷ་སྲས་མུ་ཏིག་བཙད་པོ་ཡིན་ནོ༑ ༑དགེ་སློང་དེ་ནི་ང་ཡིན་ནོ། །ཞེས་སོགས་ནཱ་ག་རཀྵའི་ལོ་རྒྱུས་རྒྱས་པར་གསུངས་པ་འཁྲུལ་སྣང་དུ་གསལ་བར་དྲན་པ་ཞིག་བྱུང༌། དེའི་ཐོར་ཐུན་གྱི་སྐབས། འཇིག་རྟེན་འདས་དང་མ་འདས་མཚམས་ཤེད་ན། །ཞེས་བསྟོད་པ་འདོན་པའི་སྐབས། མདུན་དུ་རིག་པའི་རྒྱལ་པོ་དབུ་དགུ་ཕྱག་ཉིས་བརྒྱ་སྦྲུལ་མཇུག་ཅན་གནུབས་ལུགས་ཚོམ་བུ་ཚོགས་སྒྲུབ་ཞིག་ཡུན་རིང་དུ་མཇལ་བས་ལུས་སེམས་བདེ་བར་གྱུར། ཕྱི་ནངས་ནམ་ལངས་པ་དང་མདང་གི་ལོ་རྒྱུས་དྲན་པ་དེ་སྔར་མ་ཐོས་པའི་ཐེ་ཚོམ་དུ་གྱུར་ནས་ནཱ་རཀ་གྱི་ཆོས་སྐོར་རྣམས་བལྟས་པས། ལོ་རྒྱུས་རྒྱས་པ་ཞིག་ལ་དེ་ཁོ་ན་ལྟར་འདུག་པས་ཡིད་ཆེས་ཤིང༌། ལྷ་དང་བླ་མ་ལ་དད་པ་ཐོབ་པར་གྱུར། དེ་ནས་ཚེས་གཉིས་གསུམ་རྣམས་ལ་གཞན་པའི་ཕན་འདོད་ཀྱི་བསམ་པས་སེང་ལྡེང་ཕུར་བུ་སྒྲུབ་པ་དང༌། ཀླུ་སྲུང་གི་རབ་གནས་སོགས་རུང་བར་བགྱིས་པའི་ཚེ། སེང་ལྡེང་གི་ཕུར་བུ་རྣམས་ལ་མེ་འབར་བ་སོགས་དྲོད་རྟགས་ཚད་རྫོགས་པ་སོགས་བྱུང་བས་ཁད་ཀྱི་མཚམས་གྲོལ་བ་སོགས་བྱས་ལ། ད་ལྟ་ཡང་ལུས་ལ་ཕྱག་རྒྱ་ཐེབས་པའི་རྟགས་རྣམས་ཆེས་གསལ་བར་འདུག་གོ། །ཁོ་བོ་ཉམས་ཆུང་ཆོས་ཀྱི་གྲགས་པ་ལ། །གནས་དུས་དབང་གིས་ཕྱི་ནང་དགྲ་གཉེན་གྱིས། །མི་བརྩི་ལྟ་ཞོག་ཁྱི་ཙམ་མཐོང་མེད་ཅིང༌། །སྣ་ཚོགས་སྒྲོ་སྐུར་ཞབས་ཏོག་མང་ན་ཡང༌། །བླ་མ་ལྷ་དང་མཁའ་འགྲོ་ཆོས་སྲུང་གིས། །ཞལ་བསྟན་གསུང་ཐོས་ཡང་ནས་ཡང་ཡང་དུ། །རྗེས་སུ་བཟུང་ནས་མཇལ་ཀྱང་བློ་བདེའི་དཔལ། །མི་ཀུན་ཇི་ལྟར་དགྱེས་དགྱེས་གསུང་སྒྲོས་མཛོད། །ཡིན་མིན་བདེན་རྫུན་འབྱེད་པའི་གསོང་པོ་ནི། །དེང་སང་ས་སྟེང་དཔང་པོར་ཞལ་བཞེས་རྣམས། །དངོས་ནོར་རྗེས་སུ་སྤྲང་ཁྱིས་ཟན་མཐོང་བཞིན། །རྒྱལ་ཁྲིམས་བཙོངས་ནས་དཀོར་མཛོད་ནོར་གྱིས་འགེངས། །དེ་འདྲའི་ལེགས་ཉེས་ཞལ་ལྕེ་ཇི་ལྟར་གཅོད། །དེ་བས་གསོང་པོ་གཟུར་གནས་སྟངས་འཛིན་མཁན། །གཤིན་རྗེ་ཆོས་ཀྱི་རྒྱལ་པོ་དྲང་ངོ་ཟེར། །གཏམ་དེ་ཐོས་པས་ཚུལ་དང་ཚུལ་མིན་ལ། །བླང་དོར་བྱས་ཤིང་གསུང་རབ་དཔང་དུ་བཞག

།རྒྱུ་དང་འབྲས་བུའི་ཆོས་ལ་ཡིད་ཆེས་པས། །འདི་ཕྱིར་མི་འགྱོད་གདེང་ཐོབ་དགའ་སྤྲོ་འཕེལ། །དེ་ལྟར་འཁྲུལ་སྣང་ཉམས་དངོས་རྨི་ལམ་ལ། །ཀུན་གྱི་ཅལ་སྒྲོག་ཐེ་ཚོམ་སྒྲོ་སྐུར་གྱི། །གཞི་ཡིན་ཕྱིར་ན་ཀུན་ལ་མི་སྒྲོག་ཅིང༌། །ཡི་གེར་མི་འབྲི་གསང་ཞིང་སྦ་བསམས་ཀྱང༌། །དད་ལྡན་འགའ་ཡི་ནན་གྱིས་བསྐུལ་བའི་ངོར། །རྩ་བའི་ལྟུང་བ་བཅུ་གཉིས་པ་དེ་ཉིད། །བྱུང་དོགས་འཇིགས་པས་མདོར་བསྡུས་རགས་པ་ཙམ། །མགྱོགས་པར་བྲིས་ཏེ་ལྷ་མོའི་ཕྱག་ཏུ་ཕུལ།། །།མངྒ་ལཾ།།