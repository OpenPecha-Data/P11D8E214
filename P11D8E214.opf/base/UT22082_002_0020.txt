༄༅། །གཞི་གསུམ་གྱི་ཆོ་གའི་ལག་ལེན་དང་ངག་འདོན་བསྡུས་པ་ཐར་པའི་གྲུ་ཆེན་ཞེས་བྱ་བ་བཞུགས་སོ།།

གཞི་གསུམ་གྱི་ཆོ་གའི་ལག་ལེན་དང་ངག་འདོན་བསྡུས་པ་ཐར་པའི་གྲུ་ཆེན་ཞེས་བྱ་བ། སྨྲ་བ་རྣམས་ཀྱི་མཆོག་ཐམས་ཅད་མཁྱེན་པ་ལ་ཕྱག་འཚལ་ལོ། །ཚོགས་གཉིས་འཛིན་ཁྲིའི་འཇིང་ལས་རབ་བསྐྲུན་པ། །སྐལ་བཟང་ཡིད་མཁར་རྟག་ཏུ་འཆར་བ་དེ། །བཅས་རང་སྣང་བས་ཐར་འདོད་བློའི་པད་ཚལ། །རྒྱས་མཛད་དེ་ནི་ཡན་ལག་མཆོག་གིས་བསྙེན། །ཉེས་གསུམ་ན་ཀྲས་གཏམས་པའི་རྒྱ་བཅས་ལས། །ཆོས་འདུལ་ཁྲིམས་ཀྱི་འཕྱོས་འགྲོ་བཟང་པོ་ནི། །གནང་བཀག་བ་དན་དཀར་པོ་དང་འགྲོགས་ཏེ། །རྣམ་གྲོལ་གླིང་དུ་ཆས་འདོད་འདི་སྟོན་ཞིག །དེ་ལ་ཡང་གཉིས་ཏེ། གཞི་གསུམ་གྱི་ཆོ་ག་དང༌། ཉེར་མཁོ་གཞན་བཤད་པའོ། །དང་པོ་ལ་གསུམ། དུས་གཏན་དུ་འབྲེལ་བ་གསོ་སྦྱོང་གི་གཞི། དབྱར་གྱི་དུས་ཁོ་ན་དང་འབྲེལ་བ་དབྱར་གནས་ཀྱི་གཞི། དུས་ཉི་མ་གཅིག་ཁོ་ན་དང་འབྲེལ་ཡང་དགོས་པ་ཕལ་ཆེར་ལ་ཁྱབ་པ་དགག་དབྱེའི་གཞི་རྣམས་སོ། །དང་པོ་ལ་གསུམ། ཉི་མ་རེ་རེ་བཞིན་བྱ་བ་རྒྱུན་ཆགས་གསུམ་པ། དུས་བཟང་པོ་རྣམས་ལ་བྱ་བ་ཆོས་འཆད་ཉན། ཉ་སྟོང་ལ་བྱ་བ་གསོ་སྦྱོང་རྣམས་སོ། །དང་པོ་རྒྱུན་ཆགས་གསུམ་པ་བྱ་བ་ནི། དགེ་སྐོས་ཀྱིས་གཎྜི་ཚད་ལྡན་རབ་གནས་དང་ལྡན་པ་ཐོག་མར་དཀོན་མཆོག་གསུམ་ལ་ཕྱག་འཚལ་བའི་རྗེས་སུ་ཤང་ཚ་ལན་གསུམ་བྱས་ལ། རྒྱུད་གཅིག་དང་ཏོག་གསུམ་སྟེ། རྒྱུད་རེ་རེ་ལ་ཆུང་རིམ་ནས་ཆེར་བརྩེགས་པ་བཅོ་བརྒྱད། སླར་རིམ་པས་སྨད་པ་བཅུ་བདུན། ཏོག་སྒྲ་ཆེན་པོ་གསུམ་དང་བཅས་པས་དགེ་འདུན་བསྡུས་ལ། ཚོགས་པ་ན་དེས་ཕྱག་གསུམ་བཙལ་ཏེ་ལུས་འདུད་པས། བསྟན་པ་རིན་པོ་ཆེའི་རྩ་ལག་དམ་པར་གྱུར་པ་གནས་བརྟན་འདུལ་བ་འཛིན་པས་གཙོ་མཛད༑ དགེ་འདུན་བཙུན་པ་རྣམས་གསན་དུ་གསོལ། དེང་ཟླ་བ་ཡར་གྱི་ངོའི། འམ་མར་གྱི་ངོའི་གྲལ་ཚེས་གཅིག་སོགས་ནས། བཅོ་ལྔ་པ་མངོན་དུ་གྱུར་པ་ལགས་ཏེ། གཙུག་ལག་ཁང་གི་བདག་པོ་དང༌། གཙུག་ལག་ཁང་གི་ལྷ་རྣམས་ཀྱི་སླད་དུ་ཞལ་ནས་གསུངས་པའི་ཚིགས་སུ་བཅད་པ་རེ་བཀླག་ཏུ་གསོལ༑

ཞེས་བསྐུལ། གནས་བརྟན་གྱིས། ཐམས་ཅད་ཀྱིས་དགེ་བར་གསུངས་ཤིག །ཀུན་གྱིས། སྐར་མ་རབ་རིབ་མར་མེ་དང༌། །སྒྱུ་མ་ཟིལ་པ་ཆུ་བུར་དང༌། རྨི་ལམ་གློག་དང་སྤྲིན་ལྟ་བུ། །འདུས་བྱས་ཆོས་རྣམས་དེ་ལྟར་བལྟ། །ཆོས་རྣམས་ཐམས་ཅད་རྒྱུ་ལས་བྱུང༌། །དེ་རྒྱུ་དེ་བཞིན་གཤེགས་པས་གསུངས། །རྒྱུ་ལས་འགོག་པ་གང་ཡིན་པ། །དགེ་སྦྱོང་ཆེན་པོས་འདི་སྐད་གསུངས། །སྡིག་པ་ཅི་ཡང་མི་བྱ་ཞིང༌། །དགེ་བ་ཕུན་སུམ་ཚོགས་པར་སྤྱད། །རང་གི་སེམས་ནི་ཡོངས་སུ་འདུལ། །འདི་ནི་སངས་རྒྱས་བསྟན་པ་ཡིན། །ཞེས་འདོན། ཐོག་མར་ཕྱག་འཚལ་བ་ནི། ཐམས་ཅད་འགྲེངས་པས་ཐུབ་སྐུ་མཆོད་པས་བརྗིད་པ་ལ་ཕྱོགས་ཏེ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིགས་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་བསྒྱུར་བ། བླ་ན་མེད་པ། ལྷ་དང་མི་རྣམས་ཀྱི་སྟོན་པ་མཉམ་མེད་ཤཱཀྱའི་རྒྱལ་པོའི་ཞབས་ཀྱི་རྡུལ་དྲི་མ་མེད་པ་ལ་མགོ་བོས་རབ་ཏུ་གཏུགས་ཏེ་གུས་པས་ཕྱག་འཚལ་ལོ། །གང་ཚེ་རྐང་གཉིས་གཙོ་བོ་ཁྱོད་བལྟམས་ཚེ། །ས་ཆེན་འདི་ལ་གོམ་པ་བདུན་བོར་ནས། །ང་ནི་འཇིག་རྟེན་འདི་ན་མཆོག་ཅེས་གསུངས། །དེ་ཚེ་མཁས་པ་ཁྱོད་ལ་ཕྱག་འཚལ་ལོ། །རྣམ་དག་སྐུ་མངའ་མཆོག་ཏུ་གཟུགས་བཟང་བ། །ཡེ་ཤེས་རྒྱ་མཚོ་གསེར་གྱི་ལྷུན་པོ་འདྲ། །གྲགས་པ་འཇིག་རྟེན་གསུམ་ན་ལྷང་ངེ་བ། །མགོན་པོ་མཆོག་བརྙེས་ཁྱོད་ལ་ཕྱག་འཚལ་ལོ། །མཚན་མཆོག་ལྡན་པ་དྲི་མེད་ཟླ་བའི་ཞལ། །གསེར་མདོག་འདྲ་བ་ཁྱོད་ལ་ཕྱག་འཚལ་ལོ། །རྡུལ་བྲལ་ཁྱོད་འདྲ་སྲིད་པ་གསུམ་ན་མཛེས། །མཉམ་མེད་མཁྱེན་ཅན་ཁྱོད་ལ་ཕྱག་འཚལ་ལོ། །མི་མཆོག་འདུལ་བ་ཁ་ལོར་བསྒྱུར་མཛད་ཅིང༌། །ཀུན་སྦྱོར་འཆིང་བ་གཅོད་མཛད་དེ་བཞིན་གཤེགས། །དབང་པོ་ཞི་ཞིང་ཉེར་ཞི་ཞི་ལ་མཁས། །མཉན་ཡོད་བཞུགས་པ་དེ་ལ་ཕྱག་འཚལ་ལོ། །མགོན་པོ་ཐུགས་རྗེ་ཆེ་ལྡན་པ། །ཐམས་ཅད་མཁྱེན་པ་སྟོན་པ་པོ། །བསོད་ནམས་ཡོན་ཏན་རྒྱ་མཚོའི་གཞི། །དེ་བཞིན་གཤེགས་ལ་ཕྱག་འཚལ་ལོ། །དག་པ་འདོད་ཆགས་བྲལ་བའི་རྒྱུ། །དགེ་བས་ངན་སོང་ལས་གྲོལ་ཞིང༌། །གཅིག་ཏུ་དོན་དམ་མཆོག་གྱུར་པ༑ ༑ཞི་གྱུར་ཆོས་ལ་ཕྱག་འཚལ་ལོ། །གྲོལ་ནས་གྲོལ་བའི་ལམ་ཡང་སྟོན། །བསླབ་པ་དག་ལ་རབ་ཏུ་གུས། །ཞིང་གི་དམ་པ་ཡོན་ཏན་ལྡན།

དགེ་འདུན་ལ་ཡང་ཕྱག་འཚལ་ལོ། །ཞེས་དང༌༑ སྤྲོ་ན་སེམས་བརྩེ་མ་དང༌། བཟང་སྤྱོད་སྨོན་ཐུང་སོགས་འདོན། བར་དུ་མདོ་གདོན་པ་ནི། ཤེས་རབ་སྙིང་པོ་སོགས་སྒྲོག །མཐར་བསྔོ་བ་ནི། བསོད་ནམས་འདི་ཡིས་ཐམས་ཅད་གཟིགས་པ་ཉིད། །སོགས་དང༌། འགྲོ་བའི་སྡུག་བསྔལ་སྨན་གཅིག་པུ། །སོགས་དང༌། ཀླུ་རྒྱལ་དགའ་བོ་ཉེར་དགའ་བོ། །སོགས་དང༌། གཉུག་མར་གནས་པར་གཏོར་མ་སྦྱིན་པ་ནི། དཀར་གཏོར་སྤྱི་འགྲོ་ལྟར་བྱིན་གྱིས་བརླབས། གཙུག་ལག་ཁང་གཞིའི་བདག་མོ་ལྷ་མོ་འཕྲོག་མ་འཁོར་དང་བཅས་པ་ལ་འབུལ་ལོ། །བཞེས་ནས། འཇིག་རྟེན་བདེ་ཞིང་ལོ་ལེགས་དང༌། །འབྲུ་རྣམས་ཞེས་སོགས་འདོན། གཉིས་པ་དུས་བཟང་པོ་རྣམས་ལ་བྱ་བ་ཆོས་ཉན་བཤད་ནི། གནས་བརྟན་གྱིས། དུས་བཟང་པོ་རྣམས་ལ་ཆོས་ཉན་བཤད་བགྱི་འཚལ་བས་ཆོས་བསྒྲགས་ཀྱི་མདོ་གསན་པར་འཚལ། གང་ཞིག་གསེར་མཆོག་རིན་ཆེན་རི་རབ་ལ་གནས་མནྡ་ར་དང་ལྷར་བཅས་གནོད་སྦྱིན་དང༌། །གདེངས་ཀ་ནོར་བུའི་འོད་ཀྱི་མུན་པ་སེལ་མཛད་ས་འོག་གནས་པའི་ཀླུ་རྣམས་གང་ཡིན་དང༌། །གངས་ཅན་རིར་ནི་དཔལ་གྱིས་རོལ་ཞིང་རབ་ཏུ་དགའ་བའི་རིག་པ་འཛིན་པ་གང་ཡིན་པ། །དེ་དག་ཐམས་ཅད་ཐར་པ་དམ་པའི་སྒོར་གྱུར་ཐུབ་པའི་གསུང་མཉན་ཕྱིར་ནི་འདིར་གཤེགས་ཤིག །ལྷ་དང་ལྷ་མིན་མིའམ་ཅིའི་དབང་པོ་དང༌། །བརྒྱ་བྱིན་ལ་སོགས་ཆོས་ཀྱི་ཕྱོགས་ལ་བྱ་བ་བྱས་པ་རྣམས། །སངས་རྒྱས་གསུང་རབ་རབ་ཏུ་ཞི་ཞིང་བདེ་བའི་རྒྱུར་གྱུར་པ། །འདི་དག་བཤད་ཀྱིས་དམ་པའི་ཆོས་ཉན་ཕྱིར་ནི་འདིར་གཤེགས་ཤིག །གང་དག་ཕྱོགས་བཅུ་སྟོང་གི་འཇིག་རྟེན་ན། །བདེ་གཤེགས་སློབ་མར་གྱུར་པ་གང་སུ་དག །དེང་འདིར་སྟོན་པའི་ཆོས་ཀྱི་ཆར་འབེབས་ཀྱིས། །ཉན་པར་འདོད་པ་ཐམས་ཅད་འདིར་གཤེགས་ཤིག །ཐམས་ཅད་མཁྱེན་པ་ལ་ཕྱག་འཚལ་ལོ། །འདི་སྐད་བདག་གིས་ཐོས་པའི་དུས་གཅིག་ན། བཅོམ་ལྡན་འདས་མཉན་དུ་ཡོད་པ་ན། རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་དགེ་སློང་བརྒྱ་ཕྲག་ཕྱེད་དང་བཅུ་གསུམ་གྱི་དགེ་སློང་གི་དགེ་འདུན་ཆེན་པོ་དང་ཐབས་ཅིག་ཏུ་བཞུགས་ཏེ།

དེའི་ཚེ་དགེ་སློང་རྣམས་ལ་བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག ཤེས་པ་ནི་འགྲིབ། སྲོག་ནི་ཆད། ཚེའི་འདུ་བྱེད་ནི་འདོར། སྟོན་པའི་བསྟན་པ་ཡང་ངེས་པར་འཇིག་པར་འགྱུར་བས། ཅིའི་ཕྱིར་བརྩོན་འགྲུས་དང་བརྟུལ་བ་བརྟན་པོས་སྒྲུབ་པར་མི་བྱེད། མིའི་ལུས་ནི་ཤིན་ཏུ་རྙེད་པར་དཀའ་ན། དེ་ཐོབ་ནས་དེས་རྙེད་པའི་རྒྱལ་བའི་བསྟན་པ་ལ་རབ་ཏུ་བྱུང་བ་ཡང་རྙེད་ནས་ཐར་པའི་དོན་དང་མི་མཐུན་པ་དག་གིས་བསླུས་ཏེ་སྡུག་བསྔལ་བར་འགྱུར་ཏ་རེ། དགེ་སློང་དག་སྲོག་དང་བྲལ་ཞིང་ཤི་བ་ནི་བླའི། ཚུལ་ཁྲིམས་ཉམས་ཤིང་ཞིག་པ་ནི་དེ་ལྟ་མ་ཡིན་ནོ། །དེ་ཅིའི་ཕྱིར་ཞེ་ན། སྲོག་དང་བྲལ་ཞིང་ཤི་བས་ནི་ཚེ་འདི་ཉིད་ཀྱི་སྐྱེ་བ་ཟད་པར་འགྱུར་གྱི། ཚུལ་ཁྲིམས་ཉམས་ཤིང་ཞིག་པ་ནི་སྐྱེ་བ་འབུམ་ཕྲག་བརྒྱའི་བར་དུ་རིགས་དང་བྲལ་ཞིང་བདེ་བ་སྤངས་ཏེ་རྣམ་པར་ལྟུང་བ་ཆེན་པོ་ཉམས་སུ་མྱོང་བར་འགྱུར་རོ། །དེ་ཕྱིར་སྟོན་པས་ཚུལ་ཁྲིམས་རབ་བསྔགས་བཤད། །ཚུལ་ཁྲིམས་ལྡན་པ་སངས་རྒྱས་འབྱུང་དང་འཕྲད། །ཚུལ་ཁྲིམས་ལྡན་པ་རྒྱན་རྣམས་ཀུན་གྱི་མཆོག །ཚུལ་ཁྲིམས་ལྡན་པ་དྲི་དང་བྱུག་པ་ཡིན། །ཚུལ་ཁྲིམས་ལྡན་པ་དགའ་བ་ཀུན་གྱི་གནས། །ཚུལ་ཁྲིམས་ལྡན་པ་གདུང་བ་བསིལ་བའི་ཆུ། །ཚུལ་ཁྲིམས་ལྡན་པ་འཇིག་རྟེན་ཀུན་གྱིས་བསྟོད། །ཚུལ་ཁྲིམས་དག་གིས་འགྲོ་བ་དམ་པ་མནོས། །ཇི་ལྟར་སྦྲུལ་གདུག་ཀླུ་ཆེན་ནག་པོ་ཡང༌། །ཚུལ་ཁྲིམས་ལྡན་ལ་གནོད་མེད་གཞན་ཅི་སྨོས། །ཚུལ་ཁྲིམས་ལྡན་པའི་དགེ་སློང་འོད་དང་ལྡན༑ ༑ཚུལ་ཁྲིམས་ལྡན་པ་གྲགས་འགྱུར་བདེ་བ་ཐོབ། །ཇི་ལྟར་མིག་མེད་གཟུགས་མཐོང་མི་རུང་ལྟར། །དེ་བཞིན་ཚུལ་ཁྲིམས་མེད་ན་ཆོས་མི་མཐོང༌། །ཇི་ལྟར་རྐང་མེད་ལམ་འཇུག་ག་ལ་ནུས༑ ༑དེ་བཞིན་ཚུལ་ཁྲིམས་མེད་ན་ཐར་མི་འགྱུར། །ཇི་ལྟར་བུམ་པ་བཟང་པོ་རིན་ཆེན་སྣོད། དེ་བཞིན་ཚུལ་ཁྲིམས་ཆོས་རྣམས་བསྐྱེད་པའི་གཞི། །ཇི་ལྟར་བུམ་ཆག་རིན་ཆེན་སྣོད་མི་རུང༌༑ ༑དེ་བཞིན་ཚུལ་ཁྲིམས་རལ་བས་ཆོས་ཀུན་གཏུགས། །དང་པོ་ཚུལ་ཁྲིམས་མེད་པར་གྱུར་པ་དེ། །ཕྱིས་ནས་མྱ་ངན་འདས་པ་ཐོབ་སྙམ་མམ། །སྣ་མེད་སྣ་རྡུམ་ལ་སོགས་གང་ཡིན་པ༑ ༑དེ་ལ་མེ་ལོང་དག་གི་དགོས་མི་འགྱུར།

།རྣ་བས་མ་ཐོས་མིག་སྔར་མ་མཐོང་ཡང༌། །བསྟན་སྲུང་མི་དེ་མཐོ་རིས་འགྲོ་བར་འགྱུར། །ཐོས་མང་ཐོས་ལྡན་ཐོས་སྲུང་མཐོ་རིས་རྙེད༑ ༑བུད་མེད་བསྟེན་དུ་ག་ལ་རུང༌། །རྒྱལ་པོའི་ཕོ་བྲང་ག་ལ་དགའ། །ལོངས་སྤྱོད་རྟག་པ་ག་ལ་ཡོད། །བུད་མེད་དག་ལ་རུང་བ་མེད། །རྒྱལ་སྲིད་དག་ལ་དགའ་བ་མེད། །དབུ་བ་དག་ལ་སྙིང་པོ་མེད། །ལོངས་སྤྱོད་དག་ལ་སྙིང་པོ་མེད། །ལོངས་སྤྱོད་དག་ནི་འབབ་ཆུ་བཞིན། གྲུ་དེ་ཅི་འདྲ་ཁྱིམ་དེ་འདྲ། །མེ་ཏོག་ཅི་འདྲ་གཟུགས་དེ་བཞིན༑ ༑སྲོག་ནི་ཆུ་བུར་འདྲ་བ་ཡིན། བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། ཉེ་བར་འཁོར་ལ་སོགས་པའི་དགེ་སློང་དེ་དག་ཡི་རང་སྟེ་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །ཞེས་བསྒྲགས་མཐར། ཆོས་བཤད་པ་ལས་བྱུང་བ་ཡི། །དགེ་བ་གྲུབ་པ་གང་ཡོད་དེས། །མར་གྱུར་འགྲོ་བ་ཐམས་ཅད་ཀྱང༌། །སྲིད་པའི་མཚོ་ལས་སྒྲོལ་བར་ཤོག ༑ཅེས་བསྔོ་བ་བྱ། གསུམ་པ་ཉ་སྟོང་ལ་བྱ་བ་གསོ་སྦྱོང་གི་ཆོ་ག་ལ་གསུམ། དགེ་བསྙེན། དགེ་ཚུལ། དགེ་སློང་གིའོ། །དང་པོ་དགེ་བསྙེན་གྱི་གསོ་སྦྱོང་ནི་བསྙེན་གནས་ཡན་ལག་བརྒྱད་པ་ཡིན་ནོ། །གཉིས་པ་དགེ་ཚུལ་གྱི་གསོ་སྦྱོང་དངོས་སུ་མ་གསུངས་ཀྱང༌། སློབ་དཔོན་ཆོས་བཤེས་ཀྱི་ལུགས་ཡིན་པས། བཤགས་པ་ཡོངས་དག་འབུལ་བ་ནི། ཉེས་པ་སོ་སོར་བཤགས་པ་མ་གྲུབ་ན་སྤྱི་བཤགས་ལྷན་ཅིག་བྱ་བ་ནི། གནས་བརྟན་གྱི་དྲུང་དུ། གནས་བརྟན་དགོངས་སུ་གསོལ། བདག་ཤཱཀྱའི་དགེ་ཚུལ། ཆེ་གེ་མོ་ཞེས་བགྱི་བས། བག་མ་མཆིས་པའི་དབང་གིས། མྱོས་གྱུར་འཐུང་བ་དང༌། གར་སོགས་དང༌། ཕྲེང་སོགས་དང༌། མལ་སྟན་ཆེ་མཐོ་དང༌། ཕྱི་དྲོའི་ཁ་ཟས་དང༌། གསེར་དངུལ་ལེན་པ་སྟེ། བཤགས་བྱའི་ཉེས་བྱས་དྲུག་པོ་ལས། ཁ་ན་མ་ཐོ་བ་ཉེས་པ་དེ་དག་གང་ཡང་རུང་བ་བྱུང་སྟེ། ཉེས་པ་དེ་མཁན་པོའམ། སློབ་དཔོན་ཆེ་གེ་མོའི་མདུན་དུ་མཐོལ་ལོ། །འཆགས་སོ། །མཐོལ་ཞིང་བཤགས་ན་བདག་བདེ་བ་ལ་རེག་པར་གནས་པར་འགྱུར་གྱི།

མ་མཐོལ་ཞིང་མ་བཤགས་ན་མི་འགྱུར་རོ། །ཞེས་ལན་གསུམ་རང་རང་གིས་སམ་རྗེས་ཟློས་བྱ། གནས་བརྟན་གྱིས། ཉེས་པ་ལ་ཉེས་པར་གཟིགས་ལགས་སམ། དེས། མཐོང་ལགས། གནས་བརྟན་གྱིས། ཕྱིན་ཆད་ལེགས་པར་སྡོམ་ལགས་སམ། དེས། སྡོམ་ལགས། ཞེས་པ་རྣམས་ལན་གསུམ་རེ་དང༌༑ གནས་བརྟན་གྱིས། ཐབས་ཡིན་ནོ། །དེས། ལེགས་སོ། །ཞེས་ལན་གཅིག་བརྗོད། སླར་ཡོངས་དག་འབུལ་བ་ནི། གནས་བརྟན་དགོངས་སུ་གསོལ། དེང་དགེ་འདུན་གྱི་གསོ་སྦྱོང་བཅུ་བཞི་པའམ། བཅོ་ལྔ་པ་ལགས་ཏེ། ཞེས་པའི་བཅུ་བཞི་པ་ནི། ཧོར་ཟླ་དགུ་པ། བཅུ་གཅིག་པ། དང་པོ། གསུམ་པ། ལྔ་པ། བདུན་པ། རྣམས་ཀྱི་གནམ་སྟོང་ཡིན་ལ། དེ་ལྷག་གི་ཉ་སྟོང་ཐམས་ཅད་བཅོ་ལྔ་པ་དང༌། ཡང་བཅུ་བཞི་པ་འབྱུང་བའི་ཟླ་བ་དྲུག་པོ་ལ་བཤོལ་བྱུང་ན་སྔ་མ་བཤོལ་བཏོན་པ་དེ་བཅོ་ལྔ་པ་བྱས་ནས། ཕྱི་མ་དེ་ཟླ་བ་དངོས་ཡིན་པས་དེའི་གནམ་སྟོང་ལ་བཅུ་བཞི་པ་བྱ་བ་ཡིན་ནོ། །དེ་ལྟར་གོང་འོག་ཐམས་ཅད་དུ་ངེས་པར་བྱས་ནས། བདག་ཤཱཀྱའི་དགེ་ཚུལ། མིང་འདི་ཞེས་བགྱི་བའི་ཡང་གསོ་སྦྱོང་བཅུ་བཞི་པའམ། བཅོ་ལྔ་པ་ལགས་ལ། བདག་ཤཱཀྱའི་དགེ་ཚུལ། མིང་འདི་ཞེས་བགྱི་བའི་བར་ཆད་ཀྱི་ཆོས་རྣམས་ཡོངས་སུ་དག་གོ་ཞེས་བདག་མཆི་ན༑ བདག་བར་ཆད་ཀྱི་ཆོས་རྣམས་ཀྱིས་ཡོངས་སུ་དག་པར་གནས་བརྟན་གྱིས་བཟུང་དུ་གསོལ། ཞེས་དང༌། ཐབས་ལེགས་བྱ། དགེ་ཚུལ་རྣམས་ཕྱིར་གཤེགས། གསུམ་པ་དགེ་སློང་གི་གསོ་སྦྱོང་ནི་ལྔ་སྟེ། བཅུ་བཞི་པ། བཅོ་ལྔ་པ། མཐུན་པའི་གསོ་སྦྱོང༌། གནོད་པ་སྤོང་བའི་གསོ་སྦྱོང༌། བཀྲ་ཤིས་པའི་གསོ་སྦྱོང་རྣམས་སོ། དེའི་གསུམ་པ་ནི་དགེ་འདུན་གྱི་འཁྲུག་ལོང་ཞི་བར་བྱ་བའི་དུས་སོ། །བཞི་པ་ནི་ཡམས་ནད་སོགས་བྱུང་བའི་ཚེ་ནའོ། །ལྔ་པ་ནི་གཎྜིའི་རབ་གནས་དང༌། གཙུག་ལག་ཁང་གི་ཞལ་བསྲོ་ལ་སོགས་པའི་དུས་སུའོ། །དང་པོ་དང་གཉིས་པ་ནི་ཡུན་དུ་ཉམས་སུ་བླང་བའོ། །དེ་རྣམས་གང་བྱེད་ཀྱང་གསོ་སྦྱོང་གི་ཆོ་ག་ནི་མཚུངས་པ་ཉིད་དོ། །ཆོ་ག་ལ་གསུམ།

ཚོགས་སུ་ཚང་བའི་ཚེ་སྤྱིར་བཏང་གི་གསོ་སྦྱོང༌། ཚོགས་སུ་མ་ཚང་བ་གསུམ་མན་ཆད་ལ་དམིགས་བསལ་གྱི་གསོ་སྦྱོང༌། རང་གཅིག་པུ་ལས་མེད་ན་གསོ་སྦྱོང་བྱིན་གྱིས་བརླབ་པའོ། །དང་པོ་ཚོགས་པ་ཚང་བའི་ཚེ་གྲལ་དུ་མ་འདུས་པའི་གོང་དུ་བྱ་བ། འདུས་མ་ཐག་གི་སྦྱོར་བ། ལས་ཀྱི་མགོ་བརྩམས་པ་ནས་བཟུང་བའི་སྦྱོར་བ་རྣམས་ཤིན་ཏུ་གལ་ཆེ་ཡང༌། དེང་སང་རང་གཞན་གང་གིས་ཀྱང་བྱེད་པ་ཉུང་བས་འདིར་མ་བྲིས་ལ། སྤྱི་བཤགས་ཐེབས་མ་ཆག་ཙམ་ནི། དང་པོ་གནས་བརྟན་ཉིད་ཀྱི་བཤགས་པ་མཐོང་སྡོམ་དྲི་བའི་བར་འོག་ནས་འབྱུང་བ་ལྟར་གྲུབ་རྗེས། གནས་བརྟན་གྱིས། དགེ་སློང་རྣམས་བཤགས་པ་ལྷན་དུ་མཛད་པར་ཞུ། ཞེས་བསྐུལ། ཐམས་ཅད་མགོ་ས་ལ་དུད་ལག་པ་ཐལ་མོ་སྦྱར་བས། དགེ་འདུན་བཙུན་པ་རྣམས་གསན་དུ་གསོལ། བདག་ཤཱཀྱའི་དགེ་སློང༌༑ མིང་འདི་ཞེས་བྱ་བ་བྱིས་པ་ཉིད་དང༌། མི་ཤེས་པ་ཉིད་དང༌། མ་གུས་པ་དང༌། བག་མ་མཆིས་པ་དང༌། ཉོན་མོངས་པ་མང་བའི་དབང་གིས་ཕམ་པ་བཞི་དང༌། དགེ་འདུན་ལྷག་མ་བཅུ་གསུམ་ལས། ལྟུང་བ་དེ་རྣམས་གང་ཡང་རུང་བའི་སྦྱོར་བའི་སྦོམ་པོ་དང༌། དངོས་གཞིའི་རྣམ་པའི་སྦོམ་པོ་དང༌། སྦྱོར་བའི་རྣམ་པའི་སྦོམ་པོ་རྣམས་དང༌། ལྟུང་བྱེད་འབའ་ཞིག་པ་དགུ་བཅུ་དང༌། སོ་སོར་བཤགས་པར་བྱ་བ་བཞི་དང༌། བཤགས་པར་བྱ་བའི་ཉེས་བྱས་ཀྱི་སྡེ་ཚན་རྣམས་ལས། ལྟུང་བ་གང་བྱུང་བ་དེ། ཁ་ན་མ་ཐོ་བ་དེ་དག་པའི་མཐའ་ཚུན་ཆད་ནས་བཟུང་སྟེ། དགེ་འདུན་བཙུན་པ་རྣམས་ཀྱི་མདུན་དུ་མཐོལ་ལོ། །འཆགས་སོ། །མཐོལ་ཞིང་བཤགས་ན་བདག་བདེ་བ་ལ་རེག་པར་གནས་པར་འགྱུར་ལ། མ་མཐོལ་མ་བཤགས་ན་མི་འགྱུར་རོ། །ཞེས་ལན་གསུམ་བརྗོད། མཐོང་སྡོམ་དྲིས། ཐབས་ལེགས་བྱའོ། །བྱིན་བརླབ་ནི། དགེ་འདུན་བཙུན་པ་རྣམས་དགོངས་སུ་གསོལ། བདག་ཤཱཀྱའི་དགེ་སློང༌། མིང་འདི་ཞེས་བགྱི་བ་ལ། དགེ་འདུན་ལྷག་མ་བཅུ་གསུམ་དང༌། སྤང་བའི་ལྟུང་བྱེད་སུམ་ཅུ་རྣམས་ལས་ལྟུང་བ་གང་བྱུང་བ་དེ། དགེ་འདུན་བཙུན་པ་རྣམས་ཀྱི་མདུན་དུ་བྱིན་གྱིས་བརླབ་བོ། །དེང་ལྟུང་བ་བྱིན་གྱིས་བརླབས་ཏེ་དགེ་འདུན་གྱི་གསོ་སྦྱོང་མཛད་ལ།

སླད་ཀྱི་ལྟུང་བ་དེ་དག་ཆོས་བཞིན་དུ་སླར་བགྱིའོ། །ཞེས་ལན་གསུམ་བརྗོད། ཐབས་ལེགས་བྱ། ཡང་རྒྱུད་དག་པར་བསྒྲུབ་པ། གནས་ལ་བློ་མཐུན་པར་བྱ་བ། དགེ་འདུན་མཐུན་པ་བསྒྲུབ་ཅིང་ནད་པ་སོགས་ཀྱི་གསོ་སྦྱོང་ཉམས་སུ་མྱོང་བར་བྱའོ། །དང་པོ་རྒྱུད་དག་པར་བསྒྲུབ་པ་ལྟུང་ཐུན་བྱིན་གྱིས་བརླབ་པ་ནི། གནས་བརྟན་གྱིས། དགེ་འདུན་བཙུན་པ་རྣམས་གསན་དུ་གསོལ། དེང་དགེ་འདུན་གྱི་གསོ་སྦྱོང་བཅུ་བཞི་པའམ། བཅོ་ལྔ་པ་ལགས་ལ། བདག་ཅག་དགེ་འདུན་ཐམས་ཅད་ནི་ལྟུང་བ་དང་བཅས་པར་གྱུར་ན། གང་གི་མདུན་དུ་བདག་ཅག་ལྟུང་བ་དེ་ཆོས་བཞིན་དུ་སླར་བགྱི་བ། བདག་ཅག་ལས་དགེ་སློང་གནས་གཞན་དུ་མཆིས་ལ། དགེ་སློང་གི་མདུན་དུ་ལྟུང་བ་དེ་དག་ཆོས་བཞིན་དུ་སླར་བགྱིད་པར་སྤྲོ་བ་སུ་ཡང་མ་མཆིས་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བ་མཛོད་ཅིག་དང༌། དགེ་འདུན་གྱིས་དེང་ལྟུང་བ་བྱིན་གྱིས་བརླབས་ཏེ། གསོ་སྦྱོང་མཛད་ལ་སླད་ཀྱི་དགེ་སློང་གི་མདུན་དུ་ལྟུང་བ་དེ་དག་ཆོས་བཞིན་དུ་སླར་མཛད་དོ། །འདི་ནི་གསོལ་བའོ། །འདི་ཡན་ཆད་ལྟུང་བ་ཅན་དགེ་འདུན་གྱི་ལས་ལ་འཇུག་པ་ཐམས་ཅད་ཀྱི་སྔོན་དུ་བྱ་དགོས་པ་དག་གོ། །གཉིས་པ་གནས་ལ་བློ་མཐུན་པར་བྱ་བ་ནི། གསོ་སྦྱོང་དངོས་ཀྱི་སྔོན་འགྲོ་ཡིན་ཏེ། གནས་བརྟན་གྱིས། གསོལ་བའི་ལས་ལ་ཐུགས་གཏད་པར་ཞུ། དགེ་འདུན་བཙུན་པ་རྣམས་གསན་དུ་གསོལ། གནས་ཐམས་ཅད་གྲུབ་པའམ་ཞེས་པ་བྲག་ཕུག་སོགས་གདོད་ནས་གྲུབ་ཟིན་པ། བགྱིས་པའམ། ཞེས་པ། ཁང་པ་དང༌། གུར་ལ་སོགས་པ་རྩོལ་སྒྲུབ་ཀྱིས་བཅོས་པ། ལགས་པ། ཞེས་པ་བླ་གབ་དེ་རྣམས་གང་ཡང་མེད་པའི་ཐང་སྟོང་ངོ༌། །དེ་གསུམ་ལས་སྐབས་སུ་གང་བབ་རེ་སྨོས་པའི་མཐར། ནང་མཚམས་དང་ཕྱི་རོལ་ཉེ་འཁོར་འདོམ་གང་དང་བཅས་པ་འདི། དགེ་འདུན་གྱི་གསོ་སྦྱོང་གི་གནས་སུ་བློ་མཐུན་པར་བཞེད་ན། གལ་ཏེ་དུས་ལ་བབ་ཅིང་བཟོད་ན། དགེ་འདུན་གྱིས་གནང་བ་མཛོད་ཅིག་དང༌།

དགེ་འདུན་གྱི་གནས་ཐམས་ཅད་གྲུབ་པའམ། བགྱིས་པའམ། ལགས་པ་ནང་མཚམས་དང༌། ཕྱི་རོལ་ཉེ་འཁོར་འདོམ་གང་དང་བཅས་པ་འདི། དགེ་འདུན་གྱི་གསོ་སྦྱོང་གི་གནས་སུ་བློ་མཐུན་པར་བགྱིའོ། །འདི་ནི་གསོལ་བའོ། །བརྗོད་པ་མཇུག་སྡུད་དང་བཅས་པ་ལ་ཐུགས་གཏད་པར་ཞུ། དགེ་འདུན་བཙུན་པ་རྣམས་གསན་དུ་གསོལ། གནས་ཐམས་ཅད་གྲུབ་པའམ། བགྱིས་པའམ། ལགས་པ་ནང་མཚམས་དང༌། ཕྱི་རོལ་ཉེ་འཁོར་འདོམ་གང་དང་བཅས་པ་འདི་དགེ་འདུན་གྱི་གསོ་སྦྱོང་གི་གནས་སུ་བཞེད་དེ། དེའི་སླད་དུ་དགེ་འདུན་གྱི་གནས་ཐམས་ཅད་གྲུབ་པའམ༑ བགྱིས་པའམ། ལགས་པ་ནང་མཚམས་དང༌། ཕྱི་རོལ་ཉེ་འཁོར་འདོམ་གང་དང་བཅས་པ་འདི་དགེ་འདུན་གྱི་གསོ་སྦྱོང་གི་གནས་སུ་བློ་མཐུན་པར་བགྱིས་ན། ཚེ་དང་ལྡན་པ་གང་དག་གནས་ཐམས་ཅད་གྲུབ་པའམ། བགྱིས་པའམ། ལགས་པ་ནང་མཚམས་དང༌། ཕྱི་རོལ་ཉེ་འཁོར་འདོམ་གང་དང་བཅས་པ་འདི་དགེ་འདུན་གྱི་གསོ་སྦྱོང་གི་གནས་སུ་བློ་མཐུན་པར་བགྱིས་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །ཞེས་བརྗོད། གསུམ་པ་དགེ་འདུན་མཐུན་པ་བསྒྲུབ་ཅིང་ནད་པ་སོགས་ཀྱི་གསོ་སྦྱོང་ཉམས་སུ་མྱོང་བར་བྱ་བ་ལ་གསུམ། སོ་སོར་ཐར་པའི་མདོའི་ཆེ་བ་བརྗོད་པ་ནི། གནས་བརྟན་གྱིས། སོ་སོར་ཐར་པའི་མདོ་ལ་སྟོན་པའི་འདུ་ཤེས། རང་ཉིད་བསླབ་པ་ལ་གཅེས་སྤྲས་སུ་བྱེད་པའི་འདུ་ཤེས། ཆོས་ཀྱི་ཚུལ་འདི་ལ་བརྟེན་ནས་རྒྱལ་བའི་བསྟན་པ་ཡུན་རིང་དུ་གནས་པའི་འདུ་ཤེས་ཏེ། དེ་ལྟར་ཐུགས་ལ་བཞག་ལ་ཐམས་ཅད་ཀྱིས་གསན་པར་ཞུ། ཞེས་བརྗོད་ལ་ཐལ་མོ་སྙིང་གར་སྦྱར་ཏེ། ཐམས་ཅད་མཁྱེན་པ་ལ་ཕྱག་འཚལ་ལོ། །སྙན་པའི་བ་དན་འཇིག་རྟེན་གསུམ་དུ་གྲགས། །དམ་པའི་ཆོས་སྒྲ་སེང་གེའི་སྒྲ་བསྒྲགས་པ། །ཐམས་ཅད་མཁྱེན་པ་དཀོན་མཆོག་མཛོད་བརྙེས་པ། །ཞབས་ལ་ཚངས་དབང་གཙུག་གི་ནོར་བུས་གཏུགས༑ ༑སྡུག་བསྔལ་རྒྱ་མཚོ་གཏིང་མཐའ་མེད་བརྒལ་བ། །འགྲོ་བའི་གཙོ་ལ་སྤྱི་བོས་ཕྱག་བཙལ་ཏེ། །ཐམས་ཅད་མཁྱེན་པའི་བསླབ་གཞི་དཀོན་མཆོག་སྣོད། །འཕགས་པའི་ཚོགས་ཀྱི་དབུས་སུ་དབྱེ་བར་བྱ། །སངས་རྒྱས་འདུལ་བ་གངས་ཅན་མཚོ། །གཏིང་མཐའ་མེད་པ་ཐམས་ཅད་ཀྱི། །གནས་པའི་སྙིང་དང་སྙིང་པོ་ནི། །སོ་སོར་ཐར་པ་འདི་ཡིན་ནོ། །འདི་ནི་དམ་ཆོས་རྒྱལ་པོ་ཡིན། །ཆོས་ཀུན་གྱི་ནི་འདྲེན་པ་མཆོག

།འདི་ནི་དགེ་སློང་ཚོང་འཚོགས་ཀྱི། །བསླབ་ཟོང་ཚོང་ཁང་ཆེན་པོ་ཡིན། །ཚུལ་ཁྲིམས་འཆལ་བས་ཟིན་རྣམས་ཀྱི། །གདུང་བ་སེལ་བའི་སྨན་འདི་ཡིན། །འདི་ནི་ལང་ཚོས་རྣམ་འཕྲུལ་བའི། །རྐང་གཉིས་གཞོན་ནུའི་ལྕགས་ཀྱུ་ཡིན། །མཚོ་བས་ཟབ་པའི་འཁོར་བ་ལས། །སྒྲོལ་བའི་བརྒལ་ཐབས་འདི་ཡིན་ཏེ། །འདི་ནི་བཟང་འགྲོར་འགྲོ་བ་ཡི། །ངེས་པའི་ཆུ་ལོན་ཟམ་པ་ཡིན། །འདི་ནི་ཉོན་མོངས་ཕམ་བྱེད་ལམ། །རྒྱལ་པོ་ཡི་ནི་འདྲེན་པ་མཆོག །འདི་ནི་ཐར་པའི་གྲོང་འཇུག་པའི། །ཐེམ་སྐས་གཞི་དང་འདྲ་བར་གནས། །ང་ནི་མྱ་ངན་འདས་གྱུར་ན། །འདི་ནི་ཁྱོད་ཀྱི་སྟོན་པའོ་ཞེས། །རང་བྱུང་ཉིད་ཀྱིས་གུས་བཅས་པར། །ནན་ཏན་དགེ་སློང་ཚོགས་མདུན་བསྟོད༑ ༑སངས་རྒྱས་ཞེས་བྱའི་སྒྲ་འདི་ཡང༌། །འཇིག་རྟེན་དག་ན་རབ་ཏུ་དཀོན། །མི་ཉིད་རྙེད་པ་ཤིན་ཏུ་དཀོན། །རབ་ཏུ་བྱུང་བའང་ཤིན་ཏུ་དཀོན། །དེ་བཞིན་རབ་ཏུ་བྱུང་རྣམས་ཀྱི༑ ༑ཚུལ་ཁྲིམས་ཕུན་སུམ་ཚོགས་རབ་དཀོན། །ཚུལ་ཁྲིམས་ཡོངས་སུ་དག་གྱུར་ཀྱང༌། །གྲོགས་བཟང་ཤིན་ཏུ་རྙེད་པར་དཀའ། །འཇིག་རྟེན་སངས་རྒྱས་འབྱུང་བ་དང༌། །མི་དང་རབ་ཏུ་བྱུང་བ་དང༌། ཚུལ་ཁྲིམས་ཕུན་སུམ་འཚོགས་པ་དང༌། །གྲོགས་བཟང་རྙེད་དཀའ་རྙེད་གྱུར་ནས། །མཁས་པ་དག་གིས་ལེགས་འདོད་ཅིང༌། །དེ་དག་འབྲས་བཅས་བྱེད་འདོད་པའི། །སྡོམ་བརྩོན་རྣམས་ཀྱིས་སོ་སོར་ཐར། །མཉན་པའི་ཕྱིར་ནི་འབད་པར་བྱ། །དགེ་སློང་དབང་དུལ་ཀུན་དབང་ངོ༌། །སངས་རྒྱས་མི་འགྱུར་རབ་བྱུང་བ། །ངེས་པར་ཐར་པ་འདོད་རྣམས་ཀྱིས། །སོ་སོར་ཐར་པ་རྟག་ཏུ་སྲུངས། །བསྐལ་བ་བྱེ་བ་རྣམས་སུ་ཡང༌། །སོ་སོར་ཐར་པ་ཐོས་པ་དང༌། །གཟུང་དང་འཛིན་པ་རྙེད་དཀའ་སྟེ། །སྒྲུབ་པའང་ཤིན་ཏུ་རྙེད་པར་དཀའ། །སངས་རྒྱས་རྣམས་ནི་འབྱུང་བ་བདེ། །ཆོས་བསྟན་པ་ཡང་བདེ་བ་ཡིན། །དགེ་འདུན་མཐུན་པ་བདེ་བ་སྟེ། །མཐུན་པ་རྣམས་ཀྱི་དཀའ་ཐུབ་བདེ། །འཕགས་པ་རྣམས་ནི་མཐོང་བ་བདེ། །དམ་པ་དག་དང་འགྲོགས་པ་བདེ། །བྱིས་པ་རྣམས་ནི་མ་མཐོང་ན། །རྟག་ཏུ་བདེ་བ་ཉིད་དུ་འགྱུར། །ཚུལ་ཁྲིམས་ལྡན་པ་མཐོང་བ་བདེ། །མང་དུ་ཐོས་པ་མཐོང་བ་བདེ། །ཡང་སྲིད་རྣམ་པར་གྲོལ་བ་ཡི༑ ༑དགྲ་བཅོམ་པ་དག་མཐོང་བ་བདེ། །འཇུག་ངོགས་བདེ་བའི་ཆུ་ཀླུང་བདེ། །ཆོས་ལ་གོམས་པའི་སྐྱེ་བོ་བདེ། །ཤེས་རབ་ཐོབ་པར་གྱུར་པ་བདེ། །ངའོ་ང་རྒྱལ་ཟད་པ་བདེ། །ངེས་པར་བྱས་ཤིང་དབང་པོ་དུལ་བ་དག

།དགོན་པ་ཞི་བ་རྣམས་སུ་རྒས་གྱུར་ཀྱང༌། །མང་དུ་ཐོས་པ་ནགས་ཀྱི་ནང་དག་ཏུ། །ལང་ཚོ་ཡོལ་བ་རྣམས་ནི་གནས་པ་བདེ། །ཚེ་དང་ལྡན་པ་དག །ཧོར་ཟླ་བཞི་པའི་གནམ་གང་ལ་གསོ་སྦྱོང་གི་ཚེ། སོས་ཀ་རྣམས་ཀྱི་ཟླ་བ་ཕྱེད་ནི་འདས་པ་དང༌། ལྷག་མ་ཇི་ཙམ་པ་དེ་ཙམ་མོ། །ལྔ་པའི་བཅོ་ལྔ་ལ། སོས་ཀ་རྣམས་ཀྱི་ཟླ་བ་གཅིག་ནི་འདས་པ་དང༌། ལྷག་མ་ཇི་ཙམ་པ་དེ་ཙམ་མོ། །ལྔ་པའི་གནམ་གང་ལ། སོས་ཀ་རྣམས་ཀྱི་ཟླ་བ་ཕྱེད་དང་གཉིས་ནི་འདས་པ་དང༌། ལྷག་མ་ཇི་ཙམ་པ་དེ་ཙམ་མོ། །དྲུག་པའི་བཅོ་ལྔ་ལ། སོས་ཀ་རྣམས་ཀྱི་ཟླ་བ་གཉིས་ནི་འདས་པ་དང༌། ལྷག་མ་ཇི་ཙམ་པ་དེ་ཙམ་མོ། །དྲུག་པའི་གནམ་གང་ལ། དབྱར་རྣམས་ཀྱི་ཟླ་བ་ཕྱེད་ནི་འདས་པ་དང༌། ལྷག་མ་ཇི་ཙམ་པ་དེ་ཙམ་མོ། །བདུན་པའི་བཅོ་ལྔ་ལ། དབྱར་རྣམས་ཀྱི་ཟླ་བ་ཕྱེད་གཅིག་ནི་འདས་པ་ལ། ལྷག་མ་ཇི་ཙམ་པ་དེ་ཙམ་མོ། །བདུན་པའི་གནམ་གང་ལ། དབྱར་རྣམས་ཀྱི་ཟླ་བ་ཕྱེད་དང་གཉིས་ནི་འདས་པ་ལ། ལྷག་མ་ཇི་ཙམ་པ་དེ་ཙམ་མོ༑ ༑བརྒྱད་པའི་བཅོ་ལྔ་ལ། དབྱར་རྣམས་ཀྱི་ཟླ་བ་ཕྱེད་དང་གཅིག་ནི་འདས་པ་ལ། ལྷག་མ་ཇི་ཙམ་པ་དེ་ཙམ་མོ། །བརྒྱད་པའི་གནམ་གང་ལ། དབྱར་རྣམས་ཀྱི་ཟླ་བ་ཕྱེད་དང་གཉིས་ནི་འདས་པ་ལ། ལྷག་མ་ཇི་ཙམ་པ་དེ་ཙམ་མོ། །དགུ་པའི་བཅོ་ལྔ་ལ། སྟོན་རྣམས་ཀྱི་ཟླ་བ་གཅིག་ནི་འདས་པ་དང༌། ལྷག་མ་ཇི་ཙམ་པ་དེ་ཙམ་མོ། །དགུ་པའི་གནམ་གང་ལ། སྟོན་རྣམས་ཀྱི་ཟླ་བ་ཕྱེད་དང་གཉིས་ནི་འདས་པ་དང༌། ལྷག་མ་ཇི་ཙམ་པ་དེ་ཙམ་མོ། །བཅུ་པའི་བཅོ་ལྔ་ལ། སྟོན་རྣམས་ཀྱི་ཟླ་བ་གཉིས་ནི་འདས་པ་ལ། ལྷག་མ་ཇི་ཙམ་པ་དེ་ཙམ་མོ། །བཅུ་པའི་གནམ་གང་ལ། དགུན་སྟོད་རྣམས་ཀྱི་ཟླ་བ་ཕྱེད་ནི་འདས་པ་དང༌། ལྷག་མ་ཇི་ཙམ་པ་དེ་ཙམ་མོ། །བཅུ་གཅིག་པའི་བཅོ་ལྔ་ལ། དགུན་སྟོད་རྣམས་ཀྱི་ཟླ་བ་གཅིག་ནི་འདས་པ་དང༌། ལྷག་མ་ཇི་ཙམ་པ་དེ་ཙམ་མོ། །བཅུ་གཅིག་པའི་གནམ་གང་ལ། དགུན་སྟོད་རྣམས་ཀྱི་ཟླ་བ་ཕྱེད་དང་གཉིས་ནི་འདས་པ་དང༌། ལྷག་མ་ཇི་ཙམ་པ་དེ་ཙམ་མོ། །བཅུ་གཉིས་པའི་བཅོ་ལྔ་ལ།

དགུན་སྟོད་རྣམས་ཀྱི་ཟླ་བ་ཕྱེད་གཉིས་ནི་འདས་པ་དང༌། ལྷག་མ་ཇི་ཙམ་པ་དེ་ཙམ་མོ། །བཅུ་གཉིས་པའི་གནམ་གང་ལ། དགུན་སྨད་ཀྱི་ཟླ་བ་ཕྱེད་ནི་འདས་པ་དང༌། ལྷག་མ་ཇི་ཙམ་པ་དེ་ཙམ་མོ། །དང་པོའི་བཅོ་ལྔ་ལ། དགུན་སྨད་རྣམས་ཀྱི་ཟླ་བ་གཅིག་ནི་འདས་པ་དང༌། ལྷག་མ་ཇི་ཙམ་པ་དེ་ཙམ་མོ། །དང་པོའི་གནམ་གང་ལ། དགུན་སྨད་རྣམས་ཀྱི་ཟླ་བ་ཕྱེད་དང་གཉིས་ནི་འདས་པ་དང༌། ལྷག་མ་ཇི་ཙམ་པ་དེ་ཙམ་མོ། །གཉིས་པའི་བཅོ་ལྔ་ལ། དགུན་སྨད་རྣམས་ཀྱི་ཟླ་བ་གཉིས་ནི་འདས་པ་དང༌། ལྷག་མ་ཇི་ཙམ་པ་དེ་ཙམ་མོ། །གཉིས་པའི་གནམ་གང་ལ། དཔྱིད་རྣམས་ཀྱི་ཟླ་བ་ཕྱེད་ནི་འདས་པ་དང༌། ལྷག་མ་ཇི་ཙམ་པ་དེ་ཙམ་མོ། །གསུམ་པའི་བཅོ་ལྔ་ལ། དཔྱིད་རྣམས་ཀྱི་ཟླ་བ་གཅིག་ནི་འདས་པ་དང༌། ལྷག་མ་ཇི་ཙམ་པ་དེ་ཙམ་མོ། །གསུམ་པའི་གནམ་གང་ལ། དཔྱིད་རྣམས་ཀྱི་ཟླ་བ་གཅིག་ནི་འདས་པ་དང༌། ལྷག་མ་ཇི་ཙམ་པ་དེ་ཙམ་མོ། །བཞི་པའི་བཅོ་ལྔ་ལ༑ དཔྱིད་རྣམས་ཀྱི་ཟླ་བ་གཉིས་ནི་འདས་པ་དང༌། ལྷག་མ་ཇི་ཙམ་པ་དེ་ཙམ་མོ། །ཚེ་དང་ལྡན་པ་དག་རྒ་བ་དང་འཆི་བ་ནི་མངོན་པར་འོང་ཞིང༌། སྟོན་པའི་བསྟན་པ་ཡང་འཇིག་པར་འགྱུར་བས། ཚེ་དང་ལྡན་པ་དག་གིས་བག་ཡོད་པའི་རྣལ་འབྱོར་དུ་བྱའོ། །དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་བྱང་ཆུབ་དང༌༑ གཞན་ཡང་གང་དག་དེ་ལྟ་བུ་དང་མཐུན་པ་དགེ་བའི་ཆོས་བྱང་ཆུབ་ཀྱི་ཕྱོགས་རྣམས་ཀྱང་བག་ཡོད་པས་ཐོབ་བོ། །བཅོམ་ལྡན་འདས་ཀྱིས་ཉན་ཐོས་ཀྱི་དགེ་འདུན་ནི་དོན་ཉུང་ལ་བྱ་བ་ཉུང་བ་ཡིན་ལ། དགེ་འདུན་གྱིས་ཐོག་མར་བྱ་བ་ཅི་ཡོད། ཚེ་དང་ལྡན་པ་དག་མ་ལྷགས་པ་རྣམས་ལ་འདུན་པ་དང་ཡོངས་སུ་དག་པ་དྲིས་ཤིག །དྲིས་ནས་ཀྱང་བརྗོད་པར་བྱའོ། །གཉིས་པ་ནད་པ་སོགས་ཀྱི་གསོ་སྦྱོང་ཉམས་སུ་མྱོང་བར་བྱེད་པ་ནི། དགེ་སྐོས་ཀྱིས་ནད་པ་སོགས་ཀྱི་རྩར་ཕྱིན་ལ། ནད་པ་དེས་དེ་ལ། ཚེ་དང་ལྡན་པ་དགོངས་སུ་གསོལ། དེང་དགེ་འདུན་གྱི་གསོ་སྦྱོང་བཅུ་བཞི་པའམ།

བཅོ་ལྔ་པ་ལགས་ཏེ༑ བདག་དགེ་སློང་བྲོ་འཚལ་བ། སྡུག་བསྔལ་བ། བྲོ་ཚབས་ཆེ་བ། མིང་འདི་ཞེས་བགྱི་བའང་གསོ་སྦྱོང་བཅུ་བཞི་པའམ། བཅོ་ལྔ་པ་ལགས་ཏེ། བདག་མིང་འདི་ཞེས་བགྱི་བ་བར་ཆད་ཀྱི་ཆོས་རྣམས་ཀྱིས་ཡོངས་སུ་དག་གོ་ཞེས་བདག་མཆིའོ། །དགེ་འདུན་ཆོས་བཞིན་དུ་མཛད་པ་ལ་འདུན་པ་འབུལ་ལོ། །བདག་གི་གསོ་སྦྱོང་ཡང་ཡོངས་སུ་དག་གོ། །ཞེས་བདག་མཆིའོ། །འདུན་པ་དང་ཡོངས་སུ་དག་པ་ཡང་བརྗོད་དོ། །བརྗོད་པ་ཡང་རིགས་པར་བགྱིད་དོ། །ཞེས་ལན་གསུམ་འབུལ། ལེན་པ་པོས་དགེ་འདུན་ལ་འབུལ་བ་ནི། ཚོགས་པའི་དབུས་སུ་འགྲེངས་པས། དགེ་འདུན་བཙུན་པ་རྣམས་གསན་དུ་གསོལ། དེང་དགེ་འདུན་གྱི་གསོ་སྦྱོང་བཅུ་བཞི་པའམ། བཅོ་ལྔ་པ་ལགས་ལ། གནས་ཆེ་གེ་མོ་ཞིག་ལ་དགེ་སློང་བྲོ་འཚལ་བ། མིང་འདི་ཞེས་བགྱི་བའི་གསོ་སྦྱོང་བཅུ་བཞི་པའམ། བཅོ་ལྔ་པ་ལགས། དགེ་སློང་བྲོ་འཚལ་བ་མིང་འདི་ཞེས་བགྱི་བ། བར་ཆད་ཀྱི་ཆོས་རྣམས་ཀྱིས་ཡོངས་སུ་དག་གོ་ཞེས་ཁོ་ན་མཆིའོ། །དགེ་འདུན་ཆོས་བཞིན་དུ་མཛད་པ་ལ་འདུན་པ་འབུལ་ལོ༑ ༑དེའི་གསོ་སྦྱོང་ཡང་ཡོངས་སུ་དག་གོ། །འདུན་པ་དང་ཡོངས་སུ་དག་པ་ཡང་བརྗོད་དོ། །བརྗོད་པ་ཡང་རིགས་པར་བགྱིའོ། །ཞེས་ལན་གཅིག་བརྗོད། དེ་ནས་གནས་བརྟན་གྱིས། ཤཱཀྱ་སེང་གེ་དེ་ལ་ནི། །སོར་མོ་བཅུ་ཡིས་ཐལ་སྦྱར་ཏེ། །སོ་སོར་ཐར་པ་གདོན་པར་བྱ། །གདུལ་བའི་དོན་དུ་ང་ལས་ཉོན། །ཐོས་ནས་དྲང་སྲོང་ཆེན་པོ་ཡིས། །ཇི་སྐད་གསུངས་བཞིན་བསྒྲུབ་བྱ་ཞིང༌༑ ༑ཁ་ན་མ་ཐོ་ཕྲ་རྣམས་ལ། །བརྟུན་ཅིང་བྱེད་པ་ཉིད་དུ་གྱིས། །རྟག་ཏུ་འབད་པས་འདའ་བ་ཡིས། །སེམས་རྟ་ཁ་བླན་དཀའ་བ་ལ། །མཐུན་པ་གཟེར་གནོན་རྒྱབ་པ་ཡི། །སྲབ་ནི་སོ་སོར་ཐར་འདི་ཡིན། །ཆེ་བ་གང་དག་ངག་ཙམ་གྱིས། །ལྡོག་ཅིང་མཚམས་ལས་མི་འདའ་བ། །དེ་དག་མི་རྟ་བཟང་པོ་སྟེ། །ཉོན་མོངས་གཡུལ་ལས་ངེས་རྒྱལ་འགྱུར༑ ༑སུ་ལ་སྲབ་འདི་མེད་པ་དང༌། །ནམ་དུའང་འདོད་པར་མི་འགྱུར་བ། །དེ་དག་ཉོན་མོངས་གཡུལ་གྱིས་དཀྲུགས། །འཇོག་བྲལ་རྣམ་པར་འཁྱམ་པར་འགྱུར། །ཞེས་བརྗོད།

གསུམ་པ་གསོལ་བ་དང་རྣམ་པར་བཞག་པ་འཛིན་དུ་གཞུག་པ་ནི། གནས་བརྟན་གྱིས། དགེ་འདུན་བཙུན་པ་རྣམས་གསན་དུ་གསོལ། དེང་དགེ་འདུན་གྱི་གསོ་སྦྱོང་བཅུ་བཞི་པའམ། བཅོ་ལྔ་པ་ལགས་ཏེ་གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན། དགེ་འདུན་གྱིས་གནང་བར་མཛོད་ཅིག་དང༌། དེང་དགེ་འདུན་གྱིས་གསོ་སྦྱོང་མཛད་དེ། སོ་སོར་ཐར་པའི་མདོ་འདོན་པ་གདོན་གྱིས། འདི་ནི་གསོལ་བའོ། །རྣམ་པར་གཞག་པ་འཛིན་དུ་གཞུག་པ་ནི། གནས་བརྟན་གྱིས། ཚེ་དང་ལྡན་པ་དག་བདག་ཅག་གསོ་སྦྱོང་བྱ་སྟེ། སོ་སོར་ཐར་པའི་མདོ་འདོན་པ་གདོན་གྱིས། ཁྱེད་ཅག་སུ་ལ་ལྟུང་བ་ཡོད་པ་དེ་མཐོལ་ཞིག ༑ལྟུང་བ་མེད་ན་ཅང་མ་སྨྲ་ཞིག །ཅང་མི་སྨྲ་ན་བདག་གིས་ཚེ་དང་ལྡན་པ་དག་ཡོངས་སུ་དག་པར་རིགས་པར་བྱའོ། །དེ་ལྟར་སོ་སོར་དྲིས་ནས་དགེ་སློང་གིས་ལན་བཏབ་པ་དེ་བཞིན་དུ༑ དགེ་སློང་གི་འཁོར་འདི་ལྟ་བུར་ཡང་ལན་གསུམ་གྱི་བར་དུ་བསྒྲག་པར་བྱ་བ་ཡིན་ནོ། །ཡང་དགེ་སློང་གང་དགེ་སློང་གི་འཁོར་འདི་ལྟ་བུར་ལན་གསུམ་གྱི་བར་དུ་བསྒྲགས་པ་ན་ལྟུང་བ་ཡོད་ལ་དྲན་བཞིན་དུ་མི་མཐོལ་ན་དེ་ཤེས་བཞིན་དུ་རྫུན་དུ་སྨྲ་བ་ཡིན་ནོ། །ཚེ་དང་ལྡན་པ་དག་ཤེས་བཞིན་དུ་རྫུན་དུ་སྨྲ་བ་ནི་བཅོམ་ལྡན་འདས་ཀྱིས་བར་དུ་གཅོད་པའི་ཆོས་སུ་གསུངས་སོ༑ ༑དེ་བས་ན་དགེ་སློང་གང་ལྟུང་བ་བྱུང་བ་རྣམ་པར་དག་པར་འདོད་པས། ལྟུང་བ་ཡོད་ལ་དྲན་ཞིང་མཐོང་བ་མཐོལ་བར་བྱའོ། །མཐོལ་ན་བདེ་བ་ལ་རེག་པར་གནས་པར་འགྱུར་རོ། །མ་མཐོལ་མ་བཤགས་ན་ནི་མི་འགྱུར་རོ། །ཞེས་བརྗོད། གཉིས་པ་དངོས་གཞི། སོ་སོར་ཐར་པའི་མདོ་གདོན་པ་ལ་རྣམ་པ་ལྔ་སྟེ། གླེང་གཞི་གདོན་པ། ཕམ་པ་གདོན་པ། ལྷག་མ་གདོན་པ། མ་ངེས་པ་གདོན་པ། རིལ་གྱིས་གདོན་པ་རྣམས་སོ། དང་པོ་གླེང་གཞི་གདོན་པ་ནི། གནས་བརྟན་གྱིས། ཚེ་དང་ལྡན་པ་དག་བདག་གིས་སོ་སོར་ཐར་པའི་གླེང་གཞི་བཏོན་ཟིན་ཏོ། །དེ་ལ་བདག་གིས་ཚེ་དང་ལྡན་པ་དག་ལ། ཅི་འདི་ལ་ཁྱེད་རྣམས་ཡོངས་སུ་དག་གམ་ཞེས་དྲིའོ། །ཅི་འདི་ལ་ཁྱེད་རྣམས་ཡོངས་སུ་དག་གམ་ཞེས་ལན་གཉིས་ལན་གསུམ་དུ་དྲིའོ།

འདི་ལ་ཚེ་དང་ལྡན་པ་དག་ཡོངས་སུ་དག་ན་ཅང་མི་སྨྲ་བས་དེ་བཞིན་དུ་འཛིན་ཏོ། །གཉིས་པ་ཕམ་པ་གདོན་པ་ནི། སྡོམ་ལ། མི་ཚངས་སྤྱོད་དང་རྐུ་བ་དང༌། །མི་ལ་བསད་པར་མི་བྱ་དང༌། །རྫུན་དུ་སྨྲ་དང་བཅས་པ་ཡི། །ཆོས་བཞི་འདིར་ནི་གསུངས་པ་ཡིན། །ཚེ་དང་ལྡན་པ་དག་ཕམ་པར་འགྱུར་བའི་ཆོས་བཞི་པོ་འདི་དག་ནི། ཟླ་བ་ཕྱེད་ཕྱེད་ཅིང་སོ་སོར་ཐར་པའི་མདོ་གདོན་པ་ལས་འབྱུང་ངོ༌། །ཡང་དགེ་སློང་གང་དགེ་སློང་རྣམས་དང་ལྷན་ཅིག་བསླབ་པ་མཚུངས་པར་གྱུར་པས་བསླབ་པ་མ་ཕུལ། བསླབ་པ་ཉམས་པར་མ་བྱས་པར། མི་ཚངས་པར་སྤྱོད་པ་འཁྲིག་པ་ལས་བྱུང་བའི་ཆོས་བསྟེན་ན། ཐ་ན་དུད་འགྲོའི་སྐྱེ་གནས་སུ་སྐྱེས་པ་དང་ལྷན་ཅིག་ཀྱང་རུང་སྟེ། དགེ་སློང་དེ་ཕམ་པར་གྱུར་པ་ཡིན་གྱིས་གནས་པར་མི་བྱའོ། །ཡང་དགེ་སློང་གང་གཞན་གྱི་གྲོང་ན་འདུག་པའམ། དགོན་པ་ན་འདུག་པ་མ་བྱིན་པ་ལེན་པ། རྐུ་བའི་གྲངས་སུ་གཏོགས་པ། བླང་ན་ཇི་ཙམ་མ་བྱིན་པ་བླངས་པས། དེ་རྒྱལ་པོའམ། བློན་པོ་ཆེན་པོས་བཟུང་ནས། དེ་ལ་འདི་སྐད་ཅེས། ཀྱེ་མི་ཁྱོད་ནི་རྐུན་མའོ། །བྱིས་པའོ༑ ༑བླུན་པའོ། །རྐུ་བའོ། །ཞེས་ཟེར་ཞིང༌། གསོད་དམ། འཆིང་ངམ། སྤྱུག་ཀྱང་རུང་སྟེ། དགེ་སློང་དེ་ལྟར་མ་བྱིན་པ་ལེན་ན། དགེ་སློང་དེའང་ཕམ་པར་གྱུར་པ་ཡིན་གྱིས་གནས་པར་མི་བྱའོ། །ཡང་དགེ་སློང་གང་མིའམ་མིར་ཆགས་པ་ལ་བསམ་བཞིན་དུ་རང་གིས་ལག་བདར་ཏེ་སྲོག་བཅད་དམ། དེ་ལ་མཚོན་བྱིན་ནམ། དེ་ལ་མཚོན་ཐོགས་པ་གཉེར་རམ། དེ་འཆིར་བཅུག་གམ། དེ་ལ་འཆི་བའི་བསྔགས་པ་བརྗོད་ཀྱང་རུང་སྟེ། དེ་ལ་འདི་སྐད་ཅེས། ཀྱེ་མི་ཁྱོད་འཚོ་བ་སྡིག་པ་མི་གཙང་བ་ངན་པ་འདིས་ཅི་ཞིག་བྱ། ཀྱེ་མི་ཁྱོད་གསོན་པ་བས་ཤི་བ་སླའོ་ཞེས་ཟེར་ཞིང༌། སེམས་ཀྱི་འདོད་པ་དང༌། སེམས་ཀྱི་ཀུན་ཏུ་རྟོག་པ་དག་གི་རྣམ་གྲངས་དུ་མ་དག་གིས་དེ་འཆིར་བཅུག་གམ། དེ་ལ་འཆི་བའི་བསྔགས་པ་བརྗོད་དེ། དེ་ཡང་རྩོམ་པ་དེས་དུས་བྱས་ན། དགེ་སློང་དེ་ཡང་ཕམ་པར་གྱུར་པ་ཡིན་གྱིས་གནས་པར་མི་བྱའོ། །ཡང་དགེ་སློང་གང་མངོན་པར་མི་ཤེས་ཤིང༌།

ཡོངས་སུ་མི་ཤེས་ལ་མིའི་ཆོས་བླ་མ་མཐའ་དང༌། འཕགས་པ་དང་བྱེ་བྲག་ཐོབ་པ་དང༌། ཤེས་པ་དང༌། མཐོང་བ་དང༌། རེག་པར་སྤྱོད་པ་མེད་ལ་མེད་བཞིན་དུ་འདི་ཤེས་སོ། །འདི་མཐོང་ངོ་ཞེས་ཁས་འཆེས་པ་ལས། དེ་ལྟུང་བ་བྱུང་བ་རྣམ་པར་དག་པར་འདོད་ནས། དུས་གཞན་ཞིག་ན་དྲིས་ཀྱང་རུང༌། མ་དྲིས་ཀྱང་རུང༌། འདི་སྐད་ཅེས་ཚེ་དང་ལྡན་པ་དག་བདག་གིས་ནི། མི་ཤེས་པར་ཤེས་སོ་ཞེས་སྨྲས། མ་མཐོང་བར་མཐོང་ངོ་ཞེས་སྨྲས་ཏེ། གསོབ་གསོབ་རྫུན་དུ་སྨྲས་སོ་ཞེས་ཟེར་ན། མངོན་པའི་ང་རྒྱལ་མ་གཏོགས་ཏེ། དགེ་སློང་དེ་ཡང་ཕམ་པར་གྱུར་པ་ཡིན་གྱིས་གནས་པར་མི་བྱའོ༑ ༑ཚེ་དང་ལྡན་པ་དག །བདག་གིས་ཕམ་པར་གྱུར་པའི་ཆོས་བཞི་པོ་དག་བཏོན་ཟིན་ཏོ། །དགེ་སློང་གིས་དེ་དག་ལས་ལྟུང་བ་གང་ཡང་རུང་བ་ཞིག་བྱས་ན། ཐོག་མ་ཇི་ལྟ་བར་ཕྱིས་ཀྱང་དེ་བཞིན་དུ་ཕམ་པར་གྱུར་པ་ཡིན་ཏེ། དགེ་སློང་རྣམས་དང་ལྷན་ཅིག་གནས་པ་དང་ལོངས་སྤྱོད་དུ་མི་དབང་གིས་གནས་པར་མི་བྱའོ། །དེ་ལ་བདག་གིས་ཚེ་དང་ལྡན་པ་དག་ལ་ཅི་འདི་ལ་ཁྱེད་རྣམས་ཡོངས་སུ་དག་གམ་ཞེས་དྲིའོ། །ཅི་འདི་ལ་ཁྱེད་རྣམས་ཡོངས་སུ་དག་གམ་ཞེས་ལན་གཉིས་ལན་གསུམ་དུ་དྲིའོ། །འདི་ལ་ཚེ་དང་ལྡན་པ་དག་ཡོངས་སུ་དག་ན་འདི་ལྟར་ཅང་མི་སྨྲ་བས་དེ་དེ་བཞིན་དུ་འཛིན་ཏོ། །གསུམ་པ་ལྷག་མ། མ་ངེས་པ། རིལ་པོ་རྣམས་ནི་ལྷག་མ་ནས་ལྟུང་བྱེད་ཀྱི་བར་གསོ་སྦྱོང་རེར་སྡེ་ཚན་རེས་མོས་དང༌། ལྟུང་བྱེད་ནས་ཉེས་བྱས་ཀྱི་བར་སྡེ་ཚན་གཅིག་ཏུ་བྱས་ཏེ་ལན་རེར་རྫོགས་པར་འདོན་དགོས་ཤིང༌༑ དེའི་ཚེ་ལྷག་མ་གཞན་རྣམས་ནི་ཐོས་པ་བསྒྲགས་པས་ཀྱང་རུང་བས་མཐར། འདི་སྐད་ཅེས། ཚེ་དང་ལྡན་པ་དག་སླད་མར་ཕམ་པར་འགྱུར་བའི་ཆོས་བཞི་དང༌། དགེ་འདུན་ལྷག་མའི་ཆོས་བཅུ་གསུམ་དང༌། མ་ངེས་པ་གཉིས་དང༌། སྤང་བའི་ལྟུང་བྱེད་སུམ་ཅུ་དང༌། འབའ་ཞིག་པ་དགུ་བཅུ་དང༌། སོ་སོར་བཤགས་པར་བྱ་བ་བཞི་དང༌། བསླབ་པར་བྱ་བའི་ཆོས་མང་པོ་དང༌། རྩོད་པ་ཞི་བར་བྱ་བའི་ཆོས་བདུན་པོ་རྣམས་ནི།

ཟླ་བ་ཕྱེད་ཕྱེད་ཅིང་སོ་སོར་ཐར་པའི་མདོ་འདོན་པ་ལས་འབྱུང་བས། སྔར་གསན་པའམ་ཕྱིས་ཀྱང་གསན་པར་འགྱུར་རོ། །ཞེས་བརྗོད། གསུམ་པ་མཇུག་ནི། སོ་སོར་ཐར་པ་བཏོན་པ་ཡི། །བསོད་ནམས་གྲུབ་པ་གང་ཡོད་པ། །དེས་ནི་འཇིག་རྟེན་མ་ལུས་པ། །ཐུབ་དབང་གོ་འཕང་ཐོབ་པར་ཤོག །བརྩམ་པར་བྱ་ཞིང་དབྱུང་བར་བྱ། །སངས་རྒྱས་བསྟན་ལ་འཇུག་པར་བྱ། །འདམ་བུའི་ཁྱིམ་ན་གླང་ཆེན་བཞིན། །འཆི་བདག་སྡེ་ནི་གཞོམ་པར་བྱ། །གང་ཞིག་རབ་ཏུ་བག་ཡོད་པར། །ཆོས་འདུལ་འདི་ལ་སྤྱོད་གྱུར་པ། །སྐྱེ་བའི་འཁོར་བ་རབ་སྤངས་ཏེ། །སྡུག་བསྔལ་ཐ་མར་བྱེད་པར་འགྱུར། །ཕན་ཚུན་ཚུལ་ཁྲིམས་བསྲུང་བ་དང༌། །བསྟན་པ་འཕེལ་བར་བྱ་བའི་ཕྱིར། །སོ་སོར་ཐར་པ་འདི་བཏོན་པས། །དགེ་འདུན་གྱིས་ནི་གསོ་སྦྱོང་བྱས། །གང་གི་ཕྱིར་ནི་མདོ་བཏོན་དང༌། །གང་ཕྱིར་གསོ་སྦྱོང་བྱས་གྱུར་པ། །ཚུལ་ཁྲིམས་དེ་ནི་བསྲུང་བྱ་སྟེ། །གཡག་རྔའི་རྩེ་མོ་ཇི་བཞིན་ནོ། །ཞེས་བརྗོད། གཉིས་པ་དམིགས་བསལ་གྱི་གསོ་སྦྱོང་ནི། དགེ་སློང་བཞིར་མ་ཚང་ན་གཅིག་གི་མདུན་དུ་གཅིག་འདུག་ལ། བཙུན་པ་དགོངས་སུ་གསོལ། དེང་དགེ་འདུན་གྱི་གསོ་སྦྱོང་བཅུ་བཞི་པའམ། བཅོ་ལྔ་པ་ལགས་ལ། བདག་དགེ་སློང་མིང་འདི་ཞེས་བགྱི་བ། བར་ཆད་ཀྱི་ཆོས་རྣམས་ཀྱིས་ཡོངས་སུ་དག་གོ་ཞེས་བདག་མཆི་ན། བདག་ཡོངས་སུ་དག་པར་བཙུན་པས་བཟུང་དུ་གསོལ། བདག་དགེ་སློང་མིང་འདི་ཞེས་བགྱི་བ། ཚུལ་ཁྲིམས་ཀྱི་ཕུང་པོ་ཡོངས་སུ་རྫོགས་པར་བྱ་བའི་ཕྱིར། དེང་གསོ་སྦྱོང་བྱིན་གྱིས་བརླབ་བོ། །གང་གི་དགེ་འདུན་ཚོགས་པ་རྙེད་པ་དེའི་ཚེ་དགེ་འདུན་དང་ལྷན་ཅིག་གསོ་སྦྱོང་རྒྱ་ཆེར་ཉམས་སུ་མྱོང་བར་བྱ་ཞིང༌། སོ་སོར་ཐར་པའི་མདོ་འདོན་པའང་གདོན་པར་བགྱིའོ། །ཞེས་ལན་གསུམ་བརྗོད་ལ། ཐབས་ལེགས་བྱའོ། །གསུམ་པ་དགེ་སློང་རང་གཅིག་པུ་ལས་མེད་ན་གསོ་སྦྱོང་བྱིན་བརླབ་བྱ་བ་ནི། ལྷ་རྣམས་དགོངས་སུ་གསོལ། ཞེས་བརྗེ་བ་མ་གཏོགས་སྔ་མ་བཞིན་དུ་སྦྱར་རོ།། །།

༈ །གཉིས་པ་དབྱར་གྱི་དུས་ཁོ་ན་དང་འབྲེལ་བ་དབྱར་གནས་པའི་གཞི་ལ་གསུམ། སྦྱོར་བ། དངོས་གཞི། དམིགས་བསལ་གསུམ་མོ། །དང་པོ་ལ་གཉིས། རིང་བ་དང༌། ཉེ་བའི་སྦྱོར་བའོ། །དང་པོ་ནི་ཟླ་ཕྱེད་ཙམ་གྱི་སྔ་རོལ་ནས། གཙུག་ལག་ཁང་བྱི་དོར། སྦྱིན་བདག་ཞལ་ཏ་བ། སྤྱོད་ཡུལ་གྱི་གྲོང་དང་བསོད་སྙོམས་དང༌། སྨན། གནས་ཀྱི་བླ་མ། འཐབ་ཀྲོལ་ཅན་མི་འབྱུང་བ་སོགས། མདོར་ན་ཟླ་བ་གསུམ་གནས་པ་ལ་བར་གཅོད་མི་འབྱུང་བའི་ཉེར་བསྡོགས་བྱའོ། །གཉིས་པ་ནི། གནས་ཁང༌། གནས་མལ། ཁྲེའུ། ཆོལ་ཟངས་སོགས་ཚང་བར་བྱ་ཞིང༌། དེ་སྟོབ་པའི་དགེ་སློང་གཅིག་གམ་གཉིས་སོགས་བསྐོ་བར་བྱ་སྟེ། དེ་བསྐོ་བའི་བསྔགས་ནི་དབྱར་སྔ་མ་ཧོར་ཟླ་ལྔ་པ་དང་ཕྱི་མ་དྲུག་པའི་ཚེས་བཅོ་ལྔའི་ཉིན་ལས་བྱེད་པས། དགེ་སློང་མིང་འདི་ཞེས་བྱ་བ་ཁྱོད་དགེ་འདུན་ལ་གནས་མལ་སྟོབ་པར་སྤྲོའམ་ཞེས་དྲི། སྤྲོའོ། ཞེས་ཟེར་ན་ལས་བྱེད་པས། དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་དགེ་འདུན་ལ་དབྱར་གྱི་གནས་མལ་སྟོབ་པར་སྤྲོ་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན། དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་གནས་མལ་སྟོབ་པར་བསྐོས་ཏེ། གནས་མལ་སྟོབ་པ་མིང་འདི་ཞེས་བགྱི་བ། དགེ་འདུན་ལ་གནས་མལ་སྟོབ་བོ། །འདི་ནི་གསོལ་བའོ༑ ༑ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་དགེ་འདུན་ལ་དབྱར་གྱི་གནས་མལ་སྟོབ་པར་སྤྲོ་སྟེ། དེའི་སླད་དུ་དགེ་སློང་མིང་འདི་ཞེས་བགྱི་བ་དབྱར་གྱི་གནས་མལ་སྟོབ་པར་བསྐོ་ན། ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་ལ་གནས་མལ་སྟོབ་པར་བསྐོ་བར་བཟོད་པ་དེ་དག་ནི་ཅང་མ་གསུངས་ཤིག །གང་དག་མི་བཟོད་པ་དེ་དག་ནི་གསུངས་ཤིག །ཅེས་ལན་གཅིག་གོ། མཇུག་སྡུད་ནི། དགེ་འདུན་གྱིས་བཟོད་ཅིང་གནང་ནས་དགེ་སློང་མིང་འདི་ཞེས་བགྱི་བ་གནས་མལ་སྟོབ་པར་བསྐོས་ལགས་ཏེ།

འདི་ལྟར་ཅང་མི་གསུངས་བས་དེ་དེ་བཞིན་དུ་འཛིན་ཏོ། །ཞེས་བརྗོད། སྟོབ་པར་བསྐོས་པའི་དགེ་སློང་དེས། ཚུལ་ཤིང་སྲིད་དུ་ཁྲུ་གང་པ་ཡོ་འཁྱོག་འཆུས་པ་སོགས་མེད་པ། དྲི་བཟང་གིས་སྦགས་པ་སྣོད་དུ་རས་དཀར་པོ་བཏིང་ཞིང་དཀྲིས་པ་རྒན་པའི་མཐའ་ལོགས་སུ་བཞག །འདུད་པ་དང་བཅས་པས་འགྲེངས་ཏེ། དགེ་འདུན་བཙུན་པ་རྣམས་གསན་དུ་གསོལ། བཀྲ་ཤིས་ཀྱི་གཙུག་ལག་ཁང་ཆེ་གེ་མོ་ཞེས་བྱ་བ་འདི་ན་ཁྲིམས་སུ་བྱ་བ། ཀློག་པ་ཐོས་བསམ་དང༌། སྒྲུབ་པ་བསམ་གཏན་ལ་བརྩོན་པ་དང༌། དབྱར་དགེ་འདུན་གྱི་ནང་དུ་འཁྲུག་ལོང་གི་རྒྱུ་་་་་་དངོས་པའི་དེ་བཞིན་ཉིད་ལ་ལོག་པར་སྒྲུབ་པ། གདམས་ངག་སྤོང་བ། ལྟུང་བ་དང་བཅས་པ། གསོལ་སོགས་ཀྱི་ལས་ལ་འདུ་བ་དང་མཐུན་པ་མི་སྦྱིན་པ་སྟེ། མཆན། བཞི་པོ་གང་རུང་གི་སྒོ་ནས་འཁྲུག་ལོང་མི་སྐྱེད་པ་འདི་དང༌། གནས་རལ་བ་དང་གྲུམ་པ་བཅོས་པ་དང༌། བྱིན་གྱིས་མ་བརླབས་པར་མཚམས་ཀྱི་ཕྱི་རོལ་དུ་སྐྱ་རེངས་འཆར་བར་མི་བྱེད་པ་ལ་སོགས་པ་འདི་རྣམས་ཡོད་པས། ཁྱེད་ཅག་ལས་གང་ཁྲིམས་སུ་བྱ་བ་འདི་དང་འདིས། གནས་འདིར་གནས་པར་སྤྲོ་བ་དེས་ཚུལ་ཤིང་ལོངས་ཤིག །ཁྱེད་ཅག་ལས་སུས་ཀྱང་དགེ་འདུན་གྱི་ནང་དུ་འཁྲུག་ལོང་བསྐྱེད་པར་མི་བྱའོ། །ཁྱེད་ཅག་ལས་གང་གིས་འགའ་ཞིག་ལས་ཅུང་ཟད་ཤེས་པ་དེས་ད་སྨྲོས་ཤིག ༑ཁྱེད་ཅག་ལས་གང་དབྱར་གྱི་ནང་དུ་དགེ་འདུན་ལས་འཁྲུག་ལོང་བསྐྱེད་པར་གྱུར་པ་དེ་ལ། དགེ་འདུན་གྱིས་ཕྱིས་ཉེ་བར་བརྟག་པར་དགོངས་སོ། །ཞེས་ཁྲིམས་སུ་བྱ་བ་བརྗོད། ཚུལ་ཤིང་བླང་བ་དང་དབྱར་གནས་པར་ཁས་བླངས་པའི་ཕྱིར་དགེ་འདུན་རྣམས་གསོལ་བ་འབའ་ཞིག་གི་ལས་ཀྱིས་ཐུགས་བསྟུན་པར་བྱ་སྟེ། ལས་བྱེད་པས། དགེ་འདུན་བཙུན་པ་རྣམས་གསན་དུ་གསོལ། དེང་དགེ་འདུན་གྱི་དབྱར་ཉེ་བར་སྒྲུབ་པ་དབྱར་ཟླ་འབྲིང་པོའི་ཐ་ཆུང་གི་ཚེས་བཅོ་ལྔ་ལགས་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན། དགེ་འདུན་གྱིས་གནང་བ་མཛོད་ཅིག་དང༌།

དེང་དགེ་འདུན་གྱིས་ཚུལ་ཤིང་བཞེས་ཏེ། སང་ནངས་པར་དབྱར་གནས་པར་ཁས་བླང་ངོ༌། །འདི་ནི་གསོལ་བའོ་ཞེས་བརྗོད། དེ་ནས་སྟོབ་པར་བསྐོས་པ་དེས་ཚུལ་ཞིང་བྲིམ་པར་བྱ་སྟེ། དང་པོ་སྟོན་པའི་ཚུལ་ཤིང་འབུལ། དེ་རྗེས་གནས་བརྟན་ནས་དགེ་སློང་རྣམས་ལ་བྲིམ། སྟན་ལས་ཕྱེད་འཕགས་ཏེ་ལེན། དགེ་ཚུལ་རྣམས་ལ་རང་རང་གི་མཁན་སློབ་སོགས་ཀྱིས་བླང༌། བྲིམས་ཟིན་པ་དང༌། དལ་བུས་འཇོག་ཏུ་བཅུག་སྟེ། མཇུག་ཏུ་གཉུག་མར་གནས་པའི་ཚུལ་ཤིང་གཅིག་གནས་བརྟན་གྱིས་བླངས་ཟིན་ནས་སྟོབ་པོས་འགྲེངས་ཏེ་ཐལ་མོ་སྦྱར་ལ། དགེ་འདུན་བཙུན་པ་རྣམས་གསན་དུ་གསོལ། གནས་འདིར་དགེ་སློང་གྲངས་འདི་སྙེད་ཀྱིས་ཚུལ་ཤིང་བླངས་སོ། །ཞེས་གོ་བར་བྱ། །དེ་ནས་གནས་ཁང་བསྟབ་པ་ནི། གནས་ཁང་གི་སྒོ་ལྕགས་དང་ལྡེའུ་མིག་སྟོབ་པ་པོས་ཐོགས་ཏེ། གནས་བརྟན་གཙུག་ལག་ཁང་འདི་རྙེད་པ་དང་བཅས་པ། གོས་ཀྱི་རིན་ཐང་དང་བཅས་པ་ལགས་ཀྱིས་བཞེས་ཤིག །ཅེས་དགེ་ཚུལ་གྱི་བར་བསྟབ། ཡང་སྟོབ་པ་པོས་གནས་མལ་ཡང་དེ་བཞིན་དུ་བསྟབས་ཟིན་ནས་སྟོབ་པ་པོས། དགེ་འདུན་བཙུན་པ་རྣམས་གསན་དུ་གསོལ། ཁྱེད་ཅག་ལས་གང་གིས་ཀྱང་དགེ་འདུན་གྱི་གནས་མལ་ལ་གདིང་བ་མེད་པར་ལོངས་སྤྱོད་པར་མི་བྱ། གདིང་བ་རུང་བ་མ་ཡིན་པར་ལོངས་སྤྱོད་པར་མི་བྱ། གདིང་བ་དྲི་མ་ཅན་གྱིས་ལོངས་སྤྱོད་པར་མི་བྱའོ། ཞེས་གོ་བར་བྱ་ཞིང༌། དགེ་འདུན་སང་སྦྱིན་བདག་ཆེ་གེ་མོ་དང༌༑ ཞལ་ཏ་བ་ཆེ་གེ་མོ་དང༌། སྤྱོད་ཡུལ་གྱི་གྲོང་ཆེ་གེ་མོ་དང༌། ནད་གཡོག་ཆེ་གེ་མོས་གནས་པར་ཞལ་གྱིས་བཞེས་པར་འགྱུར་རོ། །ཞེས་བརྗོད། སྦྱིན་བདག་སོགས་དངོས་སུ་ཡོད་ན་བརྗོད་ཀྱི། མེད་ན་འོག་ནས་འབྱུང་བས་མི་དགོས་སོ། །གཉིས་པ་དངོས་གཞི་ནི། དེའི་ཕྱི་ཉིན་ཚེས་བཅུ་དྲུག་གི་སྐྱ་རེངས་འཆར་བའི་དུས། རང་རང་གི་གནས་ཁང་སོ་སོར་དགེ་འདུན་དུ་མ་ལོངས་པའི་དགེ་སློང་གི་མདུན་དུ་ཙོག་པུར་འདུག་པས་ཐལ་མོ་སྦྱར་ལ། བཙུན་པ་དགོངས་སུ་གསོལ།

བདག་མིང་འདི་ཞེས་བགྱི་བས། ནང་མཚམས་དང་བཅས་པའི་གནས་འདིར། འདི་ལྟ་སྟེ། གནས་རལ་བ་དང༌། གྲུམ་པ་བཅོས་པའི་སླད་དུ་སྦྱིན་བདག་ལ་སོགས་པ་མིང་འདི་ཞེས་བགྱི་བས། དབྱར་སྔ་མ། ཞེས་སམ་ཕྱི་མ་ཞེས་སྦྱར་ནས། ཟླ་བ་གསུམ་གནས་པར་ཁས་བླང་ངོ༌། །བདག་དབྱར་འདི་ན་མཆིས་ཤིང༌། བདག་གི་དབྱར་གྱི་གནས་འདི་ལགས་སོ། །ཞེས་གསུམ་བརྗོད་ལ་ཐབས་ལེགས་བྱའོ། །འདི་གང་ཟག་གི་ལས་ཡིན་པས་གསུམ་མན་གྱི་གྲངས་ངེས་པར་མི་དགོས་སོ། །གསུམ་པ་དམིགས་བསལ་གྱི་ཆོ་ག་ནི། ཞག་བདུན་པ་དང༌། བཞི་བཅུའི་གནང་བ་ཐོབ་པས་ཞག་བརྒྱད་ནས་བཞི་བཅུའི་བར་བྱིན་གྱིས་བརླབ་པའི་ཆོ་གའོ༑ ༑དང་པོ་ནི། མཚམས་ནང་དེར་དགེ་སློང་ཆོས་་་་་་བསྙེན་རྫོགས་ཀྱི་སྡོམ་པ་རྣམ་དག་དང་ལྡན་པ། མཚན་དང་ལྟ་བ་མཐུན་པ། ཐ་སྙད་གསུམ་དང་ལྡན་པ། ལུས་ཐ་མལ་པར་གནས་པ། བསམ་པ་རང་བཞིན་དུ་གནས་པ། ཆོས་མིན་གྱི་ཕྱོགས་སུ་མ་སོང་བ། མལ་རང་བཞིན་དུ་གནས་པ། འགྲོ་མིན་བཞི་དང་བྲལ་བ། བྱས་པ་དང་མ་བྱས་པ་དྲན་པར་ནུས་པ་སྟེ། མཆན། དགུ་ལྡན་གྱི་དྲུང་དུ་ཙོག་པུར་འདུག་ལ། བཙུན་པ་དགོངས་སུ་གསོལ། བདག་མིང་འདི་ཞེས་བགྱི་བས། མཚམས་ནང་དང་བཅས་པའི་གནས་འདིར་དབྱར་སྔ་མ་ཟླ་བ་གསུམ་གནས་པ་ལས། བདག་མིང་འདི་ཞེས་བགྱི་བ་ཞིག་གི་སླད་དུ། དགུང་བདུན་མཚམས་ཀྱི་སླད་རོལ་དུ་མཆི་བ་དང༌། དེ་ཚུན་ཆད་ཀྱིས་སླར་མཆི་བར་བྱིན་གྱིས་བརླབ་བོ། །བདག་དབྱར་འདི་ན་མཆིས་ཤིང༌། བདག་གི་དབྱར་གྱི་གནས་ནི་འདི་ལགས་སོ། །ལན་གསུམ་བརྗོད། ཐབས་ལེགས་བྱ། ཞག་གཅིག་དང་གཉིས་སོགས་ཀྱང་དེ་བཞིན་ནོ། །གཉིས་པ་གནང་བ་འདི་འཆགས་པ་ནི། གང་ཟག་གི་ལས་མ་ཡིན་པ་དགེ་འདུན་གྱི་དོན་ཡིན་པ་ཁོ་ན་དགོས་སོ། །འདི་ལྟར་ལས་བྱེད་པས། ཚེ་དང་ལྡན་པ་ཁྱོད། དགེ་འདུན་གྱི་ཆེད་དུ་ཞག་བཞི་བཅུ་བྱིན་གྱིས་བརླབས་ཏེ། མཚམས་ཀྱི་ཕྱི་རོལ་དུ་འགྲོ་བ་སྤྲོའམ། དེས། སྤྲོའོ། །ཞེས་བརྗོད། དེ་ནས་དགེ་འདུན་ལ་ཞག་བཞི་བཅུའི་གནང་བ་གསོལ་བའི་ཕྱིར་ཕྱག་གསུམ་བཙལ།

རྒན་པའི་དྲུང་དུ་ཙོག་པུར་འདུག་ལ། བཙུན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ། ནང་མཚམས་དང་བཅས་པའི་གནས་འདིར་དབྱར་སྔ་མ་འམ་ཕྱི་མ། ཟླ་བ་གསུམ་གནས་པར་ཁས་བླངས་ཏེ། བདག་དབྱར་འདི་ན་མཆིས་ཤིང༌། བདག་གི་དབྱར་གྱི་གནས་ནི་འདི་ལགས་པ་ལས་བདག་མིང་འདི་ཞེས་བགྱི་བ། ཞག་བཞི་བཅུ་བྱིན་གྱིས་བརླབས་ཏེ། དགེ་འདུན་གྱི་ཆེད་དུ་མཚམས་ཀྱི་སླད་རོལ་དུ་མཆི་བ་དང༌། དེ་ཚུན་ཆད་ཀྱིས་སླར་མཆི་བར་སྤྲོ་ན། ཐུགས་བརྩེ་བ་ཅན་དགེ་འདུན་རྣམས་ཀྱིས་ཐུགས་བརྩེ་བས་ཉེ་བར་བཟུང་སྟེ། བདག་དགེ་སློང་མིང་འདི་ཞེས་བགྱི་བ་ལ་ཞག་བཞི་བཅུའི་གནང་བ་སྩལ་དུ་གསོལ། ཞེས་ལན་གསུམ་བརྗོད། དེ་ལྟར་གསོལ་བ་བཏབ་ནས་གནང་བ་སྦྱིན་པ་དང༌། གནང་བ་ཐོབ་ནས་ཞག་བཞི་བཅུ་བྱིན་གྱིས་བརླབ་པའི་ཆོ་གའོ། །དང་པོ་ནི། དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི། ནང་མཚམས་ཀྱི་ཁས་བླངས་ཏེ། འདི་དབྱར་འདི་ན་གནས་པ་ལགས་པ་ལས། དགེ་སློང་མིང་འདི་ཞེས་བགྱི་བ་འདི། དགེ་འདུན་གྱི་ཆེད་དུ་མཚམས་ཀྱི་སླད་རོལ་དུ་མཆི་བ་དང༌། དེ་ཚུན་ཆད་ཀྱི་སླར་མཆི་བར། དགེ་འདུན་ལ་ཞག་བཞི་བཅུའི་གནང་བར་གསོལ་ན། གལ་ཏེ་དུས་ལ་བབ་ན་མཛོད་ཅིག་དང༌། འདི་དབྱར་འདི་ན་མཆིས་ཤིང་གནས་པ་ལགས་པ་ལས། དགེ་འདུན་གྱི་ཆེད་དུ། མཚམས་ཀྱི་སླད་རོལ་དུ་མཆི་བ་དང༌། དེ་ཚུན་ཆད་ཀྱིས་སླར་མཆི་བར། དགེ་སློང་མིང་འདི་ཞེས་བགྱི་བ་ལ། དགེ་འདུན་གྱིས་ཞག་བཞི་བཅུའི་གནང་བ་སྩལ་དུ་གསོལ། འདི་ནི་གསོལ་བའོ། ལས་ནི། དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི། མཚམས་ཀྱི་གནས་འདི་ལགས་པ་ལས། དགེ་སློང་མིང་འདི་ཞེས་བགྱི་བ་འདི། དགེ་འདུན་གྱི་ཆེད་ལགས་ན། སླར་མཆི་བར་དགེ་འདུན་ལ་ཞག་བཞི་བཅུའི་གནང་བ་གསོལ་ཏོ། །དེའི་སླད་དུ་འདི་དབྱར་འདི་ན་མཆིས་ཤིང༌། འདིའི་དབྱར་གྱི་གནས་ནི་འདི་ལགས་པ་ལས། དགེ་སློང་མིང་འདི་ཞེས་བགྱི་བ་འདི་དགེ་འདུན་གྱི་ཆེད་ལགས་ན།

སླར་མཆི་བར་དགེ་འདུན་གྱིས་ཞག་བཞི་བཅུའི་གནང་བ་སྩོལ་ན་ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་ལ། ཞག་བཞི་བཅུའི་གནང་བ་སྩོལ་བར་བཟོད་པ་དེ་དག་ནི་ཅང་མ་གསུང་ཞིག །གང་དག་མི་བཟོད་པ་དེ་དག་ནི་གསུངས་ཤིག །ཅེས་ལན་གཅིག་བརྗོད། མཇུག་སྡུད་ནི། དགེ་འདུན་གྱིས་བཟོད་ཅིང་གནང་ནས་དགེ་སློང་མིང་འདི་ཞེས་བགྱི་བ་ལ་ཞག་བཞི་བཅུའི་གནང་བ་སྩལ་ལགས་ཏེ་འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །ཞེས་བརྗོད། གཉིས་པ་ནི། དེ་ལྟར་གནང་བ་ཐོབ་པ་དེས་མཚམས་ཀྱི་ཕྱི་རོལ་དུ་ནམ་འགྲོ་བའི་ཚེ། ཞག་བརྒྱད་ནས་བཞི་བཅུའི་བར་གང་དགོས་བྱིན་གྱིས་རློབ་པའི་སྔགས་ནི་སྔར་ཞག་བདུན་བྱིན་གྱིས་རློབ་པའི་སྔགས་འདི་ཉིད་འདོན་པ་བསྒྱུར་བས་འགྲུབ་བོ།། །། ༈ །གསུམ་པ་དུས་ཉི་མ་གཅིག་ཁོ་ན་དང་འབྲེལ་ཡང་དགོས་པ་ཕལ་ཆེར་ལ་ཁྱབ་པ་དགག་དབྱེའི་གཞི་ལའང་གསུམ། སྦྱོར་བ། དངོས་གཞི། རྗེས་གསུམ་མོ། །དང་པོ་སྦྱོར་བ་ཁྲི་བཤམ་པ་དང༌། ནོངས་པ་དང་བཅས་པ་ལ་བཟོད་པར་གསོལ་བ་སོགས་ནི་ཧོར་ཟླ་བརྒྱད་པའི་ཚེས་བརྒྱད་ནས་བཅུ་བཞིའི་བར་ལ་ཟིན་པར་བྱ། ཚེས་བཅུ་བཞི་དང་བཅོ་ལྔའི་ཉིན་མཚན་གཉིས་ཀར་ཆོས་འཆད་ཉན་ལ་འབད། དེ་ནས་བཅོ་ལྔའི་ཉིན་མཐུན་པ་སྒྲུབ་པ། རྒྱུད་དག་པར་བྱ་བ། དགག་དབྱེ་བྱེད་པ་པོ་བསྐོ་བའོ། དགེ་འདུན་མཐུན་པ་བསྒྲུབ་པ་ནི། མཚམས་ནང་དེར་ཡོད་ཅིང་ན་བ་སོགས་ཀྱིས་ཚོགས་སུ་འདུ་བར་མ་ནུས་ན་འདུན་པ་དང་དགག་དབྱེ་འབུལ་བའི་ཆོ་ག་ནི་དེས་དེ་ལ། ཚེ་དང་ལྡན་པ་དགོངས་སུ་གསོལ། དེང་དགེ་འདུན་གྱི་དགག་དབྱེ་བཅོ་ལྔ་པ་ལགས་ཏེ། བདག་དགེ་སློང་མིང་འདི་ཞེས་བགྱི་བ་ལ་མཐོང་བ་དང་ཐོས་པ་དང་དོགས་པའི་གནས་གསུམ་གྱིས་དབྱར་གནས་པའི་དགེ་འདུན་ལ་དགག་དབྱེ་བགྱིའོ། །འདུན་པ་དང་དགག་དབྱེ་ཡང་བརྗོད་དོ། །བརྗོད་པ་ཡང་རིགས་པར་བགྱིའོ། །ལན་གསུམ། རྒྱུད་དག་པར་སྒྲུབ་པ་ལྟུང་ཐུན་བྱིན་རླབས་ནི་གསོ་སྦྱོང་གི་སྐབས་ལྟར་བྱའོ། །དགག་དབྱེ་བྱེད་པ་པོ་བསྐོ་བ་ནི།

ལས་བྱེད་པས། དགེ་སློང་མིང་འདི་ཞེས་བྱ་བ་ཁྱོད། དབྱར་གནས་པའི་དགེ་འདུན་གྱི་དགག་དབྱེ་བྱེད་པར་སྤྲོའམ། དེས། སྤྲོའོ། །དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་དབྱར་གནས་པའི་དགེ་འདུན་ལ་དགག་དབྱེ་བགྱིས་པར་སྤྲོ་ན། གལ་ཏེ་དུས་ལ་བབ་ཅིང་བཟོད་ན་དགེ་འདུན་གྱིས་གནང་བ་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་དགག་དབྱེ་བགྱིད་པར་བསྐོས་ཏེ། དགེ་སློང་དགག་དབྱེ་བགྱིད་པ་མིང་འདི་ཞེས་བགྱི་བ་འདི་དབྱར་གནས་པའི་དགེ་འདུན་ལ་དགག་དབྱེ་བགྱིད་པར་འགྱུར་རོ། །འདི་ནི་གསོལ་བའོ། །ལས་ནི། དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་དགག་དབྱེ་བགྱིད་པར་བསྐོ་ན། ཚེ་དང་ལྡན་པ་གང་དག་དགེ་སློང༌། མིང་འདི་ཞེས་བགྱི་བ་དགག་དབྱེ་བགྱིད་པར་བསྐོ་བར་བཟོད་པ་དེ་དག་ནི་ཅང་མ་གསུང་ཞིག་གང་དག་མི་བཟོད་པ་དེ་དག་ནི་གསུངས་ཤིག །ཅེས་བརྗོད་པ་གཅིག་དང༌། མཇུག་སྡུད་ནི། དགེ་འདུན་གྱིས་བཟོད་ཅིང་གནང་ནས་དགེ་སློང་མིང་འདི་ཞེས་བགྱི་བ་དགག་དབྱེ་བགྱིད་པར་བསྐོས་ལགས་ཏེ་འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །ཞེས་བརྗོད་དོ༑ ༑གཉིས་པ་ནི། དགེ་འདུན་བཙུན་པ་རྣམས་གསན་དུ་གསོལ། དེང་དགེ་འདུན་གྱི་དགག་དབྱེ་བཅོ་ལྔ་པ་ལགས་ཏེ། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དེང་དགེ་འདུན་གྱིས་དགག་དབྱེ་མཛད་དོ། །འདི་ནི་གསོལ་བའོ། །གཉིས་པ་དངོས་གཞི་ལ་གཉིས། སྤྱིར་བཏང་དང༌། དམིགས་བསལ་ལོ། །དང་པོ་ནི། ཚེས་བཅུ་དྲུག་གི་སྐྱ་རེངས་མ་ཤར་ཙམ་ལ། བསྐོས་པའི་དགེ་སློང་དེས། རྩྭ་དརྦྷ།་་་་་འདི་ལུང་ལས་འཇག་མ་དང༌། གཞི་འགྲེལ་ལས་ཀུ་ཤར་བཤད་ཅིང༌། ཛྙཱ་ན་ཤྲཱིས་རམ་པའི་ལྗང་པ་ཡིན་གསུངས་སོ། །མཆན། དགེ་འདུན་ཐམས་ཅད་ལ་ཁྱབ་པར་བྲིམ། རྩྭ་དེ་ཡུལ་རྟེན་གཉིས་ཀའི་ལག་པས་ཕན་ཚུན་ནས་བཟུང་སྟེ།

དགག་དབྱེ་བྱེད་པ་པོའི་མདུན་དུ་ཙོག་པུར་འདུག་ལ། ཚེ་དང་ལྡན་པ་དགོངས་སུ་གསོལ། དེང་དགེ་འདུན་གྱི་དགག་དབྱེ་བཅོ་ལྔ་པ་ལགས་ཏེ། བདག་དགེ་སློང༌། མིང་འདི་ཞེས་བགྱི་བའི་ཡང་དགག་དབྱེ་བཅོ་ལྔ་པ་ལགས་ན། བདག་དགེ་སློང༌། མིང་འདི་ཞེས་བགྱི་བ་དག་ལ་མཐོང་བ་དང༌། ཐོས་པ་དང༌། དོགས་པའི་གནས་གསུམ་གྱིས་དབྱར་གནས་པའི་དགེ་འདུན་ལ་དགག་དབྱེ་བགྱིད་ཀྱིས། ཚེ་དང་ལྡན་པ་རྣམས་ཀྱིས་བདག་ལ་གདམས་སུ་གསོལ། ཚེ་དང་ལྡན་པ་རྣམས་ཀྱིས་བདག་ལ་རྗེས་སུ་བསྟན་དུ་གསོལ། ཚེ་དང་ལྡན་པ་རྣམས་ཀྱིས་བདག་ལ་རྗེས་སུ་བཟུང་དུ་གསོལ། ཐུགས་བརྩེ་བ་ཅན་ཚེ་དང་ལྡན་པ་རྣམས་ཀྱིས་ཐུགས་བརྩེ་བའི་སླད་དུ་བདག་ལ་ཐུགས་བརྩེ་བར་མཛད་དུ་གསོལ། ལྟུང་བ་ཤེས་བཞིན་མཐོང་ན་ཆོས་བཞིན་འདུལ་བ་བཞིན་སླར་བགྱིའོ། །ལན་གསུམ། ཐབས་ལེགས་བྱ། གཉིས་པ་དགེ་སློང་རེ་རེ་ལ་དབྱར་གནས་པར་མ་ནུས་ན་ཚོགས་ཀྱི་དགག་དབྱེ་གོ་བར་བྱ་བ་དང༌། དབྱར་ནང་ནས་གློ་བུར་འགྲོ་དགོས་བྱུང་ན་གསོ་སྦྱོང་གཉིས་སམ་གསུམ་ཐལ་ནས། ཉ་ཞིག་དང་བསྟུན་ཏེ་དགག་དབྱེ་བྱ་བ་སོགས་ནི། དགེ་སློང་རྒན་པ་གཅིག་གི་དྲུང་དུ། བཙུན་པ་དགོངས་སུ་གསོལ། དེང་དགེ་འདུན་གྱི་དགག་དབྱེ་བཅོ་ལྔ་པ་ལགས་ན། བདག་དགེ་སློང་མིང་འདི་ཞེས་བགྱི་བའི་ཡང་དགག་དབྱེ་བཅོ་ལྔ་པ་ལགས་ཏེ། བདག་དགེ་སློང་མིང་འདི་ཞེས་བགྱི་བ་དག་ལ་མཐོང་བ་དང༌། ཐོས་པ་དང༌། དོགས་པའི་གནས་གསུམ་གྱིས་དབྱར་གནས་པའི་དགེ་འདུན་ལ་དགག་དབྱེ་བགྱིད་ཀྱིས། ཚེ་དང་ལྡན་པ་རྣམས་ཀྱིས་བདག་ལ་གདམས་སུ་གསོལ། ཚེ་དང་ལྡན་པ་རྣམས་ཀྱིས་བདག་ལ་རྗེས་སུ་བསྟན་དུ་གསོལ། ཚེ་དང་ལྡན་པ་རྣམས་ཀྱིས་བདག་ལ་རྗེས་སུ་བཟུང་དུ་གསོལ། ཐུགས་བརྩེ་བ་ཅན་ཚེ་དང་ལྡན་པ་རྣམས་ཀྱིས་ཐུགས་བརྩེ་བའི་སླད་དུ་བདག་ལ་ཐུགས་བརྩེ་བར་མཛད་དུ་གསོལ། ལྟུང་བ་ཤེས་བཞིན་མཐོང་ན་ཆོས་བཞིན་འདུལ་བ་བཞིན་སླར་བགྱིའོ། །ཞེས་ལན་གསུམ་བརྗོད། ཐབས་ལེགས་བྱ།

དགག་དབྱེ་བྱེད་པ་པོར་བསྐོས་པ་དེས་ནི་དགེ་སློང་གཞན་ཞིག་གི་མདུན་དུ་དགག་དབྱེ་བྱའོ། །གསུམ་པ་མཇུག་ནི། བསྐོས་པ་དེས་རྩྭའི་ཆུན་པོ་རྣམས་བསྡུས་ཏེ་འགྲེངས་ལ་འདི་སྐད་ཅེས། གནས་འདིར་དབྱར་གནས་པའི་དགེ་སློང༌། འདི་སྙེད་ཀྱིས་དགག་དབྱེ་མཛད་དོ། །ཞེས་གོ་བར་བྱས་རྗེས་སུ། གྲལ་ལ་འཁོད་པ་རྣམས་ཀྱིས། ལེགས་པར་དགག་དབྱེ་མཛད་དོ། །ཤིན་ཏུ་དགག་དབྱེ་མཛད་དོ། །ཞེས་གོ་བར་བྱའོ། །སླར་བསྐོས་པ་དེས་རང་གི་རྫས་ཁབ་ཡན་ཆད་ཅིག་ལག་ཏུ་ཐོགསལ། བཙུན་པ་རྫས་འདི་ལྟ་བུས་ཀྱང་དབྱར་གནས་པའི་དགེ་འདུན་ལ་དགག་དབྱེ་བགྱིར་རུང་ངོ༌༑ ༑ཞེས་བརྗོད་ཅིང༌། དེའི་འོག་ཏུ་དགེ་ཚུལ་རྣམས་ཀྱིས་དགག་དབྱེ་བྱའོ། །དེ་ནས་གནས་ལ་ཆགས་པ་སྤང་བའི་ཕྱིར་ཚེས་བཅུ་དྲུག་གི་ཉིན་རྒྱང་གྲགས་གཅིག་གི་སར་ལྗོངས་རྒྱུ་ཞིང་འགྲོ་བར་བྱའོ། །གཉིས་པ་ཉེར་མཁོ་གཞན་བཤད་པ་ལ་བཞི། གོས༑ ལྷུང་བཟེད། སྨན། རིན་པོ་ཆེ་བྱིན་གྱིས་བརླབ་པའི་ཆོ་གའོ། །དང་པོ་གོས་ལ། གོས་བཟོས་ཟིན་སྣམ་སྦྱར་བལྟབ་ལ། ཡུལ་བསླབ་པ་རྒན་པ་ཡིན་ན་ཕྱག་བཙལ། ཡུལ་རྟེན་གཉིས་ཀ་འགྲེངས་ཏེ་ལག་གཡོན་པའི་ཐལ་མོའི་བར་དུ་བཟུང་ལ། གནས་བརྟན་དགོངས་སུ་གསོལ། བདག་མིང་འདི་ཞེས་བགྱི་བའི་ཆོས་གོས་བགྱིས་ལགས་པ་རུང་བ་སྤྱད་པར་འོས་པ་འདི། ཆོས་གོས་སྣམ་སྦྱར་དུ་བྱིན་གྱིས་བརླབ་བོ། །གསུམ་དང༌། ཐབས་ལེགས་བྱ། དེས་བླ་གོས། མཐང་གོས། ཤམ་ཐབས་དང༌། ཤམ་ཐབས་ཀྱི་གཟན། རྔུལ་གཟན་དང༌། རྔུལ་གཟན་གྱི་གཟན། གདོང་ཕྱིས། རྣག་གཟན། གཡན་པ་དགབ་པ། གདིང་བ། དབྱར་གྱི་གོས་རས་ཆེན། སྐྲ་གཟེད་དེ་འཚོ་བའི་ཡོ་བྱད་བཅུ་གསུམ་སོ་སོར་སྦྱར་རོ། །ཡོ་བྱད་བཅུ་གསུམ་པོ་དེ་དག་ལྷག་པོ་ཡོད་ན། བྱིན་གྱིས་བརླབ་པ་ནི། གནས་བརྟན་དགོངས་སུ་གསོལ། བདག་མིང་འདི་ཞེས་བགྱི་བའི་གོས་སྣམ་སྦྱར་ལྷག་པོ་རུང་བ་མ་བགྱིས་པ། རུང་བ་བགྱི་བར་འོས་པ་འདི་མཁན་པོས་ལགས་པར་རུང་བར་བགྱིའོ། །མཁན་པོ་ལ་ཡིད་གཏད་དེ་བཅང་བར་བགྱིའོ། །རྐྱེན་ཇི་ལྟ་བ་བཞིན་དུ་བགྱིའོ། །ལན་གསུམ།

ཐབས་ལེགས་བྱ། མཁོ་བའི་ཡོ་བྱད་གོས་ཀྱི་ཁྱད་པར་ཁྲུ་གང་ཡན་ཆད་གང་ཡང་སྔར་ལྟར་བཟུང་ལ། གནས་བརྟན་དགོངས་སུ་གསོལ། བདག་མིང་འདི་ཞེས་བགྱི་བའི་གོས་འདི་བདག་དང་ཚངས་པར་མཚུངས་པར་སྤྱོད་པ་ལ་མཁོ་བའི་ཡོ་བྱད་ཀྱི་གོས་སུ་བྱིན་གྱིས་བརླབ་བོ། །ལན་གསུམ་ཐབས་ལེགས་བྱ། དེ་རྣམས་ལ་ཡུལ་མེད་ན། ལྷ་རྣམས་དགོངས་སུ་གསོལ། ཞེས་སྦྱར། རང་གཅིག་པུས་བཟུང་བར་བྱིན་རླབས་འཆགས་སོ༑ ༑བྱིན་རླབས་དེ་རྣམས་གང་ཡང་དབྱུང་དགོས་ན། ཡུལ་ཡོད་པའི་ཚེ་གཉིས་ཀས་བཟུང་ལ། གནས་བརྟན་དགོངས་སུ་གསོལ། བདག་མིང་འདི་ཞེས་བགྱི་བའི་གོས་བགྱིས་པ་རུང་བ་སྤྱད་པར་འོས་པ་འདི། ཆོས་གོས་སྣམ་སྦྱར་དུ་བྱིན་གྱིས་བརླབས་པ་ལས་དེ་ལྟ་བས་ན། དངོས་པོ་དེ་སླར་དབྱུང་བར་བགྱིའོ། །ལན་གསུམ། ཐབས་ལེགས་བྱ། དབྱུང་བ་ནི་འཚོ་བའི་ཡོ་བྱད་བཅུ་གསུམ་པོ་མ་གཏོགས་མཁོ་བའི་ཡོ་བྱད་དང་ལྷག་པོ་གཉིས་དབྱུང་མི་དགོས་སོ། །གཉིས་པ་ལྷུང་བཟེད་བྱིན་རླབས་ནི། ཡུལ་རྟེན་གཉིས་ཀ་འགྲེངས་ལ། ལག་པ་གཡོན་པ་གཉིས་ཀྱི་མཐིལ་དུ་བཞག །གཡས་པ་གཉིས་ཀྱིས་ཁ་བཅད་ལ། གནས་བརྟན་དགོངས་སུ་གསོལ། བདག་མིང་འདི་ཞེས་བགྱི་བའི། ལྷུང་བཟེད་ཟས་ལ་སྤྱོད་པར་འོས་པ། དྲང་སྲོང་གི་སྣོད་འདི་སློང་བའི་སྣོད་དུ་བྱིན་གྱིས་བརླབ་བོ། །ལན་གསུམ། ཐབས་ལེགས་བྱ། དེ་དབྱུང་ན་ལག་པ་ཡ་རེས་བཟུང་ལ་སྔགས་ཚིག་ཁ་བསྒྱུར་བས་ཆོག ༑གསུམ་པ་སྨན་ལ། སྨན་གང་ཡང་བྱིན་ལེན་ཟིན་པ་ཡུལ་རྟེན་གཉིས་ཀའི་མདུན་དུ་བཞག་ལ། གནས་བརྟན་དགོངས་སུ་གསོལ། བདག་མིང་འདི་ཞེས་བགྱི་བའི་བཏུང་བ་འདི་ཐུན་ཚོད་དུ་རུང་བར་བྱིན་གྱིས་བརླབ་བོ། །ལན་གསུམ། ཐབས་ལེགས་བྱ། ཡང༌། གནས་བརྟན་དགོངས་སུ་གསོལ། བདག་མིང་འདི་ཞེས་བགྱི་བའི་ཞུན་མར་འདི་ཞག་བདུན་པར་བྱིན་གྱིས་བརླབ་བོ། །ལན་གསུམ། ཐབས་ལེགས་བྱ། ཡང༌༑ གནས་བརྟན་དགོངས་སུ་གསོལ། བདག་མིང་འདི་ཞེས་བགྱི་བའི་འབྲས་བུ་སྦྱར་བའི་སྨན་འདི་འཚོ་བའི་བར་དུ་བཅང་བར་བྱིན་གྱིས་བརླབ་བོ། །ལན་གསུམ།

ཐབས་ལེགས་བྱ། བཞི་པ་རིན་པོ་ཆེ་བྱིན་གྱིས་བརླབ་པ་ནི། སྦྱིན་བདག་དང་ཞལ་ཏ་བྱེད་པ་བདག་པོ་ཉིད་དུ་ཁས་ལེན་དུ་གཞུག་པ་དང་བྱིན་གྱིས་རློབ་པའི་སྔགས་ནི། གནས་བརྟན་དགོངས་སུ་གསོལ། བདག་མིང་འདི་ཞེས་བགྱི་བའི་དངོས་པོ་གང་ཡང་རུང་བ་མ་ལགས་པ་འདི་རྙེད་དེ། བདག་མིང་འདི་ཞེས་བགྱི་བའི་དངོས་པོ་རུང་བ་མ་ལགས་པ་འདི་རུང་བ་བསྒྲུབ་པར་བགྱིའོ། །ལན་གསུམ། ཐབས་ལེགས་བྱའོ། །འདི་རྣམས་ཀྱི་གོ་དོན་རྒྱས་པ་ནི་ལས་བརྒྱའི་འགྲེལ་པ་རྣམས་སུ་རྟོགས་པར་བྱོས་ཤིག །སྨྲས་པ། དཔལ་ལྡན་ཞི་བའི་དགོན་པར་གནས་བཅས་ནས། །གནང་བཀག་ཁྲིམས་ཀྱི་ང་རོ་ཆེར་བསྒྲགས་པས། །ཚུལ་འཆལ་ཝ་ཚོགས་ཀླད་པ་འགེམས་བྱེད་པ། །ཐུབ་ཆེན་གདོང་ལྔ་པ་དེས་བདག་སྐྱོངས་ཤིག །སྡུག་བསྔལ་

འཁོར་བའི་མཚོ་ལས་བརྒལ་འདོད་རྣམས། །ཆོས་འདུལ་གྲུ་ཆེན་བཟང་པོ་འདིར་ཞུགས་ལ། །གནང་བཀག་ཁ་ལོར་བསྒྱུར་བའི་རོལ་སྟབས་ཀྱིས། །གོ་འཕང་དམ་པ་ཉིད་དུ་ད་འཕྱོས་ཤིག །འདི་དགེ་ཟླ་བ་ལྟར་དཀར་བ༑ ༑ཁམས་གསུམ་སྐྱེ་འགྲོ་ཡོངས་ལ་སྦྱིན། །དོན་གཉིས་གྲུབ་པའི་གོ་ས་དེར། །ཕྱིན་པར་ཤོག་ཅེས་བདག་བསྔོའོ། །གཞི་གསུམ་གྱི་ཆོ་གའི་ལག་ལེན་དང་ངག་འདོན་བསྡུས་པ། ཐར་པའི་གྲུ་ཆེན་ཞེས་བྱ་བ་འདི་ཡང་རང་རེ་ཡང་རི་སྒར་དང༌། གཙང་སྒྲུབ་སྡེ་གསར་རྙིང་སོགས་ཀྱི་འདུས་པ་རྒྱ་མཚོའི་ཐུགས་ཉམས་སུ་བཞེས་པའི་སླད་སོགས་དགོས་པ་དུ་མའི་ཕྱིར། དབུར་སྟོད་འབྲི་ཀླུང་དུ་སོན་པ་སྐྱུ་རའི་གདུང་ལས་སྐྱེས་པ། ཤཱཀྱའི་དགེ་སློང་འདུལ་བ་འཛིན་པ་རིག་འཛིན་ཆོས་ཀྱི་གྲགས་པས་ས་ཁམས་ནོར་སྐྱོང་གི་ལོ་དབོ་ཟླ་བའི་དཀར་པོའི་རྫོགས་པ་གསུམ་པ་ལ་ཕོ་བྲང་རྩེ་བ་གཞིས་ཀར་སྦྱར་བའོ།། །།མངྒ་ལཾ།། 