༄༅། །དམ་ཆོས་དགོངས་པ་ཡང་ཟབ་ཀྱི་ཐེམ་བྱང་པདྨའི་ཕྲེང་བ་ཞེས་བྱ་བ་བཞུགས་སོ།།

།ན་མོ་གུ་རུ་དེ་ཝ་ཌཱ་ཀི་ནཱི་ཡེ། མ་བཅོས་གདལ་བ་ཆེན་པོའི་ཀློང༌། །ཡེ་ནས་འདུས་མ་བྱས་པ་ཡི། །རང་རིག་རང་གསལ་ཀུན་ཏུ་བཟང༌། །ཐོག་མའི་མགོན་པོ་དེ་ལ་འདུད། །ཀུན་ཁྱབ་ཡེ་གསལ་རང་མདངས་ལས། །འགག་མེད་ཟུང་འཇུག་བདེ་བའི་སྐུ། །དཔག་མེད་རྒྱལ་པོ་གང་གི་བདག །ལོངས་སྤྱོད་རོལ་པ་དེ་ལ་འདུད། །སྣ་ཚོགས་ཆོ་འཕྲུལ་རང་རྩལ་ལས། །དྲི་མེད་མཚོ་དབུས་པདྨའི་སྦུབས། །རྫུས་སྐྱེས་སྤྲུལ་པའི་སྐུར་བྱོན་པ། །པདྨ་འབྱུང་གནས་དེ་ལ་འདུད། །པད་འབྱུང་ཐུགས་རྗེའི་བྱེ་བྲག་གིས། །བོད་ཡུལ་གངས་ཀྱི་ར་བ་འདིར། །རྩོད་དུས་སྙིགས་མ་ལྔ་བདོ་བའི། །འགྲོ་ལ་སྨན་སླད་ཟབ་ཆོས་ཀྱི། །གཏེར་ཁ་དཔག་མེད་སྦས་པ་དག །བླ་རྫོགས་ཐུགས་གསུམ་མཐའ་ཡས་པ། །ཟབ་དགུ་མཆིས་པ་དེ་ལྟ་ནའང༌། །ལྷ་སྲས་མུ་ཏིག་བཙད་པོ་ལ། །བཀའ་བབས་ཆོས་ཀྱི་མཛོད་བརྟོལ་བ། །ནམ་མཁའི་སྐར་ལྟར་བསྒྲང་ཡས་པའི། །ཀུན་གྱི་སྙིང་པོ་བླ་མེད་པ། །སྙིང་སྒྲུབ་རྣམ་གསུམ་ཟབ་མོའི་ཆོས། ། བོད་ཡུལ་ཀུན་ཏུ་མ་གྲག་པའི། །ལྔ་ལྡན་ཤོག་བུ་ཡིད་བཞིན་ནོར། །ཟབ་གཏེར་འཕྲུལ་གྱི་ཡི་གེ་ཅན། །གསང་རྒྱ་བསྟན་ཏུ་མེད་པའི་སྐོར། །ཆུ་དང་འོ་མའི་ངན་ལྷད་ཀྱི། །རང་བཟོ་འཆལ་གཏམ་དང་བྲལ་བ། །གཏེར་ཁ་ཀུན་ལས་ཆེས་འཕགས་པ། །འདི་ཉིད་རྩ་བ་ཡན་ལག་སོགས། །མཐའ་ཡས་གཏིང་དཔག་དཀའ་ན་ཡང༌། །ད་ལྟ་དངོས་སུ་མཆིས་པ་ལ། །ཚང་དང་མ་ཚང་རྟོགས་པའི་ཕྱིར། །ཁ་བྱང་པདྨའི་ཕྲེང་བ་འདི། །ཨུ་རྒྱན་རྩ་གསུམ་ཞི་ཁྲོ་ལ། །གསོལ་བཏབ་གནང་བ་བསྩལ་མཐོང་ནས། །ཡི་གེའི་ལམ་དུ་སྤེལ་བ་འདི། །ཟབ་ཆོས་དབང་ལུང་ཁྲིད་རྫོགས་ཤིང༌། །སྣོད་དང་ལྡན་པ་ལ་བསྟན་གྱི། །སྣོད་མིན་ཁ་མཁས་སྙིང་རིང་ཅན། །དམ་མེད་ལོག་ལྟ་རླུང་ལྟར་འཕྱོ། །དེ་དང་དེ་འདྲའི་སྐྱེས་བུ་ལ། །རླུང་ཕྱོགས་ཙམ་དུའང་བསྒྲག་བྱ་མིན། །དེ་བས་གཅེས་པར་གཟུང་འཚལ་ལོ། །ས་མ་ཡ། རྒྱ་རྒྱ་རྒྱ། ཁ་ཐཾ། དང་པོ་ཡིད་ཆེས་ལོ་རྒྱུས་རྣམ་གསུམ་ནི། །ཟབ་གཏེར་རྙེད་ཚུལ་ལོ་རྒྱུས་བསྡུས་པ་དང༌། །དག་སྣང་ཨུཏྤལ་ཡི་དྲི་བསུང་དང༌། །གཏེར་ཡིག་འབེབས་པའི་བསྐུལ་བྱང་བྱུང་ཚུལ་ཏེ། །དེ་དག་གསུམ་ནི་ལོ་རྒྱུས་སྤྱི་ལ་གཅེས།

།གླང་གདོང་སྒོ་སྲུང་ཤྭ་ནའི་རྒྱབ་ཕྱོགས་ནས། །ལྷ་སྲས་ཕྱག་ཡིག་གཏེར་གྱི་ཁ་བྱང་ནི། །ཡ་མཚན་རྨད་བྱུང་དེ་མཐོང་སྐྱེ་བ་དེར༑ ༑ངན་སོང་མཐའ་འགོག་མཐོང་གྲོལ་མཆོག་ཏུ་གསུངས། །ཡང་གསང་རིན་ཆེན་གཏེར་གྱི་སྒྲུབ་པ་ནི། །ཙམ་སྐྱ་བྲག་གི་ཤེལ་ཕུག་ནས་བྱོན་པའི། །ཡང་བྱང་གནད་བྱང་མཆོག་ཏུ་ཟབ་པའི་སྐོར༑ ༑རྒྱལ་པོ་བཀའ་ཡི་ཐང་ཡིག་ཇི་ལྟ་བ། །མཆོག་ཏུ་གཅེས་པ་གསང་བའི་མན་ངག་ཡིན། །ད་ནི་མཁའ་འགྲོ་གསང་བའི་དངོས་གྲུབ་ཀྱི། །ཕུག་པ་ནས་བྱོན་བླ་རྫོགས་ཐུགས་གསུམ་དཔྱིད༑ ༑སྙིང་སྒྲུབ་རྣམ་གསུམ་དགོངས་པ་ཡང་ཟབ་ལས། །གསང་བའི་ལུང་བསྟན་ཕྱི་ནང་གསང་གསུམ་དང༌། །མཁའ་འགྲོའི་གསང་བ་ཡི་གེའི་ཕྱི་མོ་དང༌། །ཟབ་ལམ་གྲོལ་བྱེད་ཁྲིད་ཀྱི་སྔོན་འགྲོ་དང༌། །དེ་ཡི་ལྷན་ཐབས་བརྒྱུད་པའི་གསོལ་འདེབས་བཅས། །དེ་དག་གསུམ་ནི་ཀུན་ལས་གཅེས་པར་གདམས། །བླ་མའི་གསང་སྒྲུབ་ཡང་གསང་ཧཱུྂ་གཅིག་མ། །དེ་ཡི་བྱིན་རླབས་དབང་གི་ཆོ་ག་བཅས། །མཆོག་ཐུན་བསྒྲུབ་པའི་རྩ་བ་ཉིད་དུ་བསྟན། །གཏོར་མའི་ལག་ལེན་དེ་ཉིད་དཔེའུ་རིས་བཅས། །སྨིན་གྲོལ་ཀུན་ལ་མཁོ་བའི་ཐེམ་དུ་བཞག །ཚེ་སྒྲུབ་རྒྱུན་འཁྱེར་ཉི་ཟླ་གའུ་མ། །བྱ་སླ་ཚེགས་ཆུང་ཡང་གསང་གཅེས་པར་ཟུང༌། །དེ་དག་རྣམས་ནི་དུང་ཤོག་དཀར་པོའི་ཆོས། །ཡི་དམ་ཞི་བ་རིགས་བསྡུས་ཕྱི་ནང་གསང༌། །སྒྲུབ་ཐབས་རྣམ་གསུམ་རིགས་ལྔ་རིགས་གསུམ་དང༌། །རིགས་གཅིག་བསྡུས་པ་མཆོག་ཏུ་ཟབ་པ་སྟེ། །ཞི་བ་བཞི་བཅུའི་སྙིང་པོ་བསྡུས་ཏེ་བསྟན། །ཞི་བའི་ལས་ཚོགས་ཕྱི་ནང་གསང་བ་དང༌། །ཕྱི་ཡི་ལས་ཚོགས་ཞིང་ཁམས་རྣམ་དག་དང༌། །ནང་གི་ལས་ཚོགས་འཁྲུལ་བ་ཀུན་འཇོམས་དང༌། །གསང་བའི་ལས་ཚོགས་འཁྲུལ་རྟོག་བཅེར་འཇོམས་བཞི། །ཟབ་པའི་མཐར་ཐུག་ལམ་གྱི་ཕྱི་མོར་གདམས། །ཁྲོ་བོ་རིགས་བསྡུས་ཕྱི་སྒྲུབ་ལྷ་ལྔ་དང༌། །ནང་སྒྲུབ་ལུས་དཀྱིལ་ཁྲོ་བོ་རབ་འབྱམས་དང༌། །གསང་བ་ཧཱུྂ་སྒྲུབ་ཡེ་ཤེས་གཅིག་སྡུད་གསུམ། །ཁྲག་འཐུང་ལྔ་བཅུའི་སྙིང་ཁྲག་དྭངས་མར་གདམས། །ཕྱི་ཡི་ལས་ཚོགས་དུག་ལྔའི་དཔུང་འཇོམས་དང༌། །ནང་གི་ལས་ཚོགས་ཆགས་སྡང་རང་གྲོལ་དང༌། །གསང་བའི་ལས་ཚོགས་ང་འཇོམས་ཐིག་ལེ་སྟེ། །དེ་ལྟར་ཁྲོ་བོའི་སྒྲུབ་ཐབས་ལས་ཚོགས་བཅས༑ ༑ཡང་ཟབ་གསང་བའི་ཆོས་སུ་ཨ་ཐམ་རྒྱ། །དེ་དག་རྣམས་ནི་གསེར་ཤོག་སེར་པོའི་ཆོས། །རྩ་གསུམ་ལས་བྱང་གཏོར་མའི་དབང་བསྐུར་དང༌། །ཞི་ཁྲོའི་དབང་ཕྲེང་ཆེས་ཆེར་ཟབ་པ་ནི༑ ༑པདྨའི་བཀའ་བཞིན་གཏེར་སྟོན་ཉིད་ཀྱིས་བཀོད། །འཆི་མེད་ཚེ་སྒྲུབ་ཕྱི་ནང་གསང་བའི་དབང༌། །སྨིན་ལམ་གདམས་པའི་མཆོག་ཡིན་གཅེས་པར་ཟུང༌། །དེ་ཡི་གྲོལ་ལམ་འདོད་ཆགས་རང་གྲོལ་དང༌། །གསང་བའི་ཡིག་ཆུང་དང་བཅས་གམྦྷཱི་ར། །དེ་ཡི་ཡང་ཟབ་རླུང་གི་གདམས་པ་ནི། །གཏེར་ནས་མ་མཆིས་ལོགས་སུ་ཨ་ཐམ་རྒྱ། །ཀུན་འདུས་བདུད་འདུལ་རྒྱལ་པོའི་དྲིལ་སྒྲུབ་ཀྱི༑ ༑བདུད་དང་བར་ཆད་སྲུང་ཞིང་མཆོག་འགྲུབ་འགྱུར། །ཡང་ཟབ་ཁྲིད་གཞུང་ཡེ་ཤེས་ཀུན་རྫོགས་ནི། །ཉམས་ལེན་ཀུན་གྱི་གཞུང་དང་རྩ་བར་གདམས། །ངོ་སྤྲོད་སངས་རྒྱས་ལག་བཅང་ཚིག་གསུམ་རྒྱུད། །ཉམས་ལེན་མཐར་དབྱུང་གདམས་པའི་ཐེམ་དུ་བཞག

།ཁྲེགས་ཆོད་ཐོད་རྒལ་གཉིས་ཀར་གཅེས་པར་ཟུང༌། །དེ་དག་རྣམས་ནི་ཟངས་ཤོག་དམར་པོའི་ཆོས། །པདྨའི་གསང་སྒྲུབ་སྡིག་སྒྲིབ་ཞི་བྱེད་དང༌། །དམིགས་པའི་ཁ་སྒྱུར་ཚེ་སྒྲུབ་མཆོག་ཟབ་སྟེ། །འདི་ནི་སྡིག་སྒྲིབ་ཀུན་སྦྱོང་བདུད་རྩིའི་ཆུ། །ཚེ་དབང་འཛིན་པ་བླ་མའི་གསང་སྒྲུབ་ནི། །ལྷ་སྲས་ཞེ་ཕུགས་ཡང་ཟབ་རྩེ་མོར་གདམས། །ཡང་དྲིལ་སྒྲུབ་ཐབས་རྩ་བའི་བཅུད་མཆོག་ནི། །ཐུགས་ཀྱི་སྒྲུབ་པ་ཟབ་རྒྱའི་ཐེམ་དུ་མནན། །དྲག་པོའི་གནས་ཡིག་བསྡུས་ཏེ་བསྟན་པ་ནི། །གཞོ་སྟོད་གཏེར་སྒྲོམ་ལམ་གྱི་ཡི་གེར་བཀོད། །བི་ཥ་འཇོམས་པའི་གསང་སྔགས་ཟབ་མོ་དང༌། །མཁའ་འགྲོ་ཀུན་འདུས་ཕག་ལྔའི་ཐུགས་སྒྲུབ་དང༌། །དེ་ཡི་བྱིན་རླབས་དང་བཅས་ཐེམ་དུ་བཏབ། །དེ་དག་རྣམས་ནི་གཡུ་ཤོག་ལྗང་སྐྱའི་ཆོས། །བསྲུང་བའི་འཁོར་ལོ་བདུད་ལས་རྣམ་རྒྱལ་དང༌། །ལྷ་སྲས་རྒྱལ་པོའི་སྐུ་སྲུང་བཅས་པ་ནི། །འདི་ཕྱིའི་འགལ་རྐྱེན་སྲུང་མ་མཆོག་ཏུ་གཅེས། །བཀའ་སྲུང་ཀུན་འདུས་སྨུག་ནག་ལྕམ་དྲལ་དང༌། །དེ་ཡི་ལག་ལེན་བསྟོད་བསྐུལ་གུད་བཀོལ་བཅས། །སྨིན་བྱེད་གཏོར་དབང་ཕྲིན་ལས་མཆོག་སྩོལ་དང༌། །སྲོག་གཏད་དམ་སྲི་སྙིང་གི་ཁྲག་ཐིགས་དང༌། །རྫོགས་རིམ་ཡང་དག་ཡེ་ཤེས་མཆོག་གཅིག་སྟེ། །མ་བུ་ལས་ནི་བཀའ་སྲུང་དྲག་པོ་ཚང༌། །མཆོག་ཏུ་གསང་བའི་དཔེའུ་རིས་རྣམ་གཉིས་ནི། །གུད་དུ་སྦས་སོ་ཀུན་གྱི་སྤྱོད་ཡུལ་མིན༑ ༑དྲག་པོ་གཟའ་ཡི་གསང་སྒྲུབ་བསྙེན་པ་དང༌། །དེའི་ལས་སྦྱོར་ཞལ་གདམས་གུད་བཀོལ་གཉིས། །བསྟན་སྲུང་ཀུན་འདུས་དྲག་རྩལ་ཐོག་ལས་མྱུར། །ཕུང་བྱེད་སྲོག་སྒྲུབ་དུག་གི་འཁོར་ལོ་དང༌། །དེ་ཡི་ཡིག་ཆུང་དང་བཅས་གདུག་པའི་མཚོན། །དམ་མེད་ལག་ཤོར་རྒྱལ་ཁམས་ཕུང་བས་གསང༌། །གཞན་ཡང་སྲུང་ཟློག་རིགས་ལྔ་ཁྲག་ཐུན་དང༌། །ཟློག་བསད་གདམས་པ་ཙཀྲ་ནག་པོ་དང༌། །དེ་ཡི་བསྟོད་བསྐུལ་དང་བཅས་ཐེམ་དུ་བཞག །གདུག་པའི་གནོད་སྦྱིན་ཙིཏྟ་དམར་པོ་དང༌། །ཡིག་ཆུང་བཅས་པ་ཆོ་འཕྲུལ་རྩལ་དུ་ཆོངས། །མུ་སྟེགས་གདུག་པའི་ངན་སྔགས་ཞེས་པ་དང༌། །མུ་སྟེགས་ངན་སྔགས་རླུང་སྒྲུབ་ཟབ་མོ་དང༌། །ངན་སྔགས་ཕྲན་བུ་དུག་གི་པར་བུའི་སྐོར། །ཏིརྟི་ཀ་ཞེས་ངན་སྔགས་ཕྲན་བུ་བཞི། །འདི་དག་རྣམས་ནི་ཆོས་བྱེད་ཆ་རྐྱེན་དུ། །བསྟན་པའི་སོ་ཁ་བསྲུང་ཕྱིར་ཐེམ་དུ་བཞག

།དེ་དག་རྣམས་ནི་ལྕགས་ཤོག་སྔོན་པོའི་ཆོས། །གཏུམ་མོའི་གདམས་པ་ཡེ་ཤེས་རབ་འབར་གྱི། །སྟེང་སྒོའི་ལམ་ནི་དཀྱུས་སུ་གསལ་བཤད་ཅིང༌། །ཟུར་དུ་སྦས་སོ་ཤོག་དྲིལ་སྨུག་གུའི་སྐོར། །འོག་སྒོའི་གསང་ལམ་གཞན་དུ་སོང་བ་ཡང༌། །ཨོ་རྒྱན་གསུང་དང་མཁའ་འགྲོའི་ལུང་བསྟན་གྱིས། །རང་ཉིད་ཆོས་ཀྱི་བདག་པོས་ལག་སོན་ཀྱང༌། །ལུང་བསྟན་དང་བསྟུན་རེ་ཞིག་གསང་རྒྱ་བཏབ། །འོད་གསལ་མཆོག་གྱུར་མ་རིག་མུན་སེལ་དང༌། །རྨི་ལམ་གདམས་པ་ཉིང་འཁྲུལ་ཀུན་འཇོམས་དང༌། །གོང་དུ་འཕོ་བ་ཡེ་ཤེས་ཟང་ཐལ་དང༌༑ ༑སྒྱུ་ལུས་མཆོག་གསང་འཆིང་བ་ཀུན་གྲོལ་ཏེ། །ཐུན་མོང་མ་ཡིན་རྫོགས་རིམ་རྣམ་ལྔ་པོ། །སྙིང་ལས་གཅེས་སོ་ཟབ་རྒྱའི་རྩིས་སུ་བཏབ། །དྲིལ་སྒྲུབ་རྫོགས་རིམ་དུག་ལྔ་ལམ་འཁྱེར་ནི༑ ༑གནད་ཟབ་ཡང་དྲིལ་ཟབ་མོའི་ཆ་ལག་ཡིན། །གནོད་སྦྱིན་གསང་སྒྲུབ་གྭའུ་དེའི་རྗེས་གནང༌། །གུད་དུ་བཀོལ་བའི་ཡིག་ཆུང་གཤམ་གསོས་བཅས། །དམ་ཆོས་སྒྲུབ་པའི་ཆ་རྐྱེན་གྲོགས་སུ་གདམས། །གནོད་སྦྱིན་སྤུན་གསུམ་སྒྲུབ་ཐབས་བཀའ་གཏད་བཅས། །སྐལ་ལྡན་ཟས་གོས་ནོར་སྒྲུབ་ཆེད་དུ་གདམས། །ཟབ་ལམ་ཡང་ཟབ་སྙིང་བྱང་གསང་བའི་སྐོར༑ ༑ལོ་རྒྱུས་གླེང་གཞི་གཉིས་ནི་ཡིད་ཆེས་གནད། །བྱིན་རླབས་ལས་བྱང་གཉིས་ནི་སྤྱི་ལ་གཅེས། །ཆོས་སྐུ་སྣང་མཐའ་ལོངས་སྐུ་སྤྱན་རས་གཟིགས། །སྤྲུལ་སྐུ་རྟ་མགྲིན་ཀུན་འདུས་བཀའ་སྲུང་བཅས། །དེ་བཞིན་ཕྱི་ནང་གསང་སྒྲུབ་གསུམ་གསུམ་དང༌། །བསྟོད་བསྐུལ་ཐེམ་བྱང་དང་བཅས་མ་བུ་དགུ། །དེ་དག་རྣམས་ནི་མཆོང་ཤོག་སྨུག་པོའི་ཆོས། །ཧ་རིའི་འཁོར་ལོ་ལིངྒ་བཅའ་གཞིར་བཅས། །མཆོག་ཏུ་གསང་བའི་དཔེའུ་རིས་འགའ་མཆིས་པ། །སྣོད་མིན་སྤྱད་དོགས་བླ་མའི་ཐུགས་སུ་སྦས། །ཡང་གཅེས་ཟབ་མོ་སྒྲིབ་ཤིང་པར་བུ་ནི། །གཏེར་བྱོན་མིན་མོད་ཤོག་སེར་ཕྱག་ཏུ་བབ། །མཁའ་འགྲོའི་ལུང་བཞིན་ཆོས་འདིའི་ཁྲིགས་སུ་བཞག །དེ་ལྟར་ལྔ་ལྡན་ཤོག་བུ་འཕྲུལ་ཡིག་ཅན། །ཀུན་ཏུ་མ་གྲགས་གསང་བའི་གབ་རྒྱ་སྟེ། །དགོངས་པ་ཡང་ཟབ་སྙིང་པོའི་ཡང་བཅུད་ཀྱི། །ཆོས་ཀྱི་ཐེམ་བྱང་པདྨའི་ཕྲེང་བ་འདི། །ཨོ་རྒྱན་བཀའ་སྩལ་ཆོས་ཀྱི་བདག་པོ་རུ། །དབང་བསྐུར་ལུང་བྱིན་རྗེ་རྒྱལ་ལྷ་སྲས་ཀྱི། །སྐྱེ་བའི་ཆ་འཛིན་ཆོས་ཀྱི་གྲགས་པས་སྦྱར། །རང་གི་ནོར་ལ་རང་ཉིད་དབང་བྱེད་པ། །ཀུན་ཏུ་གྲགས་ཕྱིར་ཐེམ་བྱང་ཁོ་བོས་བགྱིས། །གཞན་ཡང་འདི་ལ་དགོས་པའི་ལྷན་ཐབས་འགའ། །ཁོ་བོས་བགྱིས་པ་རྩ་གསུམ་ཞི་ཁྲོའི་ཚོགས། །དགྱེས་པའི་ངང་ནས་ལེགས་སོ་ཅིས་མི་སྦྱིན། །ཨོ་རྒྱན་བཀའ་ཡིས་དངོས་གསལ་གཏེར་རྐུན་དང༌། །དེ་དང་དེ་འདྲའི་རས་ཆོད་གཟུ་ལུམ་གྱིས། །དགོས་པ་མེད་པ་དགོས་ཞེས་རྩོམ་པ་དང༌། །དབང་དང་ཆོ་ག་དམིགས་པ་ལ་སོགས་པ། །ངན་ལྷད་རང་རྩོམ་བྱས་ནས་སྦྱིན་པ་ཡི། །དམ་ཉམས་ཟོག་པོ་བླུན་པོའི་མགོ་སྐོར་བ། །འགའ་འགའ་མཆིས་སོ་ཆོས་སྲུང་དྲེགས་ཚོགས་ཀྱིས། །ཞལ་དུ་བཞེས་ཤིག་ཨོ་རྒྱན་དམ་མ་འགལ། །ས་མ་ཡ།

རྒྱ་རྒྱ་རྒྱ༔ ། གུ་ཧྱཿ ཞེས་པའི་ཐེམ་བྱང་པདྨའི་ཕྲེང་བ་འདི་ཡང་ལྷ་སྲས་མུ་ཏིག་བཙན་པོའི་སྐྱེ་བ་འབྲི་གུང་པ་རཏྣའི་མིང་ཅན་གཉིས་པས༑ ཁམས་བླ་མ་པདྨ་བློ་གྲོས་ཀྱིས་བསྐུལ་བའི་ངོར། དཔལ་འབྲི་གུང་གི་ཕོ་བྲང་བཀྲ་ཤིས་ཚུགས་སུ་སྦྱར་བ་དགོངས་པ་ཡང་ཟབ་ཀྱི་ཆོས་སྡེར་འདུའོ།། །།སརྦ་མངྒ་ལཾ།།