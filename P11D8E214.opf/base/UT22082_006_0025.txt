༄༅། །དཔལ་ཡེ་ཤེས་ཀྱི་མགོན་པོ་ཕྱག་བཞི་པའི་རྗེས་གནང་ཕྲིན་ལས་ལྷུན་གྲུབ་ཅེས་བྱ་བ་བཞུགས་སོ།།

བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། འདིའི་དབང་བསྐུར་ལེགས་པར་ཐོབ་ཅིང་བསྙེན་སྒྲུབ་ལ་དྲོད་ཚད་ཐོབ་པའི་རྣལ་འབྱོར་པས། སློབ་མར་ཕྲིན་ལས་ཀྱི་བཀའ་གཏད་བྱ་འདོད་ན། དུར་ཁྲོད་ལ་་སོགས་པ་དྲག་པོའི་ཕྲིན་ལས་དང་རྗེས་སུ་མཐུན་པའི་གནས་སུ། མཎྜལ་གྱི་དབུས་སུ་ལྷ་གྲངས་དང་མཉམ་པའི་ཚོམ་བུ་བཀོད་པའི་དབུས་སུ་མཚན་ཉིད་དང་ལྡན་པའི་བུམ་པ་མགུལ་ཆིངས་དང་དྲིའི་ཆུས་བཀང་ལ་བཤམས། དེའི་མཐར་འབྱོར་བའི་གཏོར་མ། ཚོགས་ཀྱི་ཡོ་བྱད། ཕྱག་མཚན་སོགས་སྐབས་འདིར་མཁོ་བ་མཐའ་དག་འདུ་བྱས་ལ། བདག་མདུན་ལས་བྱང་ལྟར་བུམ་པའི་ནང་དུ་ནག་པོ་ཆེན་པོ་འཁོར་བཅས་བསྐྱེད་ལ། ཤཱ་ས་ན་དང༌། ཀ་ཝུ་ཝ་སོགས་བསྙེན་པ་ལོང་དང་བསྟུན་ནས་བྱས་ལ། སློབ་མ་རྣམས་ཁྲུས་ནས་ཕྱུང༌། མདུན་དུ་བརྡར་བས་མཎྜལ་ཕུལ་ལ། སློབ་དཔོན་གྱིས་ཇི་ལྟར་འཚམ་པའི་ཆོས་བཤད་ཀྱིས་དེའི་ཀུན་སློང་བཅོས་ལ། རྡོ་རྗེ་འཛིན་པ་དགོངས་སུ་གསོལ། །བདག་ནི་འགྲོ་བའི་ཕན་དོན་དུ། །གཙོ་ཆེན་ཁྱོད་ལ་གསོལ་འདེབས་ཀྱི། །མ་ལུས་བཀའ་དྲིན་བསྩལ་དུ་གསོལ། ། གསུམ་གྱིས་གསོལ་བ་བཏབ། དཀོན་མཆོག་གསུམ་ལ་བདག་སྐྱབས་མཆི། ། སོགས་གསུམ་་གྱིས་རྒྱུན་བཤགས་བྱས་ལ། སྐུའི་རྗེས་སུ་གནང་བ་ནི། སླར་ཡང་སློབ་མས། དཔལ་ཧེ་རུ་ཀའི་ངོ་བོར་བཞུགས་པ། རྡོ་རྗེ་སློབ་དཔོན་གྱིས་བདག་ལ་དཔལ་ནག་པོ་ཆེན་པོའི་སྐུའི་རྗེས་སུ་གནང་བ་བསྩལ་དུ་གསོལ། གསུམ་གྱིས་གསོལ་བ་གདབ། བསང་སྦྱངས། སྟོང་པའི་ངང་ལས་སློབ་མ་མགོན་པོ་འཁོར་བཅས་ལས་གཞུང་ལྟར་བསྐྱེད་ལ། སློབ་དཔོན་ཧེ་རུ་ཀར་གསལ་བའི་ཐུགས་ཀའི་ས་བོན་དང༌། མདུན་དུ་མཎྜལ་གྱི་དབུས་སུ་མགོན་པོ་གསལ་བའི་ཐུགས་ཀའི་ཧཱུྂ་ལས་འོད་ཟེར་འཕྲོས་པས་དུར་ཁྲོད་ཆེན་པོ་བསིལ་བའི་ཚལ་དང༌། མཆོད་རྟེན་ཆོས་བཟང་ཆེན་པོ་སྤྲིན་གྱི་ཡང་རྫོང་དང༌། བི་ཀ་མ་ལ་ཤཱི་ལའི་གཙུག་ལག་ཁང་ལ་སོགས་པ་ནས་དཔལ་ཡེ་ཤེས་ཀྱི་མགོན་པོའི་ལྷ་ཚོགས་མདུན་གྱི་ནམ་མཁར་སྐད་ཅིག་གིས་བྱོན་ནས།་་་རྣལ་འབྱོར་པ་ཁྱེད་རྣམས་ཀྱིས་བར་ཆད་ནི་ངས་སེལ།་་་དངོས་གྲུབ་ཐམས་ཅད་ནི་ངས་སྦྱིན།

ཁྱེད་རྣམས་ཀྱི་སྲུང་མ་དམ་པ་བདག་གིས་བགྱིད་དོ་ཞེས་གསུངས་ཤིང༌༑ སྲིད་པ་གསུམ་གཡོ་འགུལ་རྡེག་པའི་ཆོ་འཕྲུལ་དུ་མ་དང་བཅས་ཏེ་སློབ་མ་རྣམས་ཀྱི་བ་སྤུའི་བུ་ག་རྣམས་སུ་སིབ་སིབ་ཐིམ་པར་གྱུར་ པར་སློབ་དཔོན་གཉིས་ཀས་མོས་ཏེ། གུ་གུལ་ཤ་ཆེན་སོགས་སྦྱར་བའི་སྤོས་བསྲེགས། རོལ་ཆེན་བཅས་སློབ་དཔོན་གྱིས་ ཀ་ཝུ་ཝའི་ མཇུག་ཏུ། བཛྲ་མ་ཧཱ་ཀཱ་ལཱ་སྱ་ཀཱ་ཡ་ཨཱ་ཝེ་ཤ་ཡ་སྟྭཾ་བྷ་ཡ་ར་ར་ར་ཙ་ལ་ཡེ་ཧཱུྂ་ཧ་ཨཱཿ ཞེས་པའི་སྔགས་རྣམས་བརྒྱ་བརྗོད་ཅིང་ཌཱ་དྲིལ་གནས་སོ་སོར་བསྐྱོད་ལ་ཡུན་རིང་དུ་དཀྲོལ། དེ་ནས་དེ་ཉིད་ ཏིཥྛ་བཛྲ་ དང་རྡོ་རྗེས་རྒྱས་བཏབ་ལ། སླར་བརྟན་བྱེད་ཆུ་དབང་གི་དོན་དུ། བྱང་ཆུབ་རྡོ་རྗེ ས་གསོལ་བཏབ་ལ། བུམ་པ་མགོན་པོ་དངོས་སུ་གསལ་བ་སློབ་མའི་མགོར་བཞག །རོལ་ཆེན་བྱ་ཞིང། དབང་བསྐུར་རྡོ་རྗེ་ཆེན་པོ་ནི། །ཁམས་གསུམ་པ་ཡི་ཕྱག་བྱས་པས། །རྡོ་རྗེའི་གསང་བ་གསུམ་བྱུང་བ། །སངས་རྒྱས་ཀུན་གྱིས་སྦྱིན་པར་བྱ། །ཨོཾ་བཛྲ་མ་ཧཱ་ཀཱ་ལཱ་ཧཱུྂ་ཕཊ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། ཞེས་དབང་བསྐུར་ཞིང་བུམ་ཆུ་ཁར་སྦྱིན། དེའི་ཚེ་བདེ་བ་ཆེན་པོ་ཕུན་སུམ་ཚོགས་པ་ཉམས་སུ་མྱོང༌། ཆུ་ལྷག་མ་གྱེན་དུ་འཁྱིལ་བ་ལས་དཔལ་འཁོར་ལོ་སྡོམ་པ་དང་ཐ་མི་དད་པའི་མི་བསྐྱོད་པས་དབུ་བརྒྱན་པར་ ཉེར་སྤྱོད་ལྔས་མཆོད། དེ་ནས་དཔལ་ཡེ་ཤེས་ཀྱི་མགོན་པོའི་སྐུ་ཡི་རྗེས་སུ་གནང་བ་ཐོབ། ཟག་བཅས་དངོས་པོར་འཛིན་པའི་དྲི་མ་དག །དཔལ་ཡེ་ཤེས་ཀྱི་མགོན་པོའི་སྐུ་བསྒོམ་པ་ལ་དབང༌། འབྲས་བུ་སྐུ་རྡོ་རྗེ་སྤྲུལ་པའི་སྐུ་འགྲུབ་པའི་ས་བོན་དང་བག་ཆགས་རྒྱུད་ལ་བཞག་པར་ བསམ། སླར་གསུང་གི་རྗེས་གནང་གི་དོན་དུ་གོང་ལྟར་འདོན་པ་བསྒྱུར་ལ་གསོལ་བ་གདབ། སློབ་དཔོན་དང་མདུན་བསྐྱེད་མགོན་པོའི་ཐུགས་ཀའི་ས་བོན་ལས་འོད་འཕྲོས་པས་དུར་ཁྲོད་ཆེན་པོ་བསིལ་བའི་ཚལ་ལ་སོགས་པ་ནས་དཔལ་ཡེ་ཤེས་ཀྱི་མགོན་པོའི་སྔགས་བཏགས་པ་དང༌།

གནས་པ་དང༌། མི་འགྱུར་བ་དང༌། རང་རྒྱུད་དེ་སྲོག་རྣམ་བཞི་ལ་སོགས་པ་སྔགས་ཀྱི་རྣམ་པ་ཐམས་ཅད་ཡེ་ཤེས་ལྔའི་རང་འོད་ལས་གྲུབ་པའི་ཨཱ་དི་ཀཱ་དི་ཁ་དོག་ལྔ་ལྡན་གྱི་རྣམ་པ་འོད་འཕྲོ་བ་ནམ་མཁའི་ཁམས་ཐམས་ཅད་གང་བ་སྤྱན་དྲངས། སློབ་མ་ཡེ་ཤེས་ཀྱི་མགོན་པོར་གསལ་བའི་སྙིང་ཁར་ཉི་མའི་དབུས་སུ་ཧཱུྂ་མཐིང་ནག་གི་མཐར་བཞི་སྙིང་གསུམ་དྲིལ་ཅན་གྱིས་བསྐོར་བ་ལ་ཐིམ་པས། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་ལུས་ཅན་མི་དང་མི་མིན་ཐམས་ཅད་སྔགས་ཀྱི་སྒྲ་སྒྲོག་ཅིང༌། འབྱུང་བ་བཞི་ཡི་སྒྲ་སྐད་ཐམས་ཅད་ཀྱང་གྲག་སྟོང་སྔགས་ཀྱི་རང་སྒྲ་འབྲུག་སྟོང་ལྡིར་བ་ལྟར་སྐད་ཅིག་གིས་བསྒྲགས་པས་ཕྲིན་ལས་མཐའ་དག་ཐོགས་མེད་དུ་སྒྲུབ་པར་བྱེད་པའི་ནུས་མཐུ་དང་ལྡན་པར་ དཔོན་སློབ་གཉིས་ཀས་བསམ་ལ། སླར་སྤོས་དང་རོལ་མོ་བྱ་ཞིང༌། སློབ་དཔོན་གྱིས། ཀ་ཝུ་ཝ འི་མཇུག་ཏུ། ཝཱཀ་ཨཱ་ཝེ་་ཤ་ཡ་ས་མ་ཡ་ཛཿཛཿཛཿ ཞེས་བརྗོད། སླར་དེ་ཉིད་བརྟན་པར་བྱ་བ་དང་བཟླས་ལུང་གི་ཆེད་དུ། བཅོམ་ལྡན་བདག་ལ་བསྩལ་ལགས་ཀྱི། །བདག་ལ་ཉེ་བར་མཛད་དུ་གསོལ། ། ཞེས་གསོལ་བ་བཏབ། སློབ་དཔོན་གྱི་ཐུགས་ཀ་ནས་སྔགས་ཀྱི་ཕྲེང་བ་བྱུང་བ་ཞལ་ནས་ཐོན། སློབ་མའི་རྣ་བ་གཉིས་ནས་ཞུགས་ཏེ་སྙིང་ཁར་ཉི་མའི་དབུས་སུ་ཧཱུྂ་གི་མཐར་གཡས་སྐོར་དུ་ཞུགས་པར་ མོས་ལ། མགོན་པོའི་རྩ་སྔགས་དང་ཤཱ་ས་ནའི་རྗེས་ཟློས་གསུམ་བྱ། སླར་སློབ་དཔོན་གྱིས། བཅོམ་ལྡན་འདི་ལ་བསྩལ་ལགས་ཀྱི། །འདི་ལ་འགོ་བར་མཛད་དུ་གསོལ། །སྔགས་ཀྱི་དངོས་གྲུབ་སྩལ་དུ་གསོལ། །བརྟུལ་ཞུགས་བརྟན་པར་མཛད་དུ་གསོལ། །ཕྲིན་ལས་རྫོགས་པར་མཛད་དུ་གསོལ། །རྡོ་རྗེ་སློབ་མ་འདི་ལ་ཡེ་ཤེས་ཀྱི་མགོན་པོའི་གསུང་གི་སྙིང་པོ་སྔགས་ཀྱི་ཕྲིན་ལས་མ་ལུས་པ་མྱུར་དུ་འགྲུབ་པར་གྱུར་ཅིག ། ཅེས། སུ་པྲ་ཏིཥྛ་བཛྲ ས་མེ་ཏོག་འཐོར། སླར་ཕྲེང་བ་གཏད་ཅིང་བདུད་རྩི་བླུད། ཧཱུྂ་༌། རྒྱལ་བའི་བསྟན་སྲུང་མཐུ་སྟོབས་དབང་ཕྱུག་གི། །གསུང་གི་དབང་བསྐུར་བཟླས་བརྗོད་ཛཱཔ་ཀྱི་རྒྱུན། །རླུང་སྔགས་སྙིང་པོ་དབྱེར་མེད་དབྱངས་གསལ་དངོས། །རིགས་ཀྱི་བུ་ལ་དབང་བསྐུར་མཆོག་སྩོལ་ཅིག

༑ ཅེས་ ཀ་ཝུ་ཝ འི་མཇུག་ཏུ། ཝཱཀ་ཨ་བྷི་ཥེ་ཀ་ཏ་ བཏགས་ལ་གཏད། དེས་དཔལ་ཡེ་ཤེས་ཀྱི་མགོན་པོའི་གསུང་གི་སྙིང་པོ་སྔགས་ཀྱི་དབང་བསྐུར་བ་ཐོབ། འཆལ་བ་སྒྲ་ལ་ཞེན་པའི་ངག་གི་དྲི་མ་དག ༑དཔལ་ཡེ་ཤེས་ཀྱི་མགོན་པོའི་གསུང་གི་ངོ་བོ་སྔགས་ཀྱི་རིགས་མཐའ་དག་བཟླ་བ་ལ་དབང༌། འབྲས་བུ་གསུང་རྡོ་རྗེ་ལོངས་སྤྱོད་རྫོགས་པའི་སྐུ་འགྲུབ་པའི་ས་བོན་དང་བག་ཆགས་རྒྱུད་ལ་བཞག་པར་ བསམ་མོ། །སླར་ཐུགས་ཀྱི་རྗེས་གནང་གི་དོན་དུ་གསོལ་བ་སྔར་ལྟར་བཏབ་ལ། སློབ་དཔོན་གྱི་ཐུགས་ཀའི་ས་བོན་ལས་འོད་འཕྲོས་པས་མདུན་བསྐྱེད་ཀྱི་དཔལ་ཡེ་ཤེས་ཀྱི་མགོན་པོའི་ཐུགས་ཀར་ཕོག་པའི་ཚེ། དེ་ལས་ཡེ་ཤེས་ཀྱི་མགོན་པོ་མཐེབ་སོར་གྱི་ཚད་ཙམ་པ་ཞིག་རྒྱང་གིས་ཐོན་ཏེ། སློབ་མའི་སྨིན་མཚམས་སུ་ཐིམ་མ་ཐག་ཏུ་དཔལ་ཡེ་ཤེས་ཀྱི་མགོན་པོའི་ཐུགས་ཀྱི་ངོ་བོ་ཕྱག་མཚན་མཚོན་ཆའི་རྣམ་པ་གྲི་གུག་དང༌། ཐོད་ཁྲག །རལ་གྲི། རྩེ་གསུམ་ལ་སོགས་པ་དཔག་ཏུ་མེད་པ་རྣོ་ངར་དང་ལྡན་པ་དུས་མཐའི་མེ་ལྟར་འབར་བ་ནམ་མཁའི་ཁམས་ཀུན་གང་བར་བྱོན་ཏེ་སློབ་མའི་བ་སྤུའི་ཁུང་བུ་ཐམས་ཅད་དུ་སིབ་སིབ་ཐིམ་པའི་ཚེ། སློབ་མ་རྣམས་དཔལ་ཡེ་ཤེས་ཀྱི་མགོན་པོ་དང་ཐ་མི་དད་དུ་གྱུར་ཏེ་གདོད་མའི་མགོན་པོ་ཉིད་ཡེ་ཤེས་ཀྱི་མགོན་པོར་སྒྲོ་བཏགས་པའི་འཁྲུལ་པ་རྩད་ནས་བཅད་དེ་མཉམ་རྗེས་གཉིས་སུ་མེད་པའི་རང་བཞིན་དུ་གྱུར་པར་ མོས་ལ། སྤོས་རོལ་སྔར་ལྟར་ལས། སྔགས་མཇུག་ཏུ། ཙིཏྟ་ཨཱ་ཝེ་ཤ་ཡ་སྟྭཾ་བྷ་ཡ་སྟྭཾ་བྷ་ཡ་ཏིཥྛ་ཧྲཱིཾ་ཧྲཱིཾ་ཛཿཛཿ ཞེས་བརྗོད་ལ་བསྟིམ། སྤྲོ་ན་སྐབས་འདིར་ཕྱག་མཚན་གྱི་དབང་བསྐུར་འཐད་པས། གྲི་གུག་སློབ་མའི་གཡས་སུ་གཏད་ལ། ཧཱུྂ་༌། སྟོབས་ཆེན་འཇིགས་བྱེད་གྲི་གུག་རྣོ། །ལོགས་ལ་དྲག་པོའི་གསང་སྔགས་བཀོད༑ ༑མགོན་པོ་འཁོར་བཅས་སྤྲིན་བཞིན་འདུ། །དགྲ་བགེགས་སྒྲོལ་ཕྱིར་དབང་བསྐུར་རོ། །བཛྲ་མ་ཧཱ་ཀཱ་ལཱ་ཡ་ཀརྟ་རི་ཨ་བྷི་ཥིཉྩ་ཧཱུྂ། ཐོད་ཁྲག་གཡོན་དུ་གཏད་ལ།

ཧཱུྂ་༌། སྐྲ་དང་བཅས་པའི་བྷནྡྷ་རུ། །དགྲ་བགེགས་དམར་གྱིས་རབ་བཀང་བ། །མ་ཚོགས་མཁའ་འགྲོ་འདུ་བའི་རྟེན། །དངོས་གྲུབ་ཐོབ་ཕྱིར་དབང་བསྐུར་རོ། ། ཞེས་སྔགས་མཇུག་ཏུ། ཀ་པཱ་ལ་རུ་དྷཱི་ར་ བཏགས་ལ་སྦྱིན། རལ་གྲི་གཡས་སུ་གཏད་ལ། ཧཱུྂ་༌། ནག་པོ་ཆེན་པོའི་ཡེ་ཤེས་མཚོན། །ངར་འཛིན་ཉོན་མོངས་གཅོད་པའི་ཕྱིར། །ཡེ་ཤེས་མ་རིག་བྲལ་བ་དང༌། །གདུག་པ་འདུལ་ཕྱིར་དབང་བསྐུར་རོ། ། ཞེས་དང་སྔགས་མཇུག་ཏུ ། ཁཌྒ་ བཏགས་ལ་སྦྱིན། རྩེ་གསུམ་ཐོགས་ལ། ཧཱུྂ་༌། རྩེ་གསུམ་རྡོ་རྗེ་རྣོ་ངར་བཅས། །དུག་གསུམ་རྩད་ནས་གཅོད་པའི་མདུང༌། །དག་པའི་ས་གསུམ་མཐོང་བའི་མཚོན༑ ༑སྐུ་གསུམ་མཐོང་ཕྱིར་དབང་བསྐུར་རོ། ། ཞེས་དང་སྔགས་མཇུག་ཏུ། ཏྲི་ཤཱུ་ལ་ བཏགས་ལ་སྦྱིན། དེས་དཔལ་ཡེ་ཤེས་ཀྱི་མགོན་པོའི་ཐུགས་ཡང་དག་པའི་ཡེ་ཤེས་ཀྱི་ངོ་བོ་མཚོན་བྱེད་ཕྱག་མཚན་གྱི་དབང་བསྐུར་བ་ཐོབ། འཁྲུལ་པ་དང་བཅས་པའི་ང་ཡིར་འཛིན་པའི་ཡིད་ཀྱི་དྲི་མ་དག །དཔལ་ཡེ་ཤེས་ཀྱི་མགོན་པོའི་ཐུགས་རང་རིག་པའི་ཡེ་ཤེས་སྟོང་ཉིད་སྙིང་རྗེ་དབྱེར་མེད་དུ་བསྒོམ་པ་ལ་དབང༌། འབྲས་བུ་ཆོས་ཀྱི་སྐུ་འགྲུབ་པའི་ས་བོན་དང་བག་ཆགས་རྒྱུད་ལ་བཞག་པར་ བསམ། སླར་ཕྲིན་ལས་ཀྱི་བཀའ་གཏད་བྱེད་ན། དཔལ་གཏོར་བྲིས་སྐུ་གདུགས་ཀྱིས་བརྒྱན་པ་དཔལ་འབར་དང་ལྡན་པ། མགོན་པོ་དངོས་སུ་གསལ་བ་སློབ་མའི་མགོར་བཞག་ལ། གཏོར་མ་འདི་ཉིད་སྐད་ཅིག་ལ་དུར་ཁྲོད་རོལ་པའི་གཞལ་ཡས་ཀྱི་ཁང་པ་ཆེན་པོ་རབ་ཏུ་འཇིགས་པའི་ནང་དུ། དམར་ཆེན་ཁྲག་གི་རྒྱ་མཚོ་ཁོལ་ཞིང་དུག་གི་རླངས་པ་ཕྱོགས་བརྒྱར་འཕྲོ་བའི་དབུས་སུ་སྣ་ཚོགས་པདྨའི་ལྟེ་བར་གྲུ་གསུམ་མཐིང་གའི་དབུས་སུ་པད་ཉིའི་གདན་ལ། དཔལ་ཡེ་ཤེས་ཀྱི་མགོན་པོ་རྒྱན་ཆ་ལུགས་ཡོངས་སུ་རྫོགས་པ་གསལ་བའི་ཆོས་འབྱུང་གི་ཟུར་གསུམ་དུ་བཀའ་སྡོད་བྱ་རོག་གི་གདོང་པ་ཅན་གསུམ་དང༌། གཡས་ཀྱི་ཟླ་གམ་ལ་ཤ་ཟ་སེངྒེའི་གདོང་པ་ཅན་དང༌། གཡོན་གྱི་ཟླ་གམ་ལ་ཐུགས་ཡུམ་དམར་མོ་རྩ་འཇིབ་མ།

པདྨའི་འདབ་མ་བརྒྱད་ལ་ཁྲོ་ཆེན་བརྒྱད། ཁྱམས་ལ་ནག་པོ་སྟོང༌། ཤ་ཟ་འབུམ། མ་མོ་བྱེ་བ། གང་པོ་མཛེས་མ། གནོད་སྦྱིན་ཁྲི། ཕོ་ཉ་སྡེ་བརྒྱད་སྤྲུལ་པའི་བྱ་དང་གཅན་གཟན་སྣ་ཚོགས་པས་གང་བ། གཞལ་ཡས་ཁང་གི་ཕྱི་རོལ་དུ་ཕྱོགས་སྐྱོང་བཅུ། རྒྱལ་ཆེན་སྡེ་བཞི། རྒྱུ་སྐར་ཉེར་བརྒྱད། གཟའ་ཆེན་དགུ་ལ་སོགས་པ་འཇིག་རྟེན་པའི་དྲེགས་བྱེད་དུ་མས་ཡོངས་སུ་བསྐོར་བའི་སྟེང་གི་ནམ་མཁར་འདི་ཉིད་ཀྱི་བརྒྱུད་པའི་དཔལ་ལྡན་བླ་མ་དམ་པ་རྣམས་དང༌། དེའི་འོག་ཏུ་ཡི་དམ་རྒྱུད་སྡེ་བཞིའི་ལྷ་ཚོགས་ཐམས་ཅད་སྤྲིན་གྱི་ཕུང་པོ་འཁྲིགས་པ་ལྟར་བསྐོར་ནས་བཞུགས་པ། དེ་ལྟར་སྲུང་མའི་ཚོགས་ཐམས་ཅད་རྡོ་རྗེ་སློབ་དཔོན་གྱི་བཀའ་ལས་མི་འདའ་ཞིང་རྡོ་རྗེའི་སློབ་མ་རྣམས་ལ་དགྱེས་པའི་ཞལ་འཛུམ་དང་བཅས་ནས་ལུས་དང་གྲིབ་མའི་ཚུལ་ལྟར་འགྲོགས་ནས། ཅི་བཅོལ་གྱི་གདོང་གྲོགས་ཆོས་ལྡན་དུ་བསྒྲུབ་པ་ཞལ་གྱིས་བཞེས་བཞིན་པར་གྱུར་ པར་དཔོན་སློབ་གཉིས་ཀས་མོས་ལ། སློབ་དཔོན་གྱིས། ཧོཿ དཔལ་ཡེ་ཤེས་ཀྱི་མགོན་པོ་རྡོ་རྗེ་ནག་པོ་ཆེན་པོ་དཔལ་ཧེ་རུ་ཀ་དང་གཉིས་སུ་མེད་པ། རིག་འཛིན་གྱི་སྲོག་སྙིང༌། རྣལ་འབྱོར་གྱི་དགྲ་ལྷ། དུག་གསུམ་གྱི་སྨན་པ། དགྲ་བགེགས་ཀྱི་སྲོག་གཅོད། དམ་ཉམས་གྱི་གཤེད་མ། མནའ་ཟན་གྱི་ལིངས་པ། བཀའི་དགེ་བསྙེན་ཆེན་པོ། སངས་རྒྱས་སྟོང་གི་བསྟན་པ་བསྲུང་བར་ཁས་བླངས་པ་ཁྱོད་ཀྱིས། དྲུག་པ་རྡོ་རྗེ་འཆང༌། གསང་བའི་བདག་པོ། ཨིནྡྲ་བྷཱུ་ཏི། ཀླུའི་རྣལ་འབྱོར། སྒྲ་གཅན་འཛིན་བཟང་པོ། ཀླུ་སྒྲུབ། ཨཱརྻ་དེ་ཝ། ཀླུའི་བྱང་ཆུབ། དུས་འཁོར་བ་ཆེ་ཆུང༌། རྡོ་རྗེ་གདན་པ་ཆེ་ཆུང༌། རྩ་མི་སངས་རྒྱས་གྲགས་པ། རྒ་ལོ་ཙཱ་བ། བདེ་གཤེགས་རྡོ་རྗེ་རྒྱལ་པོ། སྐྱོབ་པ་འཇིག་རྟེན་གསུམ་གྱི་མགོན་པོ། རྗེ་སྤྱན་སྔ༌། རྒྱལ་བ་གཅུང༌། བཅུ་གཉིས་རྡོ་རྗེ་རིན་ཆེན། འདོལ་བ་གྲགས་པ་རིན་ཆེན་རྒྱལ་བ། རྡོ་རྗེ་རིན་ཆེན། མགོན་གཞོན་པ། རྡོ་རྗེ་ཡེ་ཤེས་ཆེན་པོ་པཎྜི་ཏ།

སྤྱན་སྔ་ལྷ་གཟིགས་རས་པ། མཁན་ཆེན་བྲག་གཅོག་ཤར་པ། རྗེ་བསོད་ནམས་བཀྲ་ཤིས། རྗེ་བཙུན་སྣ་ཚོགས་རང་གྲོལ། མཚུངས་མེད་རིན་ཆེན་དཔལ། ཡོངས་འཛིན་དམ་པ་སངས་རྒྱས་རིན་ཆེན་ལ་སོགས་པ་རྩ་བ་དང་བརྒྱུད་པར་བཅས་པའི་བླ་མ་དམ་པ་རྣམས་ཀྱི་བཀའ་དང་དམ་ལས་མ་འདའ་བར་དམ་ཚིག་གི་རིམ་པ་ལ་གནས་པར་གྱིས་ཤིག །ཁྱད་པར་ནག་པོ་ཆེན་པོ་ཁྱོད་ཀྱིས་རྡོ་རྗེ་སློབ་དཔོན་བདག་གི་བཀའ་དང་དམ་ལས་མ་འདའ་བར་རྡོ་རྗེའི་སློབ་མ་འདི་ལ་དགྱེས་པའི་ཞལ་སྟོན་ཅིག །སྒྲུབ་པའི་རྟགས་ཕྱུངས་ཤིག །ཕྲིན་ལས་མངོན་དུ་གྱིས་ཤིག །བཀའ་དང་བསྟན་པ་སྲུངས་ཤིག །འཁོར་དང་གང་ཟག་སྐྱོངས་ཤིག །དཔལ་དང་གྲགས་པ་སྒྲུབས་ཤིག །རྡོ་རྗེ་སློབ་མ་འདིའི་སྔོན་ནས་ད་ལྟའི་བར་ཐུག་པའི་སྡིག་སྒྲིབ་ནད་གདོན་དམ་ཚིག་ཉམས་ཆག་ཐམས་ཅད་ཞི་བར་གྱིས་ཤིག །སྤྱིར་སངས་རྒྱས་ཀྱི་བསྟན་པ། ཁྱད་པར་དུ་སྒྲུབ་བརྒྱུད་རྒྱལ་བ་འབྲི་གུང་པའི་བསྟན་པ་དར་ཞིང་རྒྱས་པ་དང༌། བསྟན་འཛིན་རྣམས་ཡུན་རིང་དུ་འཚོ་ཞིང་གཞེས་པ་དང༌། རྡོ་རྗེ་སློབ་མ་རྣམས་ཀྱི་ཚེ་དང་བསོད་ནམས་དཔལ་འབྱོར་ལོངས་སྤྱོད་ཐམས་ཅད་དབྱར་དུས་ཀྱི་ཉལ་འགྲོ་ལྟར་དར་ཞིང་རྒྱས་པར་གྱིས་ཤིག །ཁམས་གསུམ་པའི་འགྲོ་བ་རྣམས་དང་དེ་དག་གི་ལོངས་སྤྱོད་མངའ་རིས་དཔལ་ཡོན་འདོད་དགུར་སྒྱུར་བའི་ལས་དང༌། རྗེས་སུ་བསགས་པའི་སྙན་གྲགས་འཁོར་འབངས་མདོར་ན་མཐུན་པའི་ཕྱོགས་དང༌། བདག་ཅག་ལ་འཚེ་བའི་དགྲ་བགེགས་ཐམས་ཅད་བདག་ཅག་འཁོར་དང་བཅས་པའི་ཁོལ་པོ་དང་བྲན་གྱི་ལས་སུ་དབང་དུ་བསྡུས་ཤིག །གལ་ཏེ་སྙིགས་མ་ལྔ་བདོ་བའི་དགྲ་བགེགས་རྣམས་ཞི་བས་འདུལ་བར་མ་འཚལ་ན་དྲག་པོ་མངོན་སྤྱོད་ཀྱི་ལས་ཀྱིས་བརྡེགས་ཤིང་སྤ་བཀོང་བ་དང༌། དབྱེ་བ་དང༌། རྨོངས་པ་དང༌། རེངས་པ། བསྐྲད་པ་ལ་སོགས་པ་མངོན་སྤྱོད་མྱུར་མགྱོགས་ཀྱི་ཕྲིན་ལས་མངོན་དུ་གྱིས་ལ། དགྲ་བགེགས་ལོག་པར་ལྟ་བ་མཐའ་དག་ཚར་ཆོད་ལ་བྱང་ཆུབ་ཀྱི་ལམ་དམ་པ་ཉིད་དུ་བཀྲི་བར་གྱིས་ཤིག

།ས་མ་ཡ། ས་མ་ཡ། མ་ཧཱ་ཀཱ་ལཱ་ཙ་ཏུརྷསྟཀ་སྨ་རཱཡ་ས་མ་ཡ་མ་ཏི་ཀྲ་མ་ཡ་ན་རཀྐན། ཞེས་བརྗོད། སླར་དཔོན་སློབ་ཐམས་ཅད་ཐུན་མོང་དུ་གསང་བ་གསོལ་གདབ་ཀྱིས་གསོལ་བ་གསུམ་བཏབ་ལ། གཏོར་མ་སློབ་མའི་མགོར་བཞག་ཅིང་སྤོས་དང་རོལ་ཆེན་བྱ། དཔོན་སློབ་ཐམས་ཅད་ཀྱིས་རྐང་བརྒྱད་བཀླགས་ཤིང་བརྗིད་ཆགས་པར་བྱའོ། ། དེ་ལྟར་དཔལ་ཡེ་ཤེས་ཀྱི་མགོན་པོའི་ཕྲིན་ལས་བཀའ་གཏད་གཏོར་མ་ལ་བརྟེན་ནས་བགྱིས་པའི་མཐུ་ལ་བརྟེན་དཔལ་ཡེ་ཤེས་ཀྱི་མགོན་པོ་ཉེ་བར་བསྙེན་པའི་ཚེ་རྗེ་ལྟར་བཀུར་ཞིང་མཆོད། སྒྲུབ་པའི་ཚེ་གྲོགས་ལྟར་སྙིང་ཉེ་བར་བྱ། ལས་སྦྱོར་རྦད་ཚེ་བྲན་ཁོལ་པོ་ལྟར་དབང་མེད་དུ་བཏང༌། དེ་ལྟར་བསྙེན་སྒྲུབ་ལས་གསུམ་ཚད་ལྡན་དུ་ཉམས་སུ་བླངས་པས་ན། ཆོས་སྐྱོང་དམ་པ་འདི་ནི་གདོན་མི་ཟ་བར་སྲུང་མ་མཆོག་ཏུ་འགྱུར་ཞིང་ཁྱད་པར་རྡོ་རྗེ་སློབ་དཔོན་ལ་མ་གུས་པ་ཉུང་ཟད་ཀྱང་མི་བྱ་བ་དང༌། ཆོས་སྐྱོང་ལ་ཡིད་གཉིས་ཐེ་ཚོམ་སྤངས་ནས་བློ་ལིང་གིས་བཀལ་ན། སྲུང་མ་དམ་པ་འདིས་ནི་མི་བསླུ་བར་འགྱུར་བ་བརྒྱུད་པའི་བླ་མ་རྣམས་ཀྱི་བཀའ་དང་ཐུབ་པའི་དབང་པོའི་དམ་ཚིག་གི་རྗེས་སུ་བྱེད་པ་ཉིད་ཡིན་ཕྱིར། དེས་ན་ད་ནས་བཟུང་སྟེ་ཆོས་སྐྱོང་གི་རྟེན་རྫས་ཚོགས་པར་བྱ་ཞིང་བསྙེན་སྒྲུབ་ལས་གསུམ་གནད་དང་ལྡན་པས་རྒྱུན་གཏོར། དུས་གཏོར། འཕྲལ་གཏོར། རྟགས་གཏོར། ཟོར་གཏོར་ཏེ་གཏོར་མ་ལྔ་ལ་ནན་ཏན་དུ་བྱ་ཞིང༌། རྩ་བ་དང་ཡན་ལག་གི་ཁྱད་པར་གྱི་དམ་ཚིག་ཐམས་ཅད་སྲོག་ལ་བབ་ཀྱང་མི་བཏང་བར་བསྲུང་བ་དང༌། བྱ་ནག །ཁྱི་ནག་སོགས་མགོན་པོའི་རྟེན་དུ་རུང་བ་རྣམས་ལ་ནམ་དུ་ཡང་རྡེག་རྡུང་འཚེ་བ་སྤངས་ལ་འབད་པས་སྒྲུབ་པར་བྱོས་ཤིག །དེ་ལས་འདས་ན་ཁྱོད་རྣམས་ལའང་ནག་པོ་ཆེན་པོ་ཁྲོས་པ་དང༌། རྡོ་རྗེ་སློབ་དཔོན་གྱི་དམ་ཚིག་ཆེས་ཤིན་ཏུ་ཡུལ་གཉན་ཞིང་ལྗི་བས་བཀའ་ཆད་གནམ་ལྕགས་ཀྱི་ཐོག་ལྟ་བུས་མྱུར་དུ་ཚེ་སྲོག་འགགས་ཤིང༌། རྡོ་རྗེའི་དམྱལ་བ་ཉམས་སུ་མྱོང་བར་འགྱུར་རོ། །

ཞེས་སོགས་དམ་ཚིག་གི་རྣམ་གཞག་དང༌། ཆོས་སྐྱོང་གི་ཟབ་ཁྱད་སོགས་རྒྱས་བསྡུས་སྐབས་སྦྱར་གྱིས་བརྡ་སྤྲད། དེ་དག་གིས་དཔལ་ཡེ་ཤེས་ཀྱི་མགོན་པོའི་སྐུ་གསུང་ཐུགས་ཀྱི་རྗེས་གནང་བཀའ་གཏད་དང་བཅས་པ་ལེགས་པར་ཐོབ་པས་རྩ་བ་དང་ཡན་ལག་གི་དམ་ཚིག་མ་ལུས་པ་སྲོག་དང་མིག་གི་འབྲས་བུ་ལྟར་བསྲུང་སྙམ་པའི་འདུན་པ་དང་ལྡན་པས། སློབ་མས། གཙོ་བོས་ཇི་ལྟར་བཀའ་བསྩལ་པ། །སོགས་གཉིས་དང༌། སླར་ལུས་དང་ལོངས་སྤྱོད་ཐམས་ཅད་རྡོ་རྗེའི་སློབ་དཔོན་ལ་ཕུལ་ནས་དྲུག་ཆ་གཅིག་དངོས་གྲུབ་ཀྱིས་སླད་དུ་ཞུ་སྙམ་པས། དེང་ནས་བརྩམས་ཏེ་ སོགས། ཤོ་ལོ་ཀ་གཅིག་པོ་ལན་གསུམ་བརྗོད། སྐབས་འདིར་ཚོགས་ཀྱི་འཁོར་ལོ་བསྐོར་ཞིང༌། ལྷག་མ་བསྡུས་པ་སློབ་དཔོན་གྱི་ཁ་ཆུས་བྲན་ལ། ཨ་ཀཱ་རོ ་གསུམ་གྱིས་བྱིན་བརླབས། ཨོཾ་ཨུ་ཙྪིཥྚ་པ་ཏི་སརྦ་ཁ་ཁ་ཁཱ་ཧི་ཁཱ་ཧི། ཞེས་གཙང་སར་དོར། གཏང་རག་གི་མཎྜལ་འབུལ། རྗེས་ཆོག་གཞུང་ལྟར་བྱས་ལ་ལས་ཀྱི་རྗེས་མི་མངོན་པར་བྱའོ། །དེ་ལྟར་རྡོ་རྗེ་ནག་པོ་ཆེན་པོའི་རྗེས་གནང་ཕྲིན་ལས་ལྷུན་གྲུབ་ཅེས་པ་མདོར་བསྡུས་པ་འདིའང༌། བླ་མ་ཁམས་སྐྱོ་བ་དཀོན་མཆོག་བཟང་པོས་ཡུན་རིང་པོ་ནས་དགོས་གསུངས་པར་བརྟེན། འབྲི་གུང་པ་ཤཱཀྱའི་དགེ་སློང་རིག་པའི་གནས་ལྔ་སྨྲ་བ་ལ་སྙེངས་པ་མེད་པའི་ལོ་ཙཱ་བ་ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་བའི་སྡེས། ཆུ་ཀླུང་ནཱ་གརྫུ་ནའི་སྒྲ་འབྱིན་པའི་ངོགས་གཞུ་སྨད་སྤྲོ་ལུང་གི་ཀུན་དགའ་ར་བའི་གཟིམ་ཆུང་དབང་ལྡན་ཕོ་བྲང་དུ་མགྱོགས་པར་སྦྱར་བ་དག་གོ།། །།སརྦ་མངྒ་ལཾ།། 