༄༅། །སྒྲུབ་ཐབས་རྒྱ་མཚོ་ནས་ཉེ་བར་ཕྱུང་བ་སྒྲུབ་ཐབས་ནོར་བུའི་ཕྲེང་བའི་རྗེས་གནང་གི་ཆོ་ག་དང་བཅས་པ་བཞུགས་སོ།།

སྒྲུབ་ཐབས་རྒྱ་མཚོ་ནས་ཉེ་བར་བསྡུས་པའི་སྒྲུབ་ཐབས་ནོར་བུའི་ཕྲེང་བ་ཞེས་བྱ་བ། བླ་མ་དང་ལྷག་པའི་ལྷ་ཚོགས་རྣམས་ལ་ཕྱག་འཚལ་ལོ། །གདོད་ནས་སྤྲོས་པ་ཉེར་ཞི་ཞིང༌། །ཁ་སྦྱོར་ཡན་ལག་བདུན་ལྡན་པའི། །རྡོ་རྗེ་འཆང་དབང་ལ་བཏུད་ནས། །སྒྲུབ་ཐབས་ནོར་བུའི་ཕྲེང་བ་སྤེལ། དབང་ཐོབ་ཅིང་དམ་ཚིག་ལ་གནས་པའི་སྔགས་པས། རྡོ་རྗེ་ཐེག་པའི་ལམ་གྱི་འཇུག་ངོགས་ཆེན་པོ་ཡང་དག་པར་ཉམས་སུ་བླང་བ་ནི། གནས་ཡིད་དང་མཐུན་པར་བྲིས་སྐུ་བཀྲམ། མཆོད་གཏོར་རྫས་དང་རྡོ་དྲིལ་སོགས་འདུ་བྱས་ལ། སྟན་བདེ་བར་ཁ་ཤར་དུ་ཕྱོགས་པས་སྐྱབས་སེམས་ཚད་མེད་བཞི་སྔོན་དུ་བཏང་ནས། བགེགས་ཀྱི་གཏོར་མ་ཆུས་སྦྱངས་ལ། ཨོཾ་ཨཱཿབིགྷྣཱནྟ་ཀྲྀཏ་྄ཧཱུྃ་གིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཨོཾ་ལས་བྱུང་བའི་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ། ཨོཾ་ཨཱཿཧཱུྃ་ཞུ་བ་ལས་བྱུང་བའི་གཏོར་མ་དྭངས་ཤིང་ཐོགས་པ་མེད་པ། ཟག་པ་མེད་པའི་བདེ་བ་ཁྱད་པར་ཅན་བསྐྱེད་ནུས་པ་ནམ་མཁའི་ཁམས་དང་མཉམ་པར་གྱུར་པར་དམིགས། ཨོཾ་ཨ་ཀཱ་རོ་མུ་ཁཾ་སརྦ་དྷརྨ་ཎཱཾ་ཨདྱ་ནུཏྤནྣ་ཏྭཱ་ཏ་ཨོཾ་ཨཱཿཧཱུྂ་ཕཊ་སྭཱ་ཧཱ། གསུམ་དང༌། ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ། ཨོཾ་སམྦྷ་ར་སམྦྷ་ར་ཧཱུྃ་ཕཊ། གསུམ་དང༌། དེ་བཞིན་གཤེགས་པ་བཞིའི་མཚན་བརྗོད། དྲིལ་བུ་གསིལ་ཞིང༌། གང་ཞིག་མཚན་མོ་རྒྱུ་བ་ཡི། །འབྱུང་པོ་རྣམས་དང་ཤ་ཟ་དང༌༑ ༑སྲིན་པོ་ཤ་རྗེན་ཟ་བ་དང༌། །སེམས་ཅན་རྣམ་པ་སྣ་ཚོགས་དང༌། །ལྗོན་ཤིང་གེལ་པ་སོགས་གནས་དང༌། །དེ་དང་དེ་ལ་གཏོར་མ་ནི། །བཟའ་བ་ཤ་ཆང་ལ་ཕུད་དང༌། །འབྲས་ཆན་འབྲས་བུ་མང་པོ་དང༌། །མཆོད་སྦྱིན་འདི་ཡིས་མགུ་བྱོས་ལ། །གནོད་པའི་བསམ་པ་ཞི་བ་དང༌། །སེམས་ཅན་རྣམས་ལ་ཕན་པའི་སེམས། །དེ་རིང་ཕྱིན་ཆད་བསྐྱེད་པར་བགྱི། །རྒྱན་གྱི་བརྒྱན་བཞིན་དུ་ནི་ཆོས་སྤྱོད་ཅིང༌། །དུལ་ཞིང་ཡང་དག་སྡོམ་ལ་ཚངས་པར་སྤྱོད༑ ༑འབྱུང་པོ་ཀུན་ལ་ཆད་པ་སྤངས་པ་སྟེ། །དགེ་སློང་དགེ་སྦྱོང་དེ་ཡིན་བྲམ་ཟེའང་དེ། །མཚོན་ཆས་མི་འཇིག་གང་ཡང་མེད། །འཚོ་བའི་སྲོག་ལ་ཀུན་ཀྱང་འཛེམ།

།རང་གི་ལུས་ལ་དཔེ་ལོང་ལ། །གཞན་ལ་གནོད་པ་མ་བྱེད་ཅིག །ཨོཾ་ཆེན་པོའམ་ཆུང་ངུ་གང་དག་གིས༑ ༑ལུས་ལ་མངོན་པར་གནོད་བྱེད་པའི། །ནད་དེ་ཉེ་བར་སོལ་མཛོད་ལ། །གདོན་ཁྱོད་རང་གི་གནས་སུ་དེངས། །སརྦ་བྷཱུ་ཏ་སྭ་སྠཱ་ནཾ་གཙྪ། ཞེས་གཏོར་མ་གཙང་སར་ཕུལ། མཆོད་པ་བསངས་སྦྱངས། སྟོང་པའི་ངང་ལས་བྷྲཱུཾ་ལས་རིན་པོ་ཆེའི་སྣོད་ཟབ་ཅིང་རྒྱ་ཆེ་བ་རྣམས་ཀྱི་ནང་དུ། ཨོཾ་ཨཱ་ཿཧཱུྃ་ཞུ་བ་ལས་བྱུང་བའི་རྡོ་རྗེའི་མཆོད་ཡོན། ཞབས་བསིལ། མེ་ཏོག །བདུག་སྤོས། སྣང་གསལ། དྲི་ཆབ། ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ། བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་ཐར་ལས་བྱུང་བའི་མཆོད་པའི་སྤྲིན་ལྟ་བུ་རྒྱ་ནམ་མཁའི་མཐའ་དང་མཉམ་ཞིང༌། དུས་འཁོར་བ་ཇི་སྲིད་རྒྱུན་མི་འཆད་པ་མཆོད་པའི་སྤྲིན་ཕུང་བསམ་གྱིས་མི་ཁྱབ་པར་གྱུར། ཨོཾ་བཛྲ་ཨརྒྷཾ་ཨཱཿཧཱུྂ། དེ་བཞིན་དུ། པཱ་དྱཾ། པུཥྤཾ། དྷཱུ་པཾ། ཨཱ་ལོ་ཀཾ། གནྡྷཾ། ནེཻ་ཝི་དྱཾ། ཤཔད་སྦྱར་བས་བྱིན་གྱིས་བརླབས། རང་འཁོར་ལོའི་དབང་ཕྱུག་ཏུ་གསལ་བའི་ཐུགས་ཀར་རང་རིག་གི་ས་བོན་ཉི་མའི་འོད་ལྟར་འབར་ཞིང་འོད་ཕྲེང་ཕྱོགས་ཐམས་ཅད་དུ་ཁྱབ་ཅིང་འབར་བ་ལས་བྱུང་བའི་སྟེང་ཐམས་ཅད་རྡོ་རྗེའི་གུར་དང་དེའི་ནང་དུ་བླ་བྲེ། འོག་ཐམས་ཅད་རྡོ་རྗེའི་ས་གཞི། ལོགས་ཀྱི་ཕྱོགས་ཐམས་ཅད་རྡོ་རྗེའི་དྲ་བ་ཆེན་པོ་དང༌། དེ་དག་གི་བར་མཚམས་རྣམས་རྡོ་རྗེའི་མདའི་དྲ་བ་དང༌། ཕྱི་རོལ་རྡོ་རྗེའི་ར་བ། དེའི་ཕྱི་རོལ་ཡེ་ཤེས་ཀྱི་མེ་དཔུང་བར་མཚམས་མེད་པར་དུམ་བུ་གཅིག་ཏུ་འབར་ཞིང་འཁྲུགས་པ་བསྲུང་བའི་འཁོར་ལོ་ཡངས་ཤིང་རྒྱ་ཆེ་བར་གྱུར། ཨོཾ་མེ་དཱི་ནི་བཛྲཱི་བྷ་ཝ་བཛྲ་བྷནྡ་བཛྲ་པྲ་ཀཱ་ར་བཛྲ་པཉྫ་བི་ཏཱ་ན་ས་ར་ཛཱ་ལ་ཏྲཾ་སཾ་ཏྲཾ་བཛྲ་ཛྭ་ལ་ཨ་ན་ལཱརྐ་ཧཱུྂ་ཧཱུྂ་ཧཱུྂ་ཧཱུྂ་ཧཱུྂ་ཧཱུྂ་ཧཱུྂ་ཧཱུྂ་ཧཱུྂ་ཧཱུྂ། རང་གི་ཐུགས་ཀའི་ས་བོན་ལས་དྲི་མ་མེད་པའི་འོད་ཀྱི་ཚོགས་སྤྲོས་པས་ཕྱོགས་བཅུ་དུས་གསུམ་གྱི་རྒྱལ་བ་ཐམས་ཅད་འཁོར་ལོའི་དབང་ཕྱུག་གི་རྣམ་པར་སངས་རྒྱས་དང་བྱང་ཆུབ་སེམས་དཔའི་ཚོགས་དཔག་ཏུ་མེད་པས་བསྐོར་བ་མདུན་གྱི་ནམ་མཁར་སྤྱན་དྲངས།

བཛྲ་ས་མཱ་ཛཿ འོད་ཟེར་སྙིང་ཁར་ཐིམ་པར་གྱུར། བཛྲ་ཨཱ་ས་ན་ཏིཥྛ་སྟྭཾ། གང་གི་དྲིན་གྱིས་བདེ་ཆེན་ཉིད། །སྐད་ཅིག་ཉིད་ལ་འཆར་བ་གང༌། །བླ་མ་རིན་ཆེན་ལྷག་པའི་ལྷ། །རྡོ་རྗེ་ཅན་ཞབས་པད་ལ་འདུད། ཨོཾ་སརྦ་ཏ་ཐཱ་ག་ཏ་གུ་རུ་ཙ་ར་ཎ་ཨུ་པ་སྠཱནཱ་ཡ་ཨཱཏྨ་ནཱཾ་ནིརྻ་ཏ་ཡཱ་མི། ཞེས་ཕྱག་འཚལ། ཨོཾ་སརྦ་ཏ་ཐཱ་ག་ཏ་ཨཱ་དི་དེ་ཝ་ཏ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ་ནས་ཤཔྟའི་བར་སྦྱར་བས་མཆོད། བསྟོད་པར་འོས་པ་ཐམས་ཅད་ལ། །ཞིང་རྡུལ་ཀུན་གྱི་གྲངས་སྙེད་ཀྱི། །ལུས་བཏུད་པ་ཡིས་རྣམ་ཀུན་ཏུ། །མཆོག་ཏུ་དད་པས་བསྟོད་པར་བགྱི། །ཞེས་བསྟོད། བྱང་ཆུབ་སྙིང་པོར་མཆིས་ཀྱི་བར།་་༌།ནས་རིམ་པ་བཞིན་དུ་བསླབ་པར་བགྱི། །ཞེས་དང༌། དཀོན་མཆོག་གསུམ་ལ་བདག་སྐྱབས་མཆི། །ནས་འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག །ལན་གསུམ་གསུམ་སྦྱར། ཚོགས་ཞིང་རྣམས་རང་ལ་ཐིམ་པར་གྱུར་པར་དམིགས། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག །སེམས་ཅན་ཐམས་ཅད་སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག །སེམས་ཅན་ཐམས་ཅད་སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག །སེམས་ཅན་ཐམས་ཅད་ཉེ་རིང་ཆགས་སྡང་གཉིས་དང་བྲལ་བའི་བཏང་སྙོམས་ཆེན་པོ་ལ་ཡུན་རིང་དུ་གནས་པར་གྱུར་ཅིག །ཅེས་ཡུན་རིང་དུ་བསྒོམ། དེའི་ངང་ནས། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཆོས་དང་ཆོས་ཉིད་གཟུང་བ་དང་འཛིན་པས་བསྡུས་པའི་ཆོས་ཐམས་ཅད་རང་བཞིན་སྟོང་པ་ཆེན་པོ་འོད་གསལ་བ་བདེ་བ་དམ་པའི་རང་བཞིན་ཉིད་དུ་གྱུར། སྟོང་པའི་ངང་ལས་བསྲུང་བའི་འཁོར་ལོ་ཡངས་པའི་དབུས་སུ། ཞེས་པ་ཡན་ཆད་ནི་སྒྲུབ་ཐབས་ཐམས་ཅད་ཀྱི་སྔོན་དུ་བྱ་བའི་ཡན་ལག་ཐུན་མོང་པ་ཉིད་དོ། །དངོས་གཞི་ལྷ་སོ་སོར་བསྒོམ་པ་ལ། དང་པོ་དཔལ་རྡོ་རྗེ་གདན་གྱི་སྒྲུབ་ཐབས་ནི། ཟླ་བའི་དཀྱིལ་འཁོར་གྱི་གདན་གྱི་སྟེང་དུ་ཧཱུྃ་ལ་ཨཱ་དི་ཀཱ་དི་དཀར་པོས་བསྐོར་བ་ཡོངས་སུ་གྱུར་པ་ལས་ཟླ་བའི་དཀྱིལ་འཁོར་ཉ་ཡོངས་སུ་གང་བའི་སྟེང་དུ་ཧཱུྃ་ཡོངས་སུ་གྱུར་པ་ལས།

རྡོ་རྗེ་སེར་པོ་ལྟེ་བ་ཧཱུྃ་གིས་མཚན་པ་དེ་ཐམས་ཅད་འདྲེས་པ་ལས་རང་ཉིད་བཅོམ་ལྡན་འདས་རྡོ་རྗེ་གདན་གསེར་བཙོ་མ་ལྟ་བུ་ཞལ་གཅིག་ཕྱག་གཉིས་གཡས་ས་གནོན་གྱི་ཕྱག་རྒྱ་དང༌། གཡོན་མཉམ་བཞག་ན་བཟའ་དམར་པོ་སྐུ་ལ་མནབས་པ། ཞི་བའི་བདག་ཉིད་ཅན་མཚན་དཔེས་བརྒྱན་པ། ཞབས་རྡོ་རྗེ་སྐྱིལ་ཀྲུང་གིས་ཕུང་པོ་དང༌། ཉོན་མོངས་པ་དང༌། འཆི་བདག་དང༌། ལྷའི་བུའི་བདུད་རྣམས་སེར་དམར་ནག་དང་སྔོན་པོའི་མདོག་ཅན་གྱིས་བཏེག་པའི་སེངྒེའི་ཁྲི་དང་སྣ་ཚོགས་པད་མ་དང་རྡོ་རྗེ་ལ་བཞུགས་པ། བཅོམ་ལྡན་འདས་ཀྱི་གཡས་སུ་བྱམས་པ་སེར་པོ་རལ་པའི་ཅོད་པན་ཅན། གཡས་རིན་པོ་ཆེའི་རྔ་གཡབ་དང༌། གཡོན་ཀླུ་ཤིང་གི་ཡལ་ག་མེ་ཏོག་དང་བཅས་པ་བསྣམས་པ། གཡོན་དུ་འཇིག་རྟེན་དབང་ཕྱུག་དཀར་པོ་གཡས་རིན་པོ་ཆེའི་རྔ་གཡབ་དང༌། གཡོན་པདྨ་འཛིན་པ་དེ་གཉིས་བཅོམ་ལྡན་འདས་ཀྱི་ཞལ་ལ་བལྟ་ཞིང་འཁོད་པ། བཅོམ་ལྡན་འདས་ཀྱི་སྤྱན་གཉིས་ལ་ཀྵིཾ་དཀར་པོ། སྙན་གཉིས་ལ་ཛྲིཾ་སྔོན་པོ། ཤངས་གཉིས་ལ་ཁཾ་སེར་པོ། ལྗགས་ལ་གཾ་དམར་པོ། དཔྲལ་བར་ཀཾ་ལྗང་གུ། ནུ་མའི་དབུས་སུ་པཾ་དཀར་པོ་རྣམས་ཟླ་བ་ཉ་གང་བ་རེ་རེའི་དབུས་སུ་གནས་པ། རང་གི་སྙིང་གར་ཟླ་བ་ལ་ཧཾ་ཡིག་དཀར་པོ་ཡོངས་སུ་གྱུར་པ་ལས་རྡོ་རྗེའི་ལྟེ་བར་ཟླ་བའི་སྟེང་དུ་ཧཱུྃ་དཀར་པོ་རྣམས་ཡོངས་སུ་གྱུར་པ་ལས། ཡེ་ཤེས་སེམས་དཔའ་རང་འདྲ་བ། བཅོམ་ལྡན་འདས་ཀྱི་དཔྲལ་བར་ཨོཾ་ལས་འཁོར་ལོ་དཀར་པོའི་ལྟེ་བར་ཨོཾ་དཀར་པོ། མགྲིན་པར་ཨཱཿལས་པདྨ་དམར་པོ་འདབ་མ་བརྒྱད་པའི་ལྟེ་བར་ཟླ་བ་ལ་ཨཱཿདམར་པོ། ལྟེ་བའི་སྟེང་དུ་ཟླ་བ་ལ་དབུས་སུ་ཧཱུྃ་ལས་རྡོ་རྗེ་ནག་པོའི་ལྟེ་བར་ཟླ་བ་ལ་ཧཱུྃ་ནག་པོས་མཚན་པར་གྱུར་པར་དམིགས་སོ། །ཡེ་ཤེས་པ་སྤྱན་དྲངས་པ་ནི། དེ་དག་གི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། སྙིང་ཁར་ཧཱུྃ་སྔོན་པོ་དེ་གསུམ་ལས་འོད་ཟེར་སྣ་ཚོགས་འཕྲོས་པས་ཡེ་ཤེས་སེམས་དཔའི་ཚོགས་དང་དབང་གི་ལྷ་རྣམས་མདུན་གྱི་ནམ་མཁར་སྤྱན་དྲངས།

ཉེར་སྤྱོད་ལྔས་མཆོད། ཛཿཧཱུྂ་བཾ་ཧོཿ ས་མ་ཡ་སྟྭཾ། ཨོཾ་ཨཱཿཧཱུྂ་གིས་ཡེ་ཤེས་པ་དང་དམ་ཚིག་པ་གཉིས་སུ་མེད་པར་གྱུར། དབང་གི་ལྷས། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ། ཞེས་གསོལ་བ་བཏབ་པས། དབང་གི་ལྷས་རིན་པོ་ཆེའི་བུམ་པ་བདུད་རྩིས་གང་བ་བསྣམས་ནས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། ཞེས་དབང་བསྐུར་སྐུ་གང་དྲི་མ་དག །ཆུའི་ལྷག་མ་ཡར་ལུད་པ་ལས་རང་རིགས་ཀྱི་བདག་པོ་གཙོ་བོར་གྱུར་པའི་རིགས་ལྔས་དབུ་བརྒྱན། དབང་གི་ལྷ་རྣམས་རང་ཉིད་ལ་ཐིམ་པར་གྱུར་པར་དམིགས། ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏཱིཙྪ་སྭཱ་ཧཱ་ནས་ཤཔདའི་བར་གྱིས་མཆོད། དཔལ་ལྡན་རྡོ་རྗེའི་སྐུ་འཆང་བ། །རྡོ་རྗེའི་སྐུ་ལ་ཕྱག་འཚལ་བསྟོད། །དཔལ་ལྡན་རྡོ་རྗེའི་གསུང་འཆང་བ། །རྡོ་རྗེའི་གསུང་ལ་ཕྱག་འཚལ་བསྟོད། །དཔལ་ལྡན་རྡོ་རྗེའི་ཐུགས་འཆང་བ། །རྡོ་རྗེའི་ཐུགས་ལ་ཕྱག་འཚལ་བསྟོད། །བསྟོད་པར་འོས་པ་ཐམས་ཅད་ལ། །ཞིང་རྡུལ་ཀུན་གྱི་གྲངས་སྙེད་ཀྱི། །ལུས་བཏུད་པ་ཡིས་རྣམ་ཀུན་ཏུ། །མཆོག་ཏུ་དད་པས་བསྟོད་པར་བགྱི། །ཞེས་བསྟོད། ལྷ་སྐུ་སྒྱུ་མ་ལྟ་བུ་ལ་སེམས་གཏད་ནས་ཡུན་རིང་དུ་བསྒོམ། དེས་ངལ་ན། ཐུགས་ཀར་པད་ཟླའི་སྟེང་དུ་ལྷ་རང་གི་ས་བོན་གྱི་མཐར་སྔགས་ཕྲེང་ལྷའི་མདོག་མཐུན་གྱིས་བསྐོར་བ་ལས་འོད་ཟེར་འཕྲོས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་མཆོད་ཅིང་བྱིན་རླབས་བསྡུས་ཁམས་གསུམ་པའི་སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས། མྱ་ངན་ལས་འདས་པའི་གོ་འཕང་ལ་བཀོད། ཕྲིན་ལས་ཐམས་ཅད་སྒྲུབ་པར་བྱས། ཚུར་འདུས་སྔགས་ཕྲེང་ས་བོན་དང་བཅས་པ་ལ་ཐིམ་པར་གྱུར་པར་བསམ། ཨོཾ་ཨཱཿབཛྲ་ཧཱུྂ་སྭཱ་ཧཱ། ཞེས་ནུས་ཐང་བཟླའོ། །ཐུན་ལས་ལྡང་བའི་ཚེ། ཡི་གེ་བརྒྱ་པ་ལན་གསུམ་བཟླས་ནས། ཡེ་ཤེས་པ་རང་བཞིན་གྱི་གནས་སུ་གཤེགས་ལ། དམ་ཚིག་པ་དང་སྣོད་བཅུད་རང་བཞིན་གྱིས་དག་པའི་དམིགས་མེད་འོད་གསལ་བདེ་བ་ཆེན་པོའི་རང་གཤིས་ཀྱི་ངོ་བོ་སྟོང་པ་ཉིད་དུ་གྱུར་པར་དམིགས་ལ་མཉམ་པར་བཞག

།མཐར། བསོད་ནམས་འདི་ཡིས་ཁམས་གསུམ་གྱི་སེམས་ཅན་ཐམས་ཅད་ཀྱིས་དེ་བཞིན་གཤེགས་པའི་ཡེ་ཤེས་མྱུར་དུ་ཐོབ་པར་གྱུར་ཅིག །ཅེས་བསྔོ་བས་རྒྱས་བཏབ་ནས་སྤྱོད་ལམ་ཆོས་དང་མཐུན་པར་སྤྱོད་ཅིང་ལྡང་ངོ༌། །དེ་ནི་རྡོ་རྗེ་གདན་པའི་སྒྲུབ་ཐབས་ཏེ། འདིའི་དངོས་གཞི་ལྷ་བསྒོམ་པ་དང༌། བཟླ་བྱའི་སྔགས་མ་གཏོགས། ཡེ་ཤེས་པ་དང་དབང་ལྷ་སྤྱན་དྲངས་པ་དང༌། གཉིས་སུ་མེད་པར་བསྟིམ་པ། དབང་བསྐུར། རྒྱས་གདབ། མཆོད་བསྟོད། སྔགས་བཟླ་བའི་དམིགས་པ། ཐུན་ཐ་མའི་གཤེགས་བསྡུ། བསྔོ་སྨོན་དང་བཅས་པ་ནི་སྒྲུབ་ཐབས་ཕྱི་མ་ཀུན་ལའང་ཚིག་དོན་འདི་ཉིད་རིགས་འགྲེས་ལ་བྱའོ།། །། ༈ །གཉིས་པ་སྤྱན་རས་གཟིགས་ཡི་གེ་དྲུག་མའི་སྒྲུབ་ཐབས་ནི། པད་ཟླའི་གདན་ལ་ཧྲཱིཿདཀར་པོ་ལས་འོད་འཕྲོས། སེམས་ཅན་ཐམས་ཅད་ཀྱིས་ཐོག་མ་མེད་པ་ནས་བསགས་པའི་ཉོན་མོངས་པའི་ཚོགས་མ་ལུས་པ་སྦྱངས་ཚུར་འདུས་ཡོངས་སུ་གྱུར་པ་ལས། བདག་ཉིད་འཇིག་རྟེན་དབང་ཕྱུག་སྐུ་མདོག་དཀར་པོ་ཞལ་གཅིག་ཕྱག་བཞི་པ། ཕྱག་གཡོན་པདྨ། གཡས་བགྲང་ཕྲེང༌། ཕྱག་གཞན་གཉིས་ཐུགས་ཀར་ཐལ་མོ་སྦྱར་བ། འོད་དཔག་མེད་ཀྱི་རལ་པའི་ཅོད་པན་ཅན། དེའི་གཡས་སུ་སྲས་ནོར་བུ་འཛིན་པ་སྐུ་མདོག་དང་ཕྱག་མཚན་གཙོ་བོ་ལྟ་བུ་དྲི་བའི་ཕྱག་གིས་ཐལ་མོ་སྦྱར་བ། གཙོ་བོ་དང་གདན་གཅིག་ཏུ་འཁོད་པ། གཡོན་དུ་པདྨ་གཞན་གྱི་སྟེང་དུ་ཡུམ་ཡི་གེ་དྲུག་མ་གཙོ་བོ་ཉིད་ལྟ་བུ། གསུམ་གའང་དར་དང་རིན་པོ་ཆེས་བརྒྱན་པ་སེམས་དཔའི་སྐྱིལ་མོ་ཀྲུང་གིས་འཁོད་པའོ།་་༌།དེ་ནས། ཨོཾ་མ་ཧཱ་སུ་ཁ་བཛྲ་སཏྭ་ཛཿཧཱུྂ་བྃ་ཧོཿ སུ་ར་ཏེ་སྟྭཾ། ཨ་ལ་ལ་ལ་ལ་ཧོཿ ཨཿཨཿཨཿ ཞེས་བྱ་བའི་སྔགས་ཀྱིས་བྱིན་གྱིས་བརླབ་བོ། །ཡེ་ཤེས་པ་སྤྱན་དྲངས་པ་སོགས་སྒྲུབ་ཐབས་ཀྱི་ཡན་ལག་བསྡུ་བའི་མཐར་ཐུག་པ་བསྔོ་བ་དང་བཅས་པ་ནི་རྡོ་རྗེ་གདན་པ་ལྟ་བུའོ། །བཟླ་བྱའི་སྔགས་ནི། ཨོཾ་མ་ཎི་པདྨེ་ཧཱུྂ། ཞེས་པ་ཉིད་དོ། ཡི་གེ་འབུམ་དུ་བཟླས་ཤིང་འབུམ་གཉིས་དང་གསུམ་གྱིས་མཚམས་མེད་པ་ལྔ་ཡང་བྱང་ལ་བྱེ་བས་ནི་དངོས་གྲུབ་ཐོབ་པར་འགྱུར་རོ། །སློབ་དཔོན་ལྷན་ཅིག་སྐྱེས་པའི་རོལ་པས་མཛད་པའོ།། །།

༈ །གསུམ་པ་སྤྱན་རས་གཟིགས་ཁ་སརྤ་ཎིའི་སྒྲུབ་ཐབས་ནི། པཾ་ཡིག་ལས་སྣ་ཚོགས་ཆུ་སྐྱེས་ཀྱི་སྟེང་དུ། ཨཾ་ལས་ཟླ་བའི་གདན་ལ་ཧྲཱིཿདཀར་པོ་འོད་ཀྱི་ཚོགས་ནམ་མཁའ་གང་བའི་རང་བཞིན་ཅན་ཡོངས་སུ་གྱུར་པ་ལས། ཟེའུ་འབྲུ་སྡོང་པོས་བརྒྱན་པའི་ཆུ་སྐྱེས་དཀར་པོ་ཧྲཱིཿས་མཚན་པ་ཡོངས་སུ་གྱུར་པ་ལས་རང་ཉིད་བཅོམ་ལྡན་འདས་ཁ་སརྤ་ཎི་བསིལ་ཟེར་བྱེ་བའི་འོད་ལས་རབ་ཏུ་དཀར་བ་རལ་པའི་ཅོད་པན་ཅན་འོད་དཔག་ཏུ་མེད་པས་མཚན་པ། སེམས་སྐྱིལ་གྱིས་བཞུགས་པ་དར་དང་རིན་པོ་ཆེའི་རྒྱན་གྱིས་བརྒྱན་པ། བརྒྱད་གཉིས་ལོན་པའི་ན་ཚོད་ཅན་ཞལ་འཛུམ་པ། ཕྱག་གཡོན་སྡོང་བུ་དང་བཅས་པའི་ཆུ་སྐྱེས་དང༌། གཡས་མཆོག་སྦྱིན་གྱི་རྩེ་མོ་ནས་བདུད་རྩིའི་རྒྱུན་འཛག་པར་སྲེད་ཅན་ཁ་དོག་གནག་ཅིང་ལྟོ་བ་ཆེ་ལ་རིད་པ་ཁབ་ཀྱི་ཁ་ཅན་རྣམས་ཁ་སྟེང་དུ་གདང་བའི་ཁར་འབབ་པས་ཚིམ་པར་མཛད་པའི་སྙིང་རྗེའི་ངང་ཚུལ་དང་སྒེག་པའི་ཉམས་ཅན། ཤིན་ཏུ་ཞི་བ་གྲུ་འཛིན་གྱི་རི་ལ་བཞུགས་པ། དེའི་མདུན་དུ་སྒྲོལ་མ་ལྗང་གུ། གཡོན་ཨུཏྤལ་དང་གཡས་མཆོག་སྦྱིན། གཡས་སུ་ནོར་བཟང་གཞོན་ནུ་གསེར་མདོག་གཡས་ཐལ་མོ་འདུད་ཅིང་གཡོན་པོ་ཏི། རྒྱབ་ཏུ་ཁྲོ་གཉེར་ཅན་སེར་མོ་ཕྱག་བཞིའི་གཡས་གཉིས་ཕྱག་འཚལ་བའི་ཚུལ་དང་བགྲང་ཕྲེང༌། གཡོན་གཉིས་དབྱུག་གུ་རྩེ་གསུམ་པ་དང་སྤྱི་བླུགས་འཛིན་པ། གཡོན་དུ་རྟ་མགྲིན་གཡས་ཕྱག་འཚལ་བའི་ཚུལ་དང་གཡོན་དབྱུག་པ་ཐོགས་པ། ཞི་བ་གཉིས་དར་དང་རིན་པོ་ཆེས་བརྒྱན་པ་ཞི་བའི་ཚུལ་ཅན། ཁྲོ་བོ་གཉིས་ཁྲོ་ཚུལ་ཆ་ལུགས་ཐམས་ཅད་ཡོངས་སུ་རྫོགས་པ། འཁོར་བཞི་པོ་གཙོ་བོའི་ཞལ་ལ་བལྟ་བ། གཙོ་འཁོར་ཐམས་ཅད་ཀྱི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། སྙིང་ཁར་ཧཱུྂ་ནག་པོའི་མཚན་པར་བསམ། སྒྲུབ་ཐབས་ཡན་ལག་གཞན་ཐམས་ཅད་ནི་རྡོ་རྗེ་གདན་པ་བཞིན་ལ། བཟླ་བྱའི་སྔགས་ནི། ཨོཾ་ཧྲཱིཿསྭཱ་ཧཱ། ཞེས་སོ། ཁ་སརྤ་ཎིའི་སྒྲུབ་ཐབས་སློབ་དཔོན་བློ་གྲོས་ཞབས་ཀྱིས་སོ།། །།

༈ །བཞི་པ་སྤྱན་རས་གཟིགས་སེངྒེ་སྒྲའི་སྒྲུབ་ཐབས་ནི། པཾ་ལས་པདྨ་དང་ཨ་ལས་ཟླ་བའི་གདན་ལ། ཨ་དཀར་པོ་ལས་སེངྒེ་དཀར་པོའི་སྟེང་དུ་ཨོཾ་ལས་པདྨ་དཀར་པོའི་ལྟེ་བར་ཧྲཱིཿས་མཚན་པ་ཡོངས་སུ་གྱུར་པ་ལས། བདག་ཉིད་འཕགས་པ་སེངྒེ་སྒྲ་དཀར་པོ་ཞལ་གཅིག་སྤྱན་གསུམ་རལ་པའི་ཅོད་པན་ཅན་འོད་དཔག་ཏུ་མེད་པས་མཚན་པ། རྒྱལ་པོ་རོལ་པའི་སྟབས་ཀྱིས་གདོང་ལྔའི་སྟེང་ན་འགྱིང་བ། སྟག་ལྤགས་ཀྱི་ཤམ་ཐབས་ཅན། དེ་བཞིན་གཤེགས་པ་ལྔ་སྤྲོ་ཞིང་རོལ་པའི་དཔའ་བོ་ལྔ་དང་ཟླ་བ་ཕྱེད་པས་བརྒྱན་པ། ཕྱག་གཡོན་པདྨ་དཀར་པོའི་སྟེང་དུ་རལ་གྲི་དཀར་པོ་དང་དེ་དང་ཉེ་བར་པདྨ་དཀར་པོའི་སྟེང་དུ་མེ་ཏོག་དྲི་བཟང་པོ་སྣ་ཚོགས་པས་ཡོངས་སུ་གང་བའི་ཐོད་པ་དཀར་པོ། ཕྱག་གཡས་པདྨ་དཀར་པོའི་སྟེང་ན་སྦྲུལ་དཀར་པོས་དཀྲིས་པའི་དབྱུག་པ་དཀར་པོ་རྩེ་གསུམ་པ་འཛིན་པ་དར་གྱི་ཅོད་པན་ཅན་ནོ། །སྒྲུབ་ཐབས་ཀྱི་ཡན་ལག་གཞན་ཐམས་ཅད་ནི་རྡོ་རྗེ་གདན་པ་ཉིད་ལྟར་རོ། །བཟླ་བྱའི་སྔགས་ནི། ཨོཾ་ཨཱཿཧྲཱིཿསིངྷ་ནཱ་ད་ཧཱུྂ་ཕཊ་སྭཱ་ཧཱ། ཞེས་སོ། སེངྒེ་སྒྲའི་སྒྲུབ་ཐབས་ཨ་ཝ་དྷཱུ་ཏི་པ་གཉིས་མེད་རྡོ་རྗེ་ཞབས་ཀྱིས་སོ།། །། ༈ །ལྔ་པ་འཇམ་དཔལ་ངག་གི་རྒྱལ་པོའི་སྒྲུབ་ཐབས་ནི། པཾ་ལས་པདྨ་ཨ་ལས་ཟླ་བའི་གདན་ལ་མུཾ་ཡིག་དམར་སེར་ཡོངས་སུ་གྱུར་པ་ལས་བདག་ཉིད་འཇམ་དཔལ་དབྱངས་སེངྒེའི་སྟེང་ན་བཞུགས་པ། སྐུ་མདོག་སེར་པོ་དར་དང་རིན་པོ་ཆེའི་རྒྱན་སྣ་ཚོགས་པས་བརྒྱན་པ། ཕྱག་གཉིས་ཆོས་ཀྱི་འཁོར་ལོའི་ཕྱག་རྒྱ་ཅན་གཡོན་ཨུཏྤལས་མཚན་པ། དབུ་སྐྲ་ཟུར་ཕུད་གསུམ་པ་སྒེག་ཅིང་འཛུམ་པ། དེའི་གཡས་སུ་ནོར་བཟང་གཞོན་ནུ་དང༌། གཡོན་དུ་གཤིན་རྗེའི་གཤེད་ཉེ་བར་གནས་པ། སྒྲུབ་ཐབས་གཞན་རྡོ་རྗེ་གདན་པ་ལྟར་ལ། བཟླ་བྱའི་སྔགས་ནི། ཨོཾ་ཝཱ་གཱི་ཤྭ་རི་མུཾ། ཞེས་སོ། ངག་གི་རྒྱལ་པོའི་སྒྲུབ་ཐབས་སོ།། །། ༈ །དྲུག་པ་འཇམ་དཔལ་དཀར་པོའི་སྒྲུབ་ཐབས་ནི། སྣ་ཚོགས་པདྨ་དང་ཟླ་བའི་གདན་ལ།

མཾ་ཡིག་དཀར་པོ་ལས་རང་ཉིད་འཇམ་དཔལ་དཀར་པོ་དཔའ་བོ་གཅིག་ཏུ་གྲུབ་པ་ཟླ་བའི་ཁ་དོག་ལྟ་བུ་དར་དང་རིན་པོ་ཆེའི་ཚོགས་དུ་མས་བརྒྱན་པ། ཕྱག་གཡས་མཆོག་སྦྱིན་དང༌། གཡོན་ཨུཏྤལ་སྔོན་པོ་འཛིན་པ་སྐྱིལ་མོ་ཀྲུང་གིས་བཞུགས་པ། ཞི་འཛུམ་སྒེག་བཞད་རོལ་པའི་ཉམས་ཅན་ཆུ་ཤེལ་གྱི་འོད་ཟེར་ལྟ་བུ་འབར་ཞིང་སྤྲོ་བ། ཆོ་གའི་ཡན་ལག་རྣམས་རྡོ་རྗེ་གདན་པ་ལྟར་རོ། །བཟླ་བྱའི་སྔགས་ནི། ཨོཾ་ཝཱཀྱཻ་དནྣ་མཿ ཞེས་སོ། །ཟླ་བ་དྲུག་གིས་ངག་གི་དབང་ཕྱུག་འགྲུབ་པར་འགྱུར་རོ། །དཔའ་བོ་གཅིག་ཏུ་གྲུབ་པའོ།། །། ༈ །བདུན་པ་འཇམ་དཔལ་མཚན་ཡང་དག་པར་བརྗོད་པའི་སྒྲུབ་ཐབས་ནི། སྣ་ཚོགས་པདྨའི་སྟེང་དུ་ཨ་ལས་ཟླ་བའི་གདན་ལ་མུཾ་ཡིག་དམར་ཞིང་དཀར་བ་ལས་སངས་རྒྱས་མང་པོ་སྤྲོ་བ་དང་བསྡུ་བའི་རྣམ་པ་ཅན་ཡོངས་སུ་གྱུར་པ་ལས། རང་ཉིད་འཇམ་པའི་དབྱངས་དམར་ཞིང་དཀར་བ་རྡོ་རྗེའི་སྐྱིལ་ཀྲུང་གིས་བཞུགས་པ། དབུས་ཞལ་དམར་པོ། གཡས་སྔོ། གཡོན་དཀར་བ། ཕྱག་བཞིའི་དང་པོ་གཉིས་རལ་གྲི་དང་པོ་ཏི། འོག་མ་གཉིས་མདའ་དང་གཞུ་འཛིན་པ། དར་དང་རིན་པོ་ཆེའི་རྒྱན་ཅན། མཚན་སོ་གཉིས་དང༌། དཔེ་བྱད་བརྒྱད་ཅུས་མཛེས་པ། གཞོན་ནུ་ལང་ཚོ་དང་ལྡན་པའི་སྙིང་ཁར་རྡོ་རྗེ་སེམས་མ་དཀར་མོ་སེམས་སྐྱིལ་ཅན་གཡས་རྡོ་རྗེ་དང་གཡོན་དྲིལ་བུ་འཛིན་པ། སྨིན་མཚམས་སུ་རིན་ཆེན་རྡོ་རྗེ་མ་སེར་མོ་ཕྱག་གཉིས་སྤྱི་བོར་མེ་ཏོག་གི་ཕྲེང་བ་འཛིན་པ། མགྲིན་པར་པདྨ་རྡོ་རྗེ་མ་དཀར་དམར་གཡོན་འགྱིང་བ་དང་བཅས་པས་པདྨའི་སྡོང་བུ་འཛིན་ཅིང་གཡས་པས་དེའི་འདབ་མ་ཁ་འབྱེད་པ། སྤྱི་བོར་ལས་ཀྱི་རྡོ་རྗེ་མ་ལྗང་གུ་ཕྱག་གཉིས་རྡོ་རྗེ་རྩེ་གསུམ་པ་རང་གི་སྤྱི་བོར་འཛིན་པ། བཞི་ཀའང་པད་ཟླའི་གདན་ལ་བཞུགས་པ། ཆོ་གའི་ཡན་ལག་རྣམས་རྡོ་རྗེ་གདན་པ་དང་འདྲ་ལ། བཟླ་བྱའི་སྔགས་ནི། ཨོཾ་སརྦ་དྷརྨ་ཨ་བྷཱ་ཝ། སྭ་བྷཱ་ཝ་བི་ཤུདྡྷཿ ཨ་ཨཱཿ ཨཾ་ཨཱཿ པྲ་ཀྲྀ་ཏ་པ་རི་ཤུདྡྷཿ སརྦ་དྷརྨཿ ཡ་དུ་ཏ་སརྦ་ཏ་ཐཱ་ག་ཏ་ཛྙཱ་ན་ཀཱ་ཡ།

མཉྫུ་ཤྲཱི་པ་རི་ཤུདྡྷི་ཏ། མུ་པཱ་དཱ་ཡ་ཏི། ཨཾ་ཨཱཿ སརྦ་ཏ་ཐཱ་ག་ཏ་ཧྲྀ་ད་ཡ། ཧ་ར་ཧ་ར། ཨོཾ་ཧཱུྂ་ཧྲཱིཿབྷ་ག་ཝཱན། ཛྙཱ་ན་མུརྟི་ཝཱ་གཱི་ཤྭ་ར། མ་ཧཱ་བཱ་ ཙ༑ སརྦ་དྷརྨ་ག་ག་ན། ཨ་མ་ལ། སུ་པ་རི་ཤུདྡྷཿ དྷརྨ་དྷཱ་ཏུ་ཛྙཱ་ན་གརྦཧ་ཨཱཿ ཞེས་པའི་སྔགས་ཀྱིས་དང་པོ་དང༌། བར་དང༌། ཐ་མར་བྱིན་གྱིས་རླབས་པ་སྔོན་དུ་འགྲོ་བས་མཚན་ཡང་དག་པར་བརྗོད་པ་ཐུན་མཚམས་རྣམས་སུ་ལན་གསུམ་རེ་སོགས་སྐྱིལ་ཀྲུང་བཅས་ཏེ་བསྐྱེད་རིམ་དང་ལྡན་པས་བཀླག་ན་དངོས་གྲུབ་གཉིས་མྱུརབར་འགྲུབ་པར་བྱེད་པ་གདོན་མི་ཟའོ། །འཇམ་དཔལ་མཚན་བརྗོད་ཀྱི་སྒྲུབ་ཐབས་སོ།། །། ༈ །བརྒྱད་པ་ཕྱག་རྡོར་གཏུམ་པོའི་སྒྲུབ་ཐབས་ནི། སྣ་ཚོགས་པདྨ་དང་ཉི་མའི་གདན་ལ་ཧཱུྂ་ལས་རང་ཉིད་ལག་ན་རྡོ་རྗེ་གཏུམ་པོ་མིག་སྨན་དང་བུང་བ་ལྟར་གནག་པ། སྤྱན་གསུམ། ཞལ་གདངས་ལྗགས་འདྲིལ་ཁྲོ་གཉེར་བསྡུས་པ། སྨ་ར་དང་རལ་པ་འཕྱང་བ། གཡས་རྡོ་རྗེ་གསོར་བ། གཡོན་སྡིགས་མཛུབ་བསྒྲེང་བ། དར་ལྗང་གུའི་ན་བཟའ་དང༌། རྒྱན་མ་ལུས་པས་བརྒྱན་པ། ཁམས་གསུམ་ལས་རྣམ་པར་རྒྱལ་བའི་གཟུགས་ཅན་ནོ༑ ༑སྒྲུབས་ཐབས་ཀྱི་ཡན་ལག་གཞན་ནི་རྡོ་རྗེ་གདན་པ་ལྟར་རོ། །བཟླ་བྱའི་སྔགས་ནི། ཨོཾ་བཛྲ་ཙཎྜ་སརྦ་དུཥྚཱཾ་ཏ་ཀ་ཧ་ན་ད་ཧ་པ་ཙ་ཧཱུྂ་ཕཊ། ཅེས་སོ། རྡོ་རྗེ་གཏུམ་པོའི་སྒྲུབ་ཐབས་སློབ་དཔོན་མི་བསྐྱོད་རྡོ་རྗེས་མཛད་པའོ།། །། ༈ །དགུ་པ་ཕྱག་རྡོར་འབྱུང་འདུལ་གྱི་སྒྲུབ་ཐབས་ནི། སྣ་ཚོགས་པདྨ་དང་ཉི་མའི་གདན་ལ་ཧཱུྂ་དང་རྡོ་རྗེ་ཡོངས་སུ་གྱུར་པ་ལས། བདག་ཉིད་གསང་བའི་བདག་པོ་འབྱུང་པོ་འདུལ་བྱེད་སྐུ་མདོག་ནག་པོ་གཡས་རྡོ་རྗེ་གདེངས་ཤིང་གཡོན་སྡིགས་མཛུབ་ཀྱིས་ཐུགས་ཀར་རྡོ་རྗེའི་ཞགས་པ་འཛིན་པ། སྐྲ་དམར་སེར་འབར་ཞིང་ཀླུ་བརྒྱད་ཀྱིས་བརྒྱན་པ་སྟག་ཤམ་འཕྱང་བ། གཡས་བསྐུམ་གཡོན་བརྐྱང་བ། ཐོད་པའི་ཕྲེང་བ་ཅན། ཡེ་ཤེས་ཀྱི་མེ་འབར་བའི་ཀློང་ན་བཞུགས་པ། སྒྲུབ་ཐབས་ཀྱི་ཡན་ལག་རྣམས་རྡོ་རྗེ་གདན་པ་བཞིན་ནོ། །བཟླ་བྱའི་སྔགས་ནི།

ཧཱུྂ་བཛྲ་ཕཊ། ཅེས་སོ། །སློབ་དཔོན་འཇིག་རྟེན་གསུམ་གྱི་རྡོ་རྗེས་མཛད་པའི་འབྱུང་འདུལ་སྒྲུབ་ཐབས་སོ།། །། ༈ །བཅུ་པ་མི་གཡོ་བའི་སྒྲུབ་ཐབས་ནི། པདྨ་དཀར་པོ་དང་ཉི་མའི་གདན་ལ་ཧཱུྂ་ལས་རང་ཉིད་གཏུམ་ཆེན་མི་གཡོ་བ་ཟར་མའི་མེ་ཏོག་ལྟ་བུ་མི་གཞན་གྱིས་མི་གཡོ་བ་ཞལ་གཅིག་སྤྱན་གཉིས་དམར་ཞིང་ཟུར་གྱིས་གཟིགས་པ། མི་བཟད་པའི་ཞལ་ཆེན་པོ། རིན་པོ་ཆེའི་དབུ་རྒྱན་ཅན། མཆེ་བས་མ་མཆུ་མནན་པ་མགོ་ཕྲེང་གིས་བརྒྱན་ཅིང༌། གཡས་རལ་གྲི་དང་གཡོན་ཞགས་པ་དང་བཅས་པའི་ཐུགས་ཀར་སྡིགས་མཛུབ་མཛད་པ། སྦྲུལ་དཀར་པོ་སེ་རལ་ཁར་འཕྱང་ཞིང༌། སྟག་ལྤགས་ཀྱི་ཤམ་ཐབས་གྲོལ་བ། རིན་པོ་ཆེ་སྣ་ཚོགས་པས་བརྒྱན་ཅིང་ཞབས་གཡས་པའི་མཐིལ་ས་ལ་རེག་ཅིང་གཡོན་ཅུང་ཞིག་བཏེག་པའི་ཉི་མའི་འོད་ཀྱི་ཕྲེང་བ་ཅན་ནོ། །སྒྲུབ་ཐབས་ཀྱི་ཡན་ལག་གཞན་ནི་རྡོ་རྗེ་གདན་པ་ཉིད་ཁོ་ནའོ། །བཟླ་བྱའི་སྔགས་ནི། ཨོཾ་བཛྲ་ཙཎྜ་མ་ཧཱ་རོ་ཥ་ཎ་ཧཱུྂ་ཕཊ། ཅེས་སོ། འདི་བཟླས་པ་ཙམ་གྱིས་གདུལ་དཀའ་འདུལ་བ་དང༌། འགྲོ་བ་རྣམས་དབང་དུ་བྱ་བ་དང༌། ལས་རབ་འབྱམས་ཐམས་ཅད་འགྲུབ་པར་གསུངས་སོ། །མི་གཡོ་བའི་སྒྲུབ་ཐབས་སོ།། །། ༈ །བཅུ་གཅིག་པ་སྒྲོལ་མ་ལྗང་མོའི་སྒྲུབ་ཐབས་ནི། པདྨ་དང་ཟླ་བའི་གདན་ལ་ཏཱཾ་ལས་ཨུཏྤལ་སྔོན་པོ་ཏཱཾ་གྱིས་མཚན་པ་ཡོངས་སུ་གྱུར་པ་ལས། བདག་ཉིད་འཕགས་མ་སྒྲོལ་མ་ལྗང་མོ་མརྒད་ལྟ་བུ། ཕྱག་གཉིས་གཡས་མཆོག་སྦྱིན་དང༌། གཡོན་ཨུཏྤ་ལའི་ཡུ་བ་འཛིན་པ་རྒྱན་ཐམས་ཅད་ཀྱིས་བརྒྱན་ཅིང་སྐྱིལ་ཀྲུང་ཕྱེད་པས་བཞུགས་པ། དར་གྱི་ལྷབ་ལྷུབ་ཅན་ནོ༑ ༑སྒྲུབ་ཐབས་ཀྱི་ཡན་ལག་རྣམས་ནི་རྡོ་རྗེ་གདན་པ་བཞིན་ནོ། །བཟླ་བྱའི་སྔགས་ནི། ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ། ཞེས་ས།ོ །འདིས་ནི་མཆོག་ཏུ་རྙེད་པར་དཀའ་བའི་སངས་རྒྱས་ཉིད་ཀྱང་མྱུར་དུ་ཐོབ་པར་བྱེད་དོ། །སྒྲོལ་མ་སྔོན་མོའི་སྒྲུབ་ཐབས་སོ།། །། ༈ །བཅུ་གཉིས་པ་སྒྲོལ་མ་དཀར་མོའི་སྒྲུབ་ཐབས་ནི།

པདྨ་དཀར་པོ་དང་ཟླ་བའི་གདན་ལ་ཏཱཾ་ཡིག་དཀར་པོ་ཡོངས་སུ་གྱུར་པ་ལས། བདག་ཉིད་ལྷ་མོ་སྒྲོལ་མ་ཡིད་དུ་འོང་བ། གཡས་མཆོག་སྦྱིན་དང་གཡོན་ཨུཏྤལ་འཛིན་པ། སྟོན་ཀའི་ཟླ་བ་ལྟ་བུར་ཤིན་ཏུ་དཀར་བ། དར་དང་རིན་པོ་ཆེའི་རྒྱན་སྣ་ཚོགས་པས་བརྒྱན་པ། བཅུ་དྲུག་ལོན་པའི་ན་ཚོད་ཅན། སངས་རྒྱས་ཐམས་ཅད་བསྐྱེད་པའི་བདག་ཉིད་ཅན་དུ་བསྒོམ། སྒྲུབ་ཐབས་ཀྱི་ཡན་ལག་རྣམས་ནི་རྡོ་རྗེ་གདན་པ་ལྟར་བྱའོ། །བཟླ་བྱའི་སྔགས་ནི། ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ། ཞེས་སོ། །འདིས་ནི་དུས་མིན་འཆི་བ་སོགས་ཀྱི་འཆི་བ་འཇོམས་པར་བྱེད་དོ། །སྒྲོལ་མ་དཀར་མོའི་སྒྲུབ་ཐབས་སོ།། །། ༈ །བཅུ་གསུམ་པ་དུག་སེལ་མའི་སྒྲུབ་ཐབས་ནི། པདྨ་དམར་པོ་དང་ཟླ་བའི་སྟེང་དུ་ཛྲིཾ་ཡིག་སེར་པོ་ལས། རང་ཉིད་འཕགས་མ་དུག་སེལ་མ་རྩ་ཞལ་དང་སྐུ་མདོག་སེར་པོ། ཞལ་གཡས་སྔོ། གཡོན་དཀར་བ། ཕྱག་དྲུག་གཡས་གསུམ་རལ་གྲི་རྡོ་རྗེ་མདའ། གཡོན་གསུམ་སྡིགས་མཛུབ་དང་བཅས་པའི་ཞགས་པ་དང་དུག་གི་མེ་ཏོག་དང་གཞུ་བསྣམས་པ། གདེངས་ཀ་རྒྱས་པའི་དཀྱིལ་འཁོར་གྱི་དབུས་སུ་གནས་པ། སྦྲུལ་དང་རིན་ཆེན་དང་མཛེས་པའི་དར་གྱིས་བརྒྱན་པ། གཞོན་ནུ་མའི་མཚན་ཉིད་འབར་བ། རོལ་པའི་སྟབས་ཀྱིས་བཞུགས་པ། སྒྲུབ་ཐབས་ཀྱི་ཡན་ལག་རྣམས་རྡོ་རྗེ་གདན་པ་ཁོ་ན་ཉིད་དོ། །བཟླ་བྱའི་སྔགས་ནི། ཨོཾ་ཛཱཾ་གུ་ལཱི་སརྦ་བི་ཥ་པྲ་མ་ཤ་ན་ཕུཿསྭཱ་ཧཱ། ཞེས་སོ། །འདིའི་མཚན་ཐོས་པ་ཙམ་གྱིས་ཀྱང་རྒྱུ་བ་དང་མི་རྒྱུ་བའི་དུག་ཐམས་ཅད་འཇོམས་པར་འགྱུར་རོ། །དུག་སེལ་མའི་སྒྲུབ་ཐབས་སོ།། །། ༈ །བཅུ་བཞི་པ་རལ་གཅིག་མའི་སྒྲུབ་ཐབས་ནི། སྣ་ཚོགས་པདྨའི་སྟེང་དུ་ཊཱཾ་ལས་ཐོད་པ་ཧཱུྂ་ཡིག་ནག་པོས་མཚན་པ་ཡོངས་སུ་གྱུར་པ་ལས༑ བདག་ཉིད་བཅོམ་ལྡན་འདས་མ་རལ་པ་གཅིག་མ་ཡན་ལག་ཐམས་ཅད་ནག་པོ་ཞལ་གཅིག་ཕྱག་བཞི་པ་ཀུན་ནས་དམར་བའི་སྤྱན་གསུམ་པ། སྟག་གི་པགས་པའི་ན་བཟའ་ཅན། དབུ་ལ་ཐོད་པའི་ཕྲེང་བ་བཅིངས་བ།

སྐྲ་ཁམ་པ་གྱེན་དུ་བརྫེས་པ། མཆེ་བ་གཙིགས་ཤིང་ལྗགས་འདྲིལ་བ། ལྟོ་བ་འཕྱང་ཞིང་ལག་འགྲོ་ནག་པོའི་རྒྱན་སྣ་ཚོགས་ཅན། བརྒྱད་གཉིས་ལོན་པའི་ན་ཚོད་ཅན་དཀར་འཛིན་མཐོ་ཞིང་མཁྲེགས་པ། དོ་ཤལ་དང་དཔུང་རྒྱན་གཡེར་ཁ་མེ་ཏོག་གི་ཕྲེང་བས་ཡན་ལག་མ་ལུས་པ་བརྒྱན་པ། ཕྱག་གཡས་གཉིས་གྲི་གུག་དང་རལ་གྲི་གཡོན་གཉིས་ཨུཏྤལ་དང་ཐོད་པ་བསྣམས་པ། སྒྲུབ་ཐབས་ཀྱི་ཡན་ལག་རྣམས་ནི་རྡོ་རྗེ་གདན་པ་ལྟར་རོ། །བཟླ་བྱའི་སྔགས་ནི། ཨོཾ་ཧྲཱིཾ་ཏྲཱིཾ་ཧཱུྂ་ཕཊ།྄ ཅེས་སོ། མཚམས་མེད་པ་ལྔ་བྱས་ཀྱང་སྔགས་འདི་བྱེ་བ་བཟླས་ན་བཅོམ་ལྡན་འདས་ཀྱི་གོ་འཕང་ཐོབ་པར་གསུངས་སོ། །རལ་གཅིག་མའི་སྒྲུབ་ཐབས་སོ།། །། ༈ །བཅོ་ལྔ་པ་ཙུནྡའི་སྒྲུབས་ཐབས་ནི། སྣ་ཚོགས་པདྨ་དང་ཟླ་བའི་གདན་ལ་ཙཾ་ལས་རང་ཉིད་འཕགས་མ་ཙུནྡ་སྟོན་ཟླ་ལྟ་བུ། ཞལ་གཅིག་ཕྱག་བཞི་པ་གཡས་མཆོག་སྦྱིན། གཡོན་པོ་ཏིས་མཚན་པའི་པདྨ། ཕྱག་ལྷག་མ་དག་གིས་ལྷུང་བཟེད་འཛིན་པ། རྒྱན་དང་ན་བཟའ་སྣ་ཚོགས་པས་རྣམ་པར་བརྒྱན་པ། རྡོ་རྗེ་སེམས་དཔའི་ཅོད་པན་ཅན། སེམས་ཅན་དཔག་ཏུ་མེད་པའི་དོན་མཛད་པའི་སྐུའི་བདག་ཉིད་ཅན། ཆོ་གའི་ལྷག་མ་རྣམས་རྡོ་རྗེ་གདན་པ་ཉིད་ལྟར་རོ། །བཟླ་བྱའི་སྔགས་ནི། ཨོཾ་ཙ་ལེ་ཙུ་ལེ་ཙུནྡེ་སྭཱ་ཧཱ། ཞེས་སོ། །འཕགས་མ་ཙུནྡའི་སྒྲུབ་ཐབས་སོ།། །། ༈ །བཅུ་དྲུག་པ་འོད་ཟེར་ཅན་མའི་སྒྲུབ་ཐབས་ནི། མཾ་སེར་པོ་ལས་མྱ་ངན་མེད་པའི་ཤིང་མཾ་སེར་པོ་དང་བཅས་པ་ཡོངས་སུ་གྱུར་པ་ལས། བདག་ཉིད་མྱ་ངན་མེད་པའི་ཤིང་གི་འོད་ཟེར་ཅན་མ་ཛམྦུ་ནཱ་དའི་ཁ་དོག་ལྟར་ཤིན་ཏུ་སེར་བ། ཕྱག་གཡས་མཆོག་སྦྱིན་དང༌། གཡོན་མྱ་ངན་མེད་པའི་ཤིང་གི་ཡལ་འདབ་འཛིན་པ། དོ་ཤལ་ལ་སོགས་པའི་རྒྱན་དུ་མ་དང༌༑ དར་གྱི་ན་བཟའ་ཀླུབས་པ། ལང་ཚོ་གཞོན་ཤིང་མཛེས་པ། གསེར་ལྟ་བུའི་ཕག་པའི་རྒྱབ་ཏུ་སྣ་ཚོགས་པདྨ་དང་ཟླ་བའི་གདན་ལ་འགྱིང་བག་དང་བཅས་པས་བཞུགས་པ། ཆོ་གའི་ཡན་ལག་རྣམས་ནི་རྡོ་རྗེ་གདན་པ་དང་མཚུངས་སོ། །བཟླ་བྱའི་སྔགས་ནི།

ཨོཾ་མཱ་རི་ཙྱེ་མཾ་སྭཱ་ཧཱ། འདིས་ཆོམ་རྐུན་འཆིང་བ་སོགས་ལས་རབ་འབྱམས་འགྲུབ་པར་གསུངས་སོ། །འོད་ཟེར་ཅན་མའི་སྒྲུབ་ཐབས་སོ།། །། ༈ །བཅུ་བདུན་པ་ལོ་མ་གྱོན་མའི་སྒྲུབ་ཐབས་ནི། སྣ་ཚོགས་པདྨ་དང་ཟླ་བའི་གདན་ལ་པཾ་ཡིག་ལྗང་གུ་ལས་སྐྱེས་པའི་རང་ཉིད་རི་ཁྲོད་ལོ་མ་ཅན་རྩ་ཞལ་དང་སྐུ་མདོག་ལྗང་གུ། གཡས་ནག །གཡོན་དཀར་བ། ཕྱག་གཡས་གསུམ་རྡོ་རྗེ། དགྲ་སྟ། མདའ། གཡོན་གསུམ་ཡལ་ག །གཞུ། སྡིགས་མཛུབ་དང་བཅས་པས་ཞགས་པ་བསྣམས་པ། ཞལ་ཁྲོ་ཞིང་བཞད་པ་ལང་ཚོ་གཞོན་པ་ཕྲེང་བ་བཅིངས་ཤིང་སྟག་གི་པགས་པའི་ཤམ་ཐབས་ཅན། ལྟོ་བ་ཅུང་ཟད་འཕྱང་ཞིང་སྐྲ་བརྫེས་པ། ནད་དང་གདོན་མ་ལུས་པ་ཞབས་ཀྱིས་མནན་པ། དོན་འགྲུབ་ཀྱི་ཅོད་པན་ཅན། སྒྲུབ་ཐབས་ལྷག་མ་རྣམས་ནི་རྡོ་རྗེ་གདན་པ་དང་མཚུངས་སོ། །བཟླ་བྱའི་སྔགས་ནི། ཨོཾ་པི་ཤཱ་ཙི་པརྞ་ཤ་ཝ་རི་སརྦ་ཛྭ་ར་པྲ་ཤ་མ་ནི་ཧཱུྂ་ཕཊ། ཅེས་སོ། །འདིས་ནི་རིམས་ནད་ཐམས་ཅད་སྲུང་བ་སོགས་ཕན་ཡོན་དཔག་ཏུ་མེད་དོ། །ལོ་མ་གྱོན་མའི་སྒྲུབས་ཐབས་སོ།། །། ༈ །བཅོ་བརྒྱད་པ་ཤེར་ཕྱིན་མ་དཀར་མོའི་སྒྲུབ་ཐབས་ནི། སྣ་ཚོགས་པདྨ་དང་ཟླ་བའི་གདན་ལ་པྲཾ་ཡིག་དང་པདྨ་ཡོངས་སུ་གྱུར་པ་ལས། བདག་ཉིད་བཅོམ་ལྡན་འདས་མ་ཤེས་རབ་ཀྱི་ཕ་རོལ་ཏུ་ཕྱིན་མ་ཀུནྡའི་མདོག་ལྟ་བུ་ལུང་དང་རྟོགས་པའི་གཟུགས་ཅན་མ་རིན་པོ་ཆེའི་ཅོད་པན་ཅན། ཤེས་རབ་ཀྱི་ཕ་རོལ་ཏུ་ཕྱིན་པའི་པོ་ཏིས་མཚན་པའི་ཆུ་སྐྱེས་གཉིས་གཡས་དང་གཡོན་དག་གི་ནང་དུ་ལངས་པ་བསྣམས་པའི་ཕྱག་གཉིས་ཆོས་འཆད་ཀྱི་ཕྱག་རྒྱ་མཛད་པ། རྡོ་རྗེའི་སྐྱིལ་མོ་ཀྲུང་གིས་བཞུགས་པ་ལང་ཚོ་གཞོན་ཞིང་དར་ལ་བབ་པ། ན་བཟའ་དང་རིན་པོ་ཆེའི་རྒྱན་དུ་མ་སྤྲས་པ། སོ་སོར་སྣང་པ་ཙམ་རབ་ཏུ་འཕྲོ་བའི་སྣ་ཚོགས་པའི་འོད་ཟེར་གྱི་ཚོགས་ཀྱིས་ནམ་མཁའ་གང་བའི་མར་མེའི་ཕྲེང་བ་ལྟ་བུ་ཐོགས་པས་ཤེས་རབ་ཀྱི་ཕ་རོལ་ཏུ་ཕྱིན་མ་དཔག་ཏུ་མེད་པ་སྤྲོ་ཞིང་བསྡུ་བའི་སྦྱོར་བས་ཐམས་ཅད་རང་བཞིན་གཅིག་ཏུ་གྱུར་པར་མོས།

ཆོ་ག་ལྷག་མ་རྡོ་རྗེ་གདན་པ་བཞིན་ནོ། །བཟླ་བྱའི་སྔགས་ནི། ཨོཾ་པྲཾ་སྭཱ་ཧཱ། ཞེས་སམ་ཡང་ན། ཨོཾ་པི་ཙུ་པི་ཙུ་པྲ་ཛྙཱ་ཝརྡྷཱ་ནི༑ ཛྭ་ལ་ཛྭ་ལ་མེ་དྷ་ཝརྡྷཱ་ནི། དྷི་རི་དྷི་རི། བུདྡྷི་ཝརྡྷཱ་ནི་སྭཱ་ཧཱ། ཞེས་སོ། འདིས་ནི་ཉི་མ་གཅིག་ལ་ཤོ་ལོ་ཀ་འབུམ་ཟིན་པ་སོགས་གསུངས་སོ། །ཤེར་ཕྱིན་དཀར་མོའི་སྒྲུབ་ཐབས་སོ།། །། ༈ །བཅུ་དགུ་པ་ཤེར་ཕྱིན་སེར་མོའི་སྒྲུབ་ཐབས་ནི། པཾ་ལས་པདྨ་ཟླ་བའི་གདན་ལ་དྷཱི་ཡིག་སེར་པོ་གཟའི་བདག་པོ་ལྟ་བུའི་འོད་ལྡན་ཡོངས་སུ་གྱུར་པ་ལས། བདག་ཉིད་བཅོམ་ལྡན་འདས་མ་ཤེས་རབ་ཀྱི་ཕ་རོལ་ཏུ་ཕྱིན་མ་ཛམྦུ་ཆུ་བོའི་གསེར་ལྟ་བུ། སྣ་ཚོགས་པའི་གོས་དང་རིན་ཐང་མེད་པའི་རིན་པོ་ཆེ་དུ་མས་ཡོངས་སུ་བརྒྱན་པ། ཕྱག་གཡས་ཆོས་འཆད་དང་གཡོན་ཨུཏྤ་ལའི་སྟེང་ན་ཤེས་རབ་ཀྱི་ཕ་རོལ་ཏུ་ཕྱིན་པའི་གླེགས་བམ་བཞུགས་པའི་ཡུ་བ་ནས་འཛིན་པ། ལང་ཚོ་དར་ཞིང་སྒེག་པའི་ཉམས་ཅན། རྡོ་རྗེ་སྐྱིལ་ཀྲུང་གིས་བཞུགས་པ། ཉི་མ་སྟོང་གི་འོད་ལས་ཀྱང་ཆེས་ཆེར་འབར་བའི་འོད་ཀྱི་སྣང་བ་ཕྱོགས་ཀུན་ཏུ་སྤྲོ་བ། སྒྲུབ་ཐབས་ཀྱི་ཡན་ལག་གཞན་རྣམས་ནི་རྡོ་རྗེ་གདན་པ་བཞིན་ནོ། །བཟླ་བྱའི་སྔགས་ནི། ཨོཾ་པྲཛྙེ་མ་ཧཱ་པྲཛྙེ་ཤྲུ་ཏི་སྨྲི་ཏི་བི་ཛ་ཡེ་དྷཱིཿསྭཱ་ཧཱ། ཞེས་སོ། །ས་ཡ་བཅུ་བདུན་བཟླས་ན་ཕ་རོལ་ཏུ་ཕྱིན་པའི་དོན་དང་མཐུན་པར་འགྱུར་རོ། །ཤེར་ཕྱིན་སེར་མོའི་སྒྲུབ་ཐབས་སོ།། །། ༈ །ཉི་ཤུ་པ་དབྱངས་ཅན་དཀར་མོའི་སྒྲུབ་ཐབས་ནི། པདྨ་དཀར་པོ་ཁྲུ་བདུན་པའི་འཕང་དང་མཉམ་པའི་སྟེང་དུ་ཟླ་བའི་གདན་ལ་ཧྲཱིཿདཀར་པོ་ལས་ཆུ་སྐྱེས་ཧྲཱིཿས་མཚན་པ་ཡོངས་སུ་གྱུར་པ་ལས། རང་ཉིད་བཅོམ་ལྡན་འདས་མ་དབྱངས་ཅན་མ་ཆེན་མོ་སྟོན་ཀའི་ཟླ་བའི་འོད་ཀྱི་རྣམ་པ་ཅན། ཕྱག་གཡས་མཆོག་སྦྱིན་དང་གཡོན་སྡོང་བུ་བཅས་པའི་ཆུ་སྐྱེས་དཀར་པོ་བསྣམས་པ། ཞལ་འཛུམ་ཞིང་ཤིན་ཏུ་བརྩེ་བའི་བདག་ཉིད་ཅན། ཙནྡན་དཀར་པོ་དང་མེ་ཏོག་གི་ན་བཟའ་མནབས་པ།

མུ་ཏིག་དཀར་པོའི་དོ་ཤལ་དང་རིན་པོ་ཆེ་སྣ་ཚོགས་པའི་རྒྱན་གྱིས་མཛེས་པ་བཅུ་གཉིས་ལོན་པའི་ན་ཚོད་ཅན། ནུ་མ་འབུར་ཞིང་ནང་རྒྱས་པ། སྐེད་པ་བྱིན་གྱིས་ཕྲ་བ། ནང་ནས་འོད་ཟེར་གྱི་ཚོགས་འཕྲོས་པས་འཇིག་རྟེན་གསུམ་པོ་སྣང་བར་མཛད་པ། དེའི་མདུན་དུ་ཤེས་རབ་མ། གཡས་སུ་བློ་ཅན་མ། རྒྱབ་ཏུ་བློ་གྲོས་མ། གཡོན་དུ་དྲན་པ་མ་རྣམས་སྐུ་མདོག་དང་ཕྱག་མཚན་རྒྱན་ཆ་ལུགས་བཅོམ་ལྡན་འདས་མ་ལྟ་བུ་ཞལ་གཙོ་མོ་ལ་མངོན་པར་ཕྱོགས་པ། སྒྲུབ་ཐབས་ལྷག་མ་རྣམས་ནི་རྡོ་རྗེ་གདན་པ་ལྟར་རོ། །བཟླ་བྱའི་སྔགས་ནི། ཨོཾ་ཧྲཱིཿམ་ཧཱ་མཱ་ཡཾ་གེ་མ་ཧཱ་སྭ་ར་སྭ་ཏྱཻ་ན་མཿ ཞེས་སོ།། འདི་གསོ་སྦྱོང་བླངས་ནས་མི་སྨྲ་བར་རྒྱུན་དུ་བཟླ་ཞིང་བྱ་བ་གཞན་གྱིས་བར་མ་ཆོད་པར་ཟླ་བ་གཅིག་བཟླས་ན་དབྱངས་ཅན་མའི་ངག་འཐོབ་པར་འགྱུར་ལ། ཟླ་བ་གསུམ་གྱིས་ཚངས་སྤྱོད་ཉམས་པས་ཀྱང་འགྲུབ་ལ། ཟླ་དྲུག་བཟླས་ན་དབྱངས་ཅན་མ་དང་མཚུངས་པར་འགྱུར་རོ། །དབྱངས་ཅན་དཀར་མོའི་སྒྲུབ་ཐབས་སོ།། །། ༈ །ཉེར་གཅིག་པ་དབྱངས་ཅན་མ་དམར་མོའི་སྒྲུབ་ཐབས་ནི། པདྨ་དམར་པོ་ཁྲུ་བདུན་གྱི་ཚད་ཙམ་གྱི་སྟེང་དུ་ཨཾ་ལས་ཟླ་བའི་དཀྱིལ་འཁོར་དཀར་ལ་དམར་བའི་སྟེང་དུ་དོཿཡིག་དམར་པོ་ལས་ཆུ་སྐྱེས་དམར་པོ་དོཿཡིག་དམར་པོས་མཚན་པ་ལས་འོད་འཕྲོས་འགྲོ་བ་དྲུག་པོ་ཡང་དག་པར་བསྡུས་ནས་སེམས་ཅན་རྣམས་བྱང་ཆུབ་ལ་བཀོད། རྡོ་རྗེ་དབྱངས་ཅན་མའི་རྣམ་པར་དོཿཡིག་ལ་རབ་ཏུ་ཞུགས་པ་ཡོངས་སུ་གྱུར་པ་ལས། བདག་ཉིད་རྡོ་རྗེ་དབྱངས་ཅན་མ་ལྷ་མོ་སྐུ་མདོག་རྩ་ཞལ་དམར་པོ། གཡས་དཀར། གཡོན་ནག །སྐྲ་དམར་སེར་གྱེན་དུ་བརྫེས་པ། ཟླ་བ་དམར་མོའི་གདན་ལ་གཡས་བརྐྱང་གིས་བཞུགས་པ། ཕྱག་དྲུག་གཡས་ཀྱི་དང་པོས་ཤེས་རབ་ཀྱི་ཕ་རོལ་ཏུ་ཕྱིན་པའི་པོ་ཏིས་མཚན་པའི་ཆུ་སྐྱེས་དཀར་པོ། གཉིས་པས་རལ་གྲི། གསུམ་པས་གྲི་གུག །གཡོན་དང་པོས་འཁོར་ལོ་དཀར་པོ་རྩིབས་བརྒྱད་པ། གཉིས་པས་རིན་པོ་ཆེའི་པི་ཝཾ་རྒྱུད་སྟོང་དང་ལྡན་པ།

གསུམ་པས་ཚངས་མགོ། དར་དང་རིན་པོ་ཆེ་སྣ་ཚོགས་པའི་རྒྱན་ཐམས་ཅད་ཀྱིས་བརྒྱན་པ། ཉི་མ་འབུམ་ཕྲག་ལས་ཀྱང་ཆེས་རྨད་དུ་བྱུང་བའི་འོད་ཟེར་གྱིས་མཐའ་ཡས་པའི་སེམས་ཅན་རྣམས་ཀྱིས་མི་ཤེས་པའི་མུན་པ་འཇོམས་པར་བྱེད་པ། སྒྲུབ་ཐབས་གཞན་རྣམས་ནི་རྡོ་རྗེ་གདན་པ་ཉིད་དོ། །བཟླ་བྱའི་སྔགས་ནི། ཨོཾ་པི་ཙུ་པི་ཙུ་པྲ་ཛྙཱ་ཝརྡྷཱ་ནི། ཛྭ་ལ་ཛྭ་ལ་མེ་དྷ་ཝརྡྷཱ་ནི། དྷི་རི་དྷི་རི་བུདྡྷི་ཝརྡྷཱ་ནི་སྭཱ་ཧཱ། ཞེས་སྔགས་འབུམ་གཉིས་བཟླས་ནས་དཀར་པོའི་ཚེས་གཅིག་ནས་ཉའི་བར་དུ་ཟླ་བ་ཤར་བ་ནས་ནུབ་པའི་བར་རྩེ་གཅིག་ཏུ་བཟླས་ཤིང་བསྒོམ་ན་སྔར་མ་ཐོས་པའི་བསྟན་བཅོས་ཇི་སྙེད་པ་མངོན་དུ་བྱེད་ཅིང༌། ཉི་མ་རེ་རེར་གཞུང་སྟོང་ཕྲག་རེ་འཛིན་ནུས་པ་དང༌། རྒོལ་བ་ངན་པ་ཐམས་ཅད་འཇོམས་པ་དང༌། ལྷ་དང་མི་རྣམས་དགའ་བར་འགྱུར་རོ། །གཤིན་རྗེའི་གཤེད་ནག་པོའི་རྒྱུད་ནས་གསུངས་པ་སྟེ། རྡོ་རྗེ་དབྱངས་ཅན་མ་དམར་མོའི་སྒྲུབ་ཐབས་སོ།། །། ༈ །ཉེར་གཉིས་པ་ཇོ་མོ་ཁྲོ་གཉེར་ཅན་མའི་སྒྲུབ་ཐབས་ནི། པད་ཟླའི་གདན་ལ་བྷྲིཾ་ཡིག་སེར་པོ་ལས། བདག་ཉིད་ཁྲོ་གཉེར་ཅན་གསེར་ལྟ་བུ་ཞལ་གཅིག་སྤྱན་གསུམ་པ་ལང་ཚོ་གཞོན་པ་ཕྱག་གཡས་དང་པོ་མཆོག་སྦྱིན། གཉིས་པས་བགྲང་ཕྲེང༌། གཡོན་དང་པོས་དབྱུག་གུ་རྩེ་གསུམ། གཉིས་པས་སྤྱི་བླུགས་བསྣམས་པ། འོད་དཔག་མེད་པའི་ཅོད་པན་ཅན། དར་དང་རིན་པོ་ཆེས་བརྒྱན་པ། ཆོ་ག་གཞན་རྣམས་རྡོ་རྗེ་གདན་པ་ལྟར་རོ། །བཟླ་བྱའི་སྔགས་ནི༑ ཨོཾ་བྷྲིཾ་ཀུ་ཌེཻ་སྭཱ་ཧཱ། ཞེས་སོ། །ཁྲོ་གཉེར་ཅན་གྱི་སྒྲུབ་ཐབས་སོ།། །། ༈ །ཉེར་གསུམ་པ་ཀུ་རུ་ཀུལླེ་དམར་མོའི་སྒྲུབ་ཐབས་ནི། པདྨ་དམར་པོ་དང་རོའི་སྙིང་ཁར་ཉི་མའི་གདན་ལ་ཧྲཱིཿཡིག་དམར་པོ་ལས་ཨུཏྤལ་དམར་པོའི་ཟེའུ་འབྲུ་ཧྲཱིཿདམར་པོས་མཚན་པ་ལས་འོད་འཕྲོས་དོན་གཉིས་བྱས་འདུས་ཡོངས་སུ་གྱུར་པ་ལས། རང་ཉིད་རིག་བྱེད་མ་པདྨ་རཱ་གའི་ལྷུན་པོ་ལྟར་དམར་བ་སྐྱིལ་ཀྲུང་ཕྱེད་པའི་གར་གྱིས་འགྱིང་བ།

བརྒྱད་གཉིས་ལོན་པའི་ན་ཚོད་ཅན། སྐྲ་དམར་སེར་གྱེན་དུ་བརྫེས་པ། དབུ་ལ་སངས་རྒྱས་ལྔ་བཞུགས་པ། ཐོད་སྐམ་ལྔའི་དབུ་རྒྱན་དང༌། མགོ་རློན་ལྔ་བཅུ་རྩ་གཅིག་གི་དོ་ཤལ་ཅན། ཞལ་མཆེ་བ་གཙིགས་པ། ལྗགས་འདྲིལ་སྤྱན་གསུམ་དམར་ལ་ཟླུམ་པ་གཡོན་དུ་ལྟ་བ་ཁྲོ་སྒེག་ཆགས་པའི་ཉམས་ཅན། རུས་པའི་ཕྱག་རྒྱ་ལྔ་འཆང་བ། རྩ་བའི་ཕྱག་གཉིས་མེ་ཏོག་དམར་པོའི་གཞུ་དང༌། ཨུཏྤལ་དམར་པོ་ཁ་མ་བྱེ་བའི་མདེའུ་ཅན་གྱི་མདའ་རྣོ་བའི་གཞུ་འགེངས་པ། གཡས་འོག་མས་ཨུཏྤལ་དམར་པོའི་ལྕགས་ཀྱུ་དང༌། གཡོན་འོག་མས་པདྨས་མཚན་པའི་ཞགས་པ་དམར་པོ་འཛིན་པ། རང་འོད་ཉི་མ་འབུམ་གྱི་འོད་ཕྲེང་སྤྲོས་པས་ཕྱི་རོལ་དུ་དུར་ཁྲོད་ཆེན་པོ་བརྒྱད་ཀྱིས་ཡོངས་སུ་བསྐོར་བ། ཆོ་གའི་ལྷག་མ་རྣམས་རྡོ་རྗེ་གདན་པ་ལྟར་རོ། །བཟླ་བྱའི་སྔགས་ནི། ཨོཾ་ཀུ་རུ་ཀུལླེ་ཧྲཱིཿསྭཱ་ཧཱ། ཞེས་སོ། །སྔགས་ཙནྡན་དམར་པོའི་ཕྲེང་བ་དང་བཅས་བྱེ་བ་ཕྲག་དྲུག་བཟླས་ན་འགྲོ་དྲུག་ལ་འཁོར་ལོས་སྒྱུར་ཞིང་སེམས་ཅན་རྣམས་དབང་དུ་འགྱུར་རོ། །དགྱེས་པ་རྡོ་རྗེའི་རྟོགས་པ་ལས་བྱུང་བ་ཀུ་རུ་ཀུལླེའི་སྒྲུབ་ཐབས་སློབ་དཔོན་ལྷན་ཅིག་སྐྱེས་པའི་རོལ་པས་མཛད་པའོ།། །། ༈ །ཉེར་བཞི་པ་ཀུ་རུ་ཀུལླེ་དཀར་མོའི་སྒྲུབ་ཐབས་ནི། པདྨ་དང་ཟླ་བའི་གདན་ལ་ཧྲཱིཿདཀར་པོ་ལས་བྱུང་བའི་ཨུཏྤལ་དཀར་པོ་ཧྲཱིཿས་མཚན་པ་ཡོངས་སུ་གྱུར་པ་ལས། བདག་ཉིད་རིག་བྱེད་མ་དཀར་མོ་ཕྱག་གཡས་ཨུཏྤལའི་ཕྲེང་བ་དང༌། གཡོན་བདུད་རྩིའི་བུམ་པ་འཛིན་པ། སྤྱན་གསུམ་པ་སེམས་དཔའི་སྐྱིལ་ཀྲུང་གི་བཞུགས་པ། མུ་ཏིག་གི་དོ་ཤལ་དང་རིན་པོ་ཆེ་དང་དར་སྣ་ཚོགས་ཀྱིས་བརྒྱན་པ། ཀླུ་ཆེན་པོ་བརྒྱད་ཀྱི་དབུ་སྐྲ་དང་དོ་ཤལ་རྣ་བ་མཆོད་ཕྱིར་ཐོགས་པ། དོ་ཤལ་ཕྱེད་པ་རྐང་གདུབ་ཕྱག་གདུབ་དཔུང་པ་རྣམས་སྤྲས་པ།་་་སྐུ་ལས་བདུད་རྩི་འཛག་པ། ཐུགས་སྙིང་རྗེ་ཆེན་པོས་བརླན་པ། ཆོ་གའི་ལྷག་མ་རྣམས་རྡོ་རྗེ་གདན་པ་ལྟར་བྱའོ། །བཟླ་བྱའི་སྔགས་ནི།

ཨོཾ་ཀུ་རུ་ཀུལླེ་ཧྲཱིཿ་བཱ་ད་བཱ་ད་བཱ་ཁཱ་དི་ནི་སྭཱ་ཧཱ། ཞེས་སོ། །སེམས་བརྟན་ཞིང་ཡིད་ཆགས་པས་སྔོན་དུ་བཟླས་པ་འབུམ་བྱས་ནས། ཟླ་བ་ཕྱེད་གསུམ་དུ་ཉིན་རེ་ཁྲི་ཕྲག་རེ་བཟླས་ན་སྙན་ངག་མཁན་དུ་འགྱུར་རོ། །དུག་ཞི་བར་བྱེད་དོ། །འབུམ་ཕྲག་ཉེར་གཅིག་བཟླས་ནས་ཉེར་གཅིག་གིས་ས་དཀར་ལ་སྔགས་ནས་ལག་པས་དྲིལ་ཏེ་ལན་ཉེར་གཅིག་སྔགས་ལ་གང་གི་མགོར་ལག་པས་བྱིན་ན་མི་དེ་རྨོངས་པ་ཡིན་ཡང་སྙན་ངག་མཁན་དུ་འགྱུར་རོ། །འཁོར་རྣམས་ཀྱང་རྒོལ་བས་ཟིལ་གྱིས་གནོན་པར་མི་འགྱུར་ལ། འཇམ་དཔལ་དང་མཚུངས་པར་འགྱུར་ཏེ། སྔར་མ་ཐོས་པའི་བསྟན་བཅོས་ཐམས་ཅད་ཤེས་པར་འགྱུར་རོ། །འདི་ལ་སྦྱིན་སྲེག་རྣམ་པ་དུ་མ་སོགས་ལས་ཚོགས་མང་དུ་མཆིས་ཀྱང་མ་བྲིས་སོ། །ཀུ་རུ་ཀུལླེ་དཀར་མོའི་སྒྲུབ་ཐབས་སོ།། །། ༈ །ཉེར་ལྔ་པ་གཙུག་ཏོར་རྣམ་པར་རྒྱལ་མའི་སྒྲུབ་ཐབས་ནི། སྣ་ཚོགས་པདྨ་དང་ཟླ་བའི་སྟེང་དུ་བྷྲཱུཾ་ལས་རྣམ་པར་རྒྱལ་བའི་མཆོད་རྟེན་གྱི་བུམ་པའི་དབུས་སུ་སྣ་ཚོགས་པདྨ་དང་ཟླ་བའི་གདན་ལ་བྷྲཱུཾ་དཀར་པོ་ཡོངས་སུ་གྱུར་པ་ལས། རང་ཉིད་གཙུག་ཏོར་རྣམ་པར་རྒྱལ་མ་སྐུ་མདོག་དང་རྩ་ཞལ་དཀར་པོ། གཡས་ཞལ་སེར་གཡོན་སྔོན་པོ་སྤྱན་གསུམ་གསུམ་མངའ་བ། མཆེ་བས་མ་མཆུ་མནན་པ། ཕྱག་གཡས་བཞིས་སྣ་ཚོགས་རྡོ་རྗེ་དང༌། ཆུ་སྐྱེས་དམར་པོ་ལ་གནས་པའི་འོད་དཔག་མེད། མདའ། མཆོག་སྦྱིན། གཡས་བཞིས་སྡིགས་མཛུབ་དང་བཅས་པའི་ཞགས་པ། གཞུ། མི་འཇིགས་པ། བུམ་པ་འཛིན་པ༑ དར་དང་རིན་པོ་ཆེའི་རྒྱན་དུ་མས་བརྒྱན་པ། འོད་ཟེར་དཀར་པོའི་ཕྲེང་བ་འཁྲིགས་པ། དེའི་གཡས་སུ་འཇིག་རྟེན་དབང་ཕྱུག་དཀར་པོ། གཡོན་པདྨ། གཡས་རྔ་ཡབ། གཡོན་དུ་ཕྱག་ན་རྡོ་རྗེ་སྔོན་པོ། གཡོན་ཨུཏྤལ་ལ་གནས་པའི་རྡོ་རྗེ། གཡས་རྔ་ཡབ། གཉིས་ཀ་དར་དང་རིན་པོ་ཆེས་བརྒྱན་པ་བསྒྲེང་སྟེ་འགྱིང་བ། ཤར་དུ་མི་གཡོ་བ་གཡས་རལ་གྲི། ལྷོར་འདོད་རྒྱལ་གཡས་ལྕགས་ཀྱུ། ནུབ་ཏུ་དབྱུག་སྔོན་ཅན་གཡས་དབྱུག་པ།

བྱང་དུ་སྟོབས་པོ་ཆེ་གཡས་རྡོ་རྗེ། བཞི་ཀའང་གཡོན་སྡིགས་མཛུབ་ཅན། སྐུ་མདོག་སྔོན་པོ་སྤྱན་གསུམ་མཆེ་གཙིགས་གཡོན་བརྐྱང་སྟག་ལྤགས་ཀྱི་སྨད་དཀྲིས་པ། སྐྲ་ཁམ་པ་གྱེན་དུ་བརྫེས་པ། ཀླུ་བརྒྱད་ཀྱིས་བརྒྱན་པ་པད་ཉིར་བཞེངས་པ། གཙོ་བོའི་སྟེང་ཕྱོགས་སུ་གཙང་རིས་ཀྱི་ལྷ་གཉིས་ཀྱིས་བདུད་རྩིས་གང་བའི་བུམ་པ་ཐོགས་ནས་བདུད་རྩིའི་རྒྱུན་འབེབས་ཤིང་ལུས་ཕྱེད་སྤྲིན་ལས་ཐོན་པ། ཆོ་ག་ལྷག་མ་རྣམས་རྡོ་རྗེ་གདན་པ་ལྟར་ལ། བཟླ་བྱའི་སྔགས་ནི། ཨོཾ་ཨ་མྲྀ་ཏེ་ཨ་མྲྀ་ཏོཏབྷ་ཝེ་ཨ་མྲྀ་ཏ་བི་ཀྲནྟེ་ཨ་མྲྀ་ཏ་གཱ་ཏེ་ཨ་མྲྀ་ཏ་གཱ་མི་ནི་ཨ་མྲྀ་ཏ་ཨཱ་ཡུརྡ་དེ་སྭཱ་ཧཱ། ཞེས་སོ། །རྣམ་པར་རྒྱལ་མའི་སྒྲུབ་ཐབས་སོ།། །། ༈ །ཉེར་དྲུག་པ་གཙུག་ཏོར་གདུགས་དཀར་མོ་གཞན་གྱིས་མི་ཐུབ་མའི་སྒྲུབ་ཐབས་ནི། སྣ་ཚོགས་པདྨ་དང་ཟླ་བའི་གདན་ལ་ཨོཾ་ཡིག་དཀར་པོ་ཡོངས་སུ་གྱུར་པ་ལས། རང་ཉིད་བཅོམ་ལྡན་འདས་མ་གདུགས་དཀར་མོ་གཞན་གྱིས་མི་ཐུབ་པ་རྩ་ཞལ་དང་སྐུ་མདོག་དཀར་པོ། ཞལ་གཡས་སྔོ། གཡོན་དམར། སྤྱན་གསུམ་གསུམ་ལྡན་པ། ཕྱག་གཡས་གསུམ་འཁོར་ལོ། ལྕགས་ཀྱུ། མདའ། གཡོན་གསུམ་རྡོ་རྗེ་དཀར་པོ། སྡིགས་མཛུབ་བཅས་པའི་ཞགས་པ་དང༌༑ མདའ་གཞུ་བསྣམས་པ་ཁྲོ་བོའི་ལྟ་སྟངས་དང་བཅས་པས་གདོན་ཐམས་ཅད་འཇོམས་པར་བྱེད་པ། ལྷའི་གོས་དང་རྒྱན་སྣ་ཚོགས་པས་བརྒྱན་པ། རྣམ་སྣང་གི་ཅོད་པན་ཅན་རྡོ་རྗེའི་སྐྱིལ་མོ་ཀྲུང་གིས་བཞུགས་པ། ཆོ་ག་ལྷག་མ་རྣམས་རྡོ་རྗེ་གདན་པ་ལྟར་རོ། །བཟླ་བྱའི་སྔགས་ནི། ཨོཾ་སི་ཏཱ་ཏ་པ་ཏྲེ་ཨ་པ་རཱ་ཛི་ཏེ་སརྦ་གྲ་ཧེ་ཨ་ནུཏྟྲཱ་ས་ཡ་ཧ་ན་ཧ་ན་དྲུཾ་དྲུཾ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། ཞེས་སོ། །གཙུག་ཏོར་གདུགས་དཀར་མོ་ཅན་གྱི་སྒྲུབ་ཐབས་སོ།། །། ༈ །ཉེར་བདུན་པ་རྡོ་རྗེ་ཙརྩི་ཀའི་སྒྲུབ་ཐབས་ནི། པདྨ་འདབ་མ་བརྒྱད་པ་དང་ཉི་མའི་གདན་ལ་ཧཱུྃ་ལས་བྱུང་བའི་རྡོ་རྗེའི་ལྟེ་བར་ཙ་ཡིག་དམར་པོས་མཚན་པ་ཡོངས་སུ་གྱུར་པ་ལས། རང་ཉིད་རྡོ་རྗེ་ཙརྩི་ཀ་དམར་མོ་ཞལ་གཅིག་སྤྱན་གསུམ་པ།

སྐྱིལ་ཀྲུང་ཕྱེད་པའི་གར་སྟབས་ཀྱིས་རོའི་གདན་ལ་བཞུགས་པ། སྐུ་ལུས་རིད་ཅིང་མཆེ་བ་གཙིགས་པ་འཇིགས་སུ་རུང་བ། མི་མགོའི་ཕྲེང་བའི་རྒྱན་གྱིས་མགུལ་པའི་ཕྱོགས་རྣམ་པར་བརྒྱན་པ་ཕྱག་རྒྱ་ལྔས་སྤྲས་པ། མི་བསྐྱོད་པའི་ཅོད་པན་ཅན་སྐྲ་གྲོལ་བ། ཕྱག་གཡས་གསུམ་རྡོ་རྗེ། རལ་གྲི༑ འཁོར་ལོ། གཡོན་གསུམ་ཐོད་པ། ནོར་བུ་ཆུ་སྐྱེས་འཛིན་པ། སྒྲུབ་ཐབས་ཀྱི་ཡན་ལག་རྣམས་རྡོ་རྗེ་གདན་པ་ལྟར་རོ། །བཟླ་བྱའི་སྔགས་ནི། ཨོཾ་བཛྲ་ཙརྩི་ཀ་ཧཱུྂ་སྭཱ་ཧཱ། ཞེས་སོ། །ཙརྩི་ཀའི་སྒྲུབ་ཐབས་སོ།། །། ༈ །ཉེར་བརྒྱད་པ་སོ་སོར་འབྲང་མའི་སྒྲུབ་ཐབས་ནི། སྣ་ཚོགས་པདྨ་དང་ཨ་ལས་ཟླ་བའི་གདན་ལ་པྲཾ་ཡིག་སེར་པོ་ལས་འོད་འཕྲོས་དོན་གཉིས་བྱས་འདུས་ཡོངས་སུ་གྱུར་པ་ལས། རང་ཉིད་སོ་སོར་འབྲང་མ་ཆེན་མོ་སྐུ་མདོག་དང་རྩ་ཞལ་ཛམྦུ་ནཱའ་ད་ལྟ་བུ། ཞལ་གཡས་དཀར། རྒྱབ་སྔོ། གཡོན་དམར་བ། སྤྱན་གསུམ་གསུམ་མངའ་བ། ཕྱག་གཡས་བཞིས་རལ་གྲི༑ འཁོར་ལོ། རྩེ་གསུམ། མདའ། གཡོན་བཞིས་དགྲ་སྟ། ཞགས་པ། རྡོ་རྗེ་གཞུ་བསྣམས་པ། དར་དང་རིན་པོ་ཆེ་སྣ་ཚོགས་པས་བརྒྱན་པ། འོད་ཀྱི་དཀྱིལ་འཁོར་དམར་པོ་ཅན་རོལ་པའི་སྟབས་ཀྱིས་བཞུགས་པ། ཆོ་ག་ལྷག་མ་རྣམས་རྡོ་རྗེ་གདན་པ་བཞིན་ནོ། །བཟླ་བྱའི་སྔགས་ནི། ཨོཾ་མ་ཎི་དྷ་རི་བཛྲི་ཎི་མ་ཧཱ་པྲ་ཏི་སྭ་རེ་ཧཱུྃ་ཧཱུྃ་ཕཊ་སྭཱ་ཧཱ། སོ་སོར་འབྲང་མའི་སྒྲུབ་ཐབས་སོ།། །། ༈ །ཉེར་དགུ་པ་རྨ་བྱ་ཆེན་མོའི་སྒྲུབ་ཐབས་ནི། སྣ་ཚོགས་པདྨ་དང་ཟླ་བའི་གདན་ལ་མཾ་ལྗང་གུ་ཡོངས་སུ་གྱུར་པ་ལས། རང་ཉིད་རྨ་བྱ་ཆེན་མོ་རྩ་ཞལ་དང་སྐུ་མདོག་མརྒད་ལྟ་བུ༑ ཞལ་གཡས་ནག །གཡོན་དཀར་བ། སྤྱན་གསུམ་གསུམ་པ། ཕྱག་གཡས་གསུམ་རྨ་བྱའི་མཇུག་སྒྲོ། མདའ། མཆོག་སྦྱིན། གཡོན་གསུམ་རིན་པོ་ཆེའི་རྔ་ཡབ། གཞུ་འགྱིང་བར་བཀང་ནས་གནས་པ་ལ་བུམ་པ་འཛིན་པ། སྣ་ཚོགས་པའི་རྒྱན་དང་གོས་ཀྱིས་ཀླུབས་པ་སྒེག་ཅིང་ལང་ཚོ་ལ་བབ་པའི་ཆ་ལུགས་ཅན། ཟླ་བ་ལ་རྒྱབ་བརྟེན་པ། སྐྱིལ་ཀྲུང་ཕྱེད་པས་བཞུགས་པ་དོན་གྲུབ་ཀྱི་ཅོད་པན་ཅན།

ཆོ་གའི་ལྷག་མ་རྣམས་རྡོ་རྗེ་གདན་པ་བཞིན་ནོ། །བཟླ་བྱའི་སྔགས་ནི། ཨོཾ་མ་ཧཱ་མཱ་ཡུ་རིབིདྱཱ་རཱ་ཛྙཱི་ཧཱུྃ་ཧཱུྃ་ཕཊ། ཅེས་སོ། །རྨ་བྱ་ཆེན་མོའི་སྒྲུབ་ཐབས་སོ།། །། ༈ །སུམ་ཅུ་པ་སྟོང་ཆེན་རབ་འཇོམས་མའི་སྒྲུབ་ཐབས་ནི། སྣ་ཚོགས་པདྨ་དང་ཟླ་བའི་གདན་ལ་བྲུཾ་ཡིག་དཀར་པོ་ཡོངས་སུ་གྱུར་པ་ལས། རང་ཉིད་སྟོང་ཆེན་མོ་རབ་ཏུ་འཇོམས་པ་ཤེལ་ལྟ་བུ། ཕྱག་དྲུག་གཡས་གསུམ་རལ་གྲི༑ མདའ། མཆོག་སྦྱིན། གཡོན་གསུམ་གཞུ། ཞགས་པ། དགྲ་སྟ་བསྣམས་པ། སྣ་ཚོགས་པའི་དར་དང་རིན་པོ་ཆེས་བརྒྱན་པ། ལང་ཚོ་གསར་ལ་བབ་པ་སྒེག་པ་ལ་སོགས་པའི་ཉམས་ཅན། རྣམ་སྣང་གི་ཅོད་པན་ཅན་ཟླ་བའི་རྒྱབ་ཡོལ་དང་ལྡན་པ། སྐྱིལ་ཀྲུང་ཕྱེད་པས་བཞུགས་པ། ཆོ་ག་ལྷག་མ་རྣམས་རྡོ་རྗེ་གདན་པ་བཞིན་ལ། བཟླ་བྱའི་སྔགས་ནི། ཨོཾ་མ་ཧཱ་ས་ཧ་སྲ་པྲ་མ་ར་ནི་བྲུཾ་ཧཱུྂ༑ ཞེས་སོ།་་༌།སྟོང་ཆེན་རབ་འཇོམས་ཀྱི་སྒྲུབ་ཐབས་སོ།། །། ༈ །སོ་གཅིག་པ་གསང་སྔགས་རྗེས་སུ་འཛིན་མའི་སྒྲུབ་ཐབས་ནི། སྣ་ཚོགས་པདྨ་དང་ཉི་མའི་གདན་ལ་ཧཱུྂ་ནག་པོ་ཡོངས་སུ་གྱུར་པ་ལས། རང་ཉིད་གསང་སྔགས་རྗེས་སུ་འཛིན་མ་སྐུ་མདོག་རྡོ་སྟང་ཟིལ་ལྟ་བུ། ཕྱག་གཡས་གཉིས་རྡོ་རྗེ་དང༌། མཆོག་སྦྱིན། གཡོན་གཉིས་དགྲ་སྟ་དང༌། ཞགས་པ་བསྣམས་པ། དར་དང་རིན་པོ་ཆེ་དུ་མས་བརྒྱན་ཅིང་ཕྱེད་སྐྱིལ་ཅན། མི་བསྐྱོད་པའི་ཅོད་པན་འཆང་བ། ཉི་མའི་དཀྱིལ་འཁོར་ལ་རྒྱབ་བརྟེན་པ། ཆོ་གའི་ལྷག་མ་རྣམས་རྡོ་རྗེ་གདན་པ་བཞིན་ལ། བཟླ་བྱའི་སྔགས་ནི། ཨོཾ་ཨཱཿམ་ཧཱ་མནྟྲ་ནུ་དྷ་རི་ནཱི་ཧཱུྂ་ཧཱུྂ་ཕཊ་སྭཱ་ཧཱ། ཞེས་སོ། །གསང་སྔགས་རྗེས་སུ་འཛིན་མའི་སྒྲུབ་ཐབས་སོ།། །། ༈ །སོ་གཉིས་པ་བསིལ་བའི་ཚལ་ཆེན་མོའི་སྒྲུབ་ཐབས་ནི། སྣ་ཚོགས་པད་ཉིར་ཛྲིཾ་ཡིག་དམར་པོ་ཡོངས་སུ་གྱུར་པ་ལས། རང་ཉིད་བསིལ་བའི་ཚལ་ཆེན་མོ་སྐུ་མདོག་པདྨ་རཱ་ག་ལྟ་བུ། ཕྱག་གཡས་དང་པོས་ཕྲེང་བ། གཉིས་པས་མཆོག་སྦྱིན། གཡོན་དང་པོས་རྡོ་རྗེའི་ལྕགས་ཀྱུ། གཉིས་པས་ཐུགས་ཀར་པོ་ཏི་འཛིན་པ།

འོད་དཔག་མེད་པའི་ཅོད་པན་ཅན། རིན་པོ་ཆེའི་རྒྱན་དང་དར་གྱི་ན་བཟའ་འཆང་བ། ཉི་མའི་རྒྱབ་ཡོལ་ཅན། སྐྱིལ་ཀྲུང་ཕྱེད་པས་བཞུགས་པ། ཆོ་གའི་ལྷག་མ་རྣམས་རྡོ་རྗེ་གདན་པ་བཞིན་ནོ། །བཟླ་བྱའི་སྔགས་ནི། ཨོཾ་ཨཱཿམ་ཧཱ་ཤཱི་ཏ་བཱ་ཏི་ཛྲིཾ་ཧཱུྂ་ཧཱུྂ་ཕཊ་སྭཱ་ཧཱ། ཞེས་སོ། །བསིལ་བའི་ཚལ་གྱི་སྒྲུབ་ཐབས་སོ།། །། ༈ །སོ་གསུམ་པ་འཕགས་མ་རྡོ་རྗེ་གནྡྷ་རིའི་སྒྲུབ་ཐབས་ནི། སྣ་ཚོགས་པདྨ་དང་ཉི་མའི་གདན་ལ་ཧཱུྂ་ནག་པོ་ལས་སྐྱེས་པའི་རང་ཉིད་རྡོ་རྗེ་གནྡྷ་རི་རྩ་ཞལ་དང་སྐུ་མདོག་ནག་པོ། ཞལ་ལྷག་མ་གཡས་སྐོར་དུ་དཀར་སེར་དམར་ལྗང་སྔོ་བ། སྤྱན་བཅོ་བརྒྱད་གདངས་ཤིང་ཞལ་རྣམས་མཆེ་བ་གཙིགས་པ་དབུ་སྐྲ་ཁམ་པ་གྱེན་དུ་འཕྱོ་བ། ཕྱག་གཡས་དྲུག་རྡོ་རྗེ། དྲིལ་བུ། རལ་གྲི། རྩེ་གསུམ། མདའ། རྫ་མཁན་གྱི་འཁོར་ལོ། གཡོན་པ་དྲུག་ཁ་ཊྭཱཾ་ག །ལྕགས་ཀྱུ༑ གཞུ། དགྲ་སྟ། ཞགས་པ་རྣམས་དང༌། སྡིགས་མཛུབ་ཐུགས་ཀར་འཛིན་པ། ཞབས་གཡོན་བརྐྱངས་པ། ཆོ་ག་གཞན་རྣམས་རྡོ་རྗེ་གདན་པ་ལྟར་རོ། །བཟླ་བྱའི་སྔགས་ནི། ཨོཾ་ཧཱུྂ་ཧཱུྂ་ཧཱུྂ་སྭཱ་ཧཱ། ཞེས་སོ༑ ༑རྡོ་རྗེ་གནྡྷ་རིའི་སྒྲུབ་ཐབས་སོ།། །། ༈ །སོ་བཞི་པ་རྡོ་རྗེ་ལྕགས་སྒྲོགས་ཀྱི་སྒྲུབ་ཐབས་ནི། སྣ་ཚོགས་པད་ཟླར་ཧཱུྂ་ཡིག་ལྗང་གུ་ལས་སྐྱེས་པའི་རང་ཉིད་རྡོ་རྗེ་ལྕགས་སྒྲོགས་རྩ་ཞལ་དང་སྐུ་མདོག་ལྗང་སེར༑ གཡས་ཞལ་སྔོན་པོ། གཡོན་ཞལ་དཀར་པོ། སྤྱན་དགུ་པ། ཕྱག་གཡས་གསུམ་རྡོ་རྗེ། ལྕགས་སྒྲོགས། མདའ། གཡོན་གསུམ་སྡིགས་མཛུབ། ཞགས་པ། གཞུ་ཐོགས་པ༑ ཞལ་ཅུང་ཟད་གདངས་པ་དར་དང་རིན་པོ་ཆེའི་རྒྱན་མ་ལུས་པ་འཆང་བ། བྱི་ལའི་པགས་པའི་སྟོད་གཡོགས་ཅན། གདུག་པ་ཅན་གྱི་སེམས་ཅན་རྣམས་འདུལ་བའི་བདག་ཉིད། ཆོ་གའི་ལྷག་མ་རྣམས་རྡོ་རྗེ་གདན་པ་བཞིན་ནོ། །བཟླ་བྱའི་སྔགས་ནི། ཨོཾ་བཛྲ་ཤྲཱི་ཁ་ལེ་སྭཱ་ཧཱ། ཞེས་སོ། །རྡོ་རྗེ་ལྕགས་སྒྲོགས་མའི་སྒྲུབ་ཐབས་སོ།། །། ༈ །སོ་ལྔ་པ་རྒྱལ་མཚན་རྩེ་མོའི་དཔུང་རྒྱན་གྱི་སྒྲུབ་ཐབས་ནི།

སྣ་ཚོགས་པདྨ་དང་ཉི་མའི་གདན་ལ་རང་གི་རིག་པ་ཟླ་ཉི་ཁ་སྦྱོར་གྱི་བར་དུ་དྷཱཾ་ཡིག་སེར་པོ་ལས་འོད་འཕྲོས་དོན་གཉིས་བྱས་འདུས་ཡོངས་སུ་གྱུར་པ་ལས། རང་ཉིད་རྒྱལ་མཚན་གྱི་རྩེ་མོའི་དཔུང་རྒྱན་གཡུལ་ལས་སྒྲོལ་བར་བྱེད་པའི་ལྷ་མོ་སྐུ་མདོག་དང་རྩ་ཞལ་ཛམྦུ་ཆུ་བོའི་གསེར་ལྟ་བུ་ཡིད་དུ་འོང་བ། ཞལ་གཡས་དམར་གཡོན་དཀར་བ། སྟེང་ཞལ་དུ་བའི་མདོག་ཅན་ཤིན་ཏུ་འཇིགས་པ། ཁྲོ་ཞིང་ཞབས་གཡོན་བརྐྱངས་པ། ལྟོ་བ་འཕྱང་ཞིང་སྤྱན་བཅུ་གཉིས་དམར་ལ་ཟླུམ་ཞིང་མཛེས་པ་ན་བཟའ་སྔོན་པོ་ཅན། ཕྱག་གཡས་དང་པོས་རལ་གྲི། གཉིས་པས་འཁོར་ལོ། གཡོན་པ་དང་པོས་སྡིགས་མཛུབ་དང་བཅས་པའི་ཞགས་པ་ནག་པོ། གཉིས་པས་རྡོ་རྗེས་མཚན་པའི་གཏུན་ཤིང་དཀར་པོ་བསྣམས་པ། སྐུའི་ཕྱོགས་གཡོན་དུ་རྩེ་གསུམ་ལ་འཁྱུད་པ༑ ཆོ་ག་ལྷག་མ་རྣམས་ནི་རྡོ་རྗེ་གདན་པ་ཉིད་དོ། །བཟླ་བྱའི་སྔགས་ནི། ཨོཾ་སརྦ་གྲ་ཧ་ནཀྵ་ཏྲ་དྷྱེ་མེ་ཀ་ར་ཎི་སྭཱ་ཧཱ། ཞེས་སོ། །རྒྱལ་མཚན་རྩེ་མོའི་དཔུང་རྒྱན་གྱི་སྒྲུབ་ཐབས་པཎྜི་ཏ་དབུ་མ་པ་ཀ་རུ་དྷེ་ཆོས་ཀྱི་འབྱུང་གནས་བློ་གྲོས་ཀྱིས་མཛད་པའོ།། །། ༈ །སོ་དྲུག་པ་ནོར་རྒྱུན་མའི་སྒྲུབ་ཐབས་ནི། སྣ་ཚོགས་པདྨ་དང་ཉི་མའི་གདན་ལ་བཾ་ཡིག་སེར་པོ་ཡོངས་སུ་གྱུར་པ་ལས། རང་ཉིད་ལྷ་མོ་ནོར་རྒྱུན་མ་གསེར་བཙོ་མ་ལྟ་བུ་ལང་ཚོ་གཞོན་ཞིང་རྒྱན་དང་ན་བཟས་རྣམ་པར་བརྒྱན་པ། ཕྱག་གཡོན་འབྲས་ཀྱི་སྙེ་མ་དང་རིན་པོ་ཆེ་སྣ་ཚོགས་པའི་ཆར་འབེབས་བཞིན་པའི་བུམ་པ། གཡས་མཆོག་སྦྱིན་མཛད་པ། རིན་འབྱུང་གི་ཅོད་པན་ཅན་ཕྱེད་སྐྱིལ་གྱིས་གནས་པ། དཔག་ཏུ་མེད་པའི་གྲོགས་མོའི་ཚོགས་ཀྱིས་བསྐོར་བ། ཆོ་ག་ལྷག་མ་རྡོ་རྗེ་གདན་པ་ལྟར་རོ། །བཟླ་བྱའི་སྔགས་ནི། ཨོཾ་བཱ་སུ་དྷ་ར་རཏྣ་ནི་དྷ་ན་ཀྵེ་ཏྲེ་སྭཱ་ཧཱ། ཞེས་སོ། །ནོར་རྒྱུན་མའི་སྒྲུབ་ཐབས་སོ། །རྡོ་རྗེ་ཕག་མོའི་སྒྲུབ་ཐབས་འདིར་མ་བྲིས་སོ།། །། ༈ །སོ་བདུན་པ་བྱམས་པའི་སྒྲུབ་ཐབས་ནི།

སྣ་ཚོགས་པདྨ་དང་ཟླ་བའི་གདན་ལ་མཻ་སེར་པོ་ཡོངས་སུ་གྱུར་པ་ལས། རང་ཉིད་ཐུབ་ཆེན་རྒྱལ་བ་བྱམས་པ་མགོན་པོ་སྐུ་མདོག་དང་རྩ་ཞལ་ཛམྦུ་ནཱ་དའི་ལྷུན་པོ་ལྟ་བུ། ཞལ་གཡས་ནག་གཡོན་དཀར་བ། ཕྱག་དང་པོ་གཉིས་ཆོས་ཀྱི་འཁོར་ལོའི་ཕྱག་རྒྱ། གཡས་གཉིས་པ་མཆོག་སྦྱིན༑ གཡོན་གཉིས་པ་ཀླུ་ཤིང་གི་མེ་ཏོག་དང་སྙེ་མ་བསྣམས་པ། རིན་པོ་ཆེ་དང་ལྷའི་གོས་ཀྱིས་བརྗིད་པ། སེམས་དཔའི་སྐྱིལ་ཀྲུང་གིས་བཞུགས་པ། ཆོ་ག་གཞན་རྣམས་རྡོ་རྗེ་གདན་པ་ཉིད་དོ། །བཟླ་བྱའི་སྔགས་ནི། ཨོཾ་མཻ་ཏྲི་སྭཱ་ཧཱ། ཞེས་སོ། །བྱམས་པའི་སྒྲུབ་ཐབས་སོ།། །། ༈ །སོ་བརྒྱད་པ་ཛཾ་བྷ་ལའི་སྒྲུབ་ཐབས་ནི། སྣ་ཚོགས་ཆུ་སྐྱེས་དང་ཉི་མའི་སྟེང་དུ་ཛཾ་སེར་པོ་ལས། རང་ཉིད་ཛཾ་བྷ་ལ་གསེར་ལྟ་བུ་ཁྲོ་ཞིང་དགྱེས་པའི་ཉམས་ཅན། ཕྱག་གཡས་ཤིང་ཐོག་བི་ཛ་པཱུ་ར་ཀ་དང༌། གཡོན་རིན་པོ་ཆེའི་ཆར་འབེབས་པའི་ནེའུ་ལེ་བསྣམས་པ། སངས་རྒྱས་རིགས་ལྔའི་ཅོད་པན་ཅན། ཨུཏྤལ་སྔོན་པོའི་དོ་ཤལ་དང་རིན་པོ་ཆེ་དུ་མའི་རྒྱན་དང་ལྷ་རྫས་ཀྱི་གོས་མང་པོས་ཀླུབས་པ། ཞབས་དག་གིས་དུང་གི་མགོ་དང་པདྨའི་སྡོང་གིས་གཏེར་ཆེན་པོ་མནན་པ། ཆོ་གའི་ལྷག་མ་རྣམས་རྡོ་རྗེ་གདན་པ་དང་འདྲའོ། །བཟླ་བྱའི་སྔགས་ནི། ཨོཾ་ཛཾ་བྷ་ལ་ཛ་ལེནྡྲཱ་ཡ་སྭཱ་ཧཱ། ཞེས་སོ། །ཛཾ་བྷ་ལའི་སྒྲུབ་ཐབས་སློབ་དཔོན་ཙནྡྲ་གོ་མིས་མཛད་པའོ།། །། ༈ །སོ་དགུ་པ་ཨུ་ཙུཥྨ་ཛཾ་བྷ་ལའི་སྒྲུབ་ཐབས་ནི། སྣ་ཚོགས་པདྨ་དང་ཟླ་བའི་གདན་ལ་ཛཾ་ནག་པོ་ལས། རང་ཉིད་ཨུ་ཙུཥྨ་མིའུ་ཐུང་གི་གཟུགས་རིགས་ངན་རྣ་བ་མ་ཕུག་པ་མདོག་ནག་པ་སྐྲ་ཁམ་པ་གྱེན་དུ་འགྲེང་བ། ལུས་ཐུང་བར་བྱེད་ཅིང་ཁྲོ་གཉེར་ཅན་མཆེ་བ་དང་ལྡན་པ་ཀླུ་བརྒྱད་ཀྱིས་བརྒྱན་པ། ཕྱག་གཡོན་རིན་པོ་ཆེ་སྣ་ཚོགས་སྐྱུག་པའི་ནེའུ་ལེ་དང༌། གཡས་ཐོད་པ་ཁྲག་གིས་གང་བ་བསྣམས་པ། ནོར་སྦྱིན་སེར་པོ་རྒྱན་དུ་མས་བརྒྱན་པ་བསྒྱེལ་བ་མགོ་གཡས་སུ་ཕྱོགས་པའི་སྟེང་དུ་འགྱིང་བ། འོད་ཀྱི་ཕྲེང་བ་འཁྲུགས་པའི་བདག་ཉིད་དོ། །ཆོ་ག་ལྷག་མ་རྣམས་རྡོ་རྗེ་གདན་པ་དང་མཚུངས་པ་ཉིད་དོ། །བཟླ་བྱའི་སྔགས་ནི།

ཨོཾ་ཨིནྡྲ་ནཱི་མུ་ཁཾ་བྷྲ་མ་རི་སྭཱ་ཧཱ། ཨོཾ་ཛཾ་ལུཾ་སྭཱ་ཧཱ། ཞེས་སོ། །ཨུ་ཙུཥྨ་ཛཾ་བྷ་ལའི་སྒྲུབ་ཐབས་སོ། །ཛཾ་བྷ་ལ་སེར་ནག་གཉིས་ལ་ཆུ་སྦྱིན་འབུལ་བ་ནི་གཞན་ལྟར་བྱའོ།། །། ༈ །བཞི་བཅུ་པ་རྟ་མགྲིན་གྱི་སྒྲུབ་ཐབས་ནི། སྣ་ཚོགས་པདྨ་དང་ཉི་མའི་གདན་ལ་ཧཾ་ཡིག་དམར་པོ་ཡོངས་སུ་གྱུར་པ་ལས། རང་ཉིད་ཁྲོ་བོ་རྟ་མགྲིན་རྩ་ཞལ་དང་སྐུ་མདོག་བསྐལ་པའི་མེ་ལྟར་འབར་བ། རྩ་ཞལ་ཁྲོ་ཞིང་བཞད་པ། གཡས་ཞལ་སྔོན་པོ་ལྗགས་འདྲིལ་བ། གཡོན་ཞལ་དཀར་པོ་མཆེ་བ་གཉིས་ཀྱིས་མ་མཆུ་མནན་པ། སྦྲུལ་གྱིས་བརྒྱན་པ། ཞབས་རོལ་པའི་སྟབས་ཅན། ཕྱག་གཡས་བཞིས་རྡོ་རྗེ། དབྱུག་པ། མཆོག་སྦྱིན༑ མདའ། གཡོན་བཞིའི་དང་པོ་དང་གསུམ་པ་བཞི་པས་སྡིགས་མཛུབ། པདྨ། གཞུ། གཉིས་པས་རང་གི་ནུ་མ་བཟུང་བ། སྟག་ལྤགས་ཀྱི་ཤམ་ཐབས་གྲོལ་བ། མི་བསྐྱོད་པའི་ཅོད་པན་ཅན། ཆོ་ག་གཞན་རྡོ་རྗེ་གདན་པ་ལྟར་རོ། །བཟླ་བྱའི་སྔགས་ནི། ཨོཾ་ཧ་ཡ་གྲཱི་བ་སྭཱ་ཧཱ། ཞེས་སོ། །རྟ་མགྲིན་གྱི་སྒྲུབ་ཐབས་སོ།། །། ༈ །ཞེ་གཅིག་པ་གཤིན་རྗེའི་གཤེད་དམར་པོའི་སྒྲུབ་ཐབས་ནི། སྣ་ཚོགས་པདྨ་དང་ཉི་མའི་དབུས་སུ་མ་ཧེའི་སྟེང་དུ་ཨཾ་དམར་པོ་ལས་ཉི་མའི་དཀྱིལ་འཁོར་ཧཱུྃ་དམར་པོས་མཚན་པ་དེ་ཡོངས་སུ་གྱུར་པ་ལས་མི་མགོ་རློན་པ་སེར་པོས་མཚན་པའི་དབྱུག་པ་དཀར་པོ་ཧཱུྃ་བྱུ་རུ་ལྟ་བུས་མཚན་པ་དེ་ཐམས་ཅད་གཅིག་ཏུ་འདྲེས་ཤིང་ཡོངས་སུ་གྱུར་པ་ལས། རང་ཉིད་གཤིན་རྗེའི་གཤེད་དམར་པོ་དུས་མཐའི་བྱིན་ཟ་ལྟ་བུ་ཁྲོ་གཉེར་གཡོ་ཞིང་སྤྱན་གསུམ་འཁྲུགས་པ། སྨ་ར་ཨག་ཚོམ་རལ་པ་དམར་སེར་མེ་ལྟར་འབར་བ། ཕྱག་གཡས་མགོ་རློན་སེར་པོས་བརྒྱན་པའི་དབྱུག་པ་དཀར་པོ་དང༌། གཡོན་ཐོད་པ་ཁྲག་གིས་ཡོངས་སུ་གང་བ་འཛིན་པ། ཀླུ་བརྒྱད་ཀྱིས་བརྒྱན་པ། སྟག་གི་ཤམ་ཐབས་འཕྱང་བ། དེའི་པང་དུ་ཡུམ་ཞལ་གཅིག་ཕྱག་གཉིས་མ་མྱོས་བྱེད་ཀྱིས་མྱོས་ཤིང་ཁུ་བ་འཛག་པ། སྟག་ཤམ་ཅན་གྲི་ཐོད་ཐོགས་པ། སྣ་ཚོགས་པའི་རྒྱན་ཅན།

བཅོམ་ལྡན་འདས་དང་ལྷན་ཅིག་ཏུ་ཁ་སྦྱོར་གྱི་སྦྱོར་བས་གཡོན་བརྐྱང་གིས་འཁྲིལ་བ། ཡབ་ཡུམ་བསྐལ་པའི་མེ་འབར་བའི་དབུས་ན་གནས་པ། ཆོ་ག་གཞན་རྣམས་རྡོ་རྗེ་གདན་པ་ལྟར་རོ། །བཟླ་བྱའི་སྔགས་ནི། ཨོཾ་ཧྲཱིཿཥྚི་བི་ཀྲྀ་ཏཱ་ན་ན་ཧཱུྂ་ཧཱུྂ་ཕཊ་ཕཊ་སྭཱ་ཧཱ། སྙིང་པོའོ། །ཨོཾ་ཡ་མཱནྟ་ཀ་ཧཱུྂ། ཞེས་ཉེ་སྙིང་ངོ༌། །གཤིན་རྗེའི་གཤེད་དམར་པོའི་སྒྲུབ་ཐབས་སོ།། །། ༈ །ཞེ་གཉིས་པ་གཤིན་རྗེའི་གཤེད་ནག་པོའི་སྒྲུབ་ཐབས་ནི། སྣ་ཚོགས་པདྨའི་ལྟེ་བར་ཨོཾ་ཡིག་དམར་པོ་ལས་ཉི་མའི་དཀྱིལ་འཁོར་དམར་པོའི་སྟེང་དུ་ཧཱུྃ་ལས་རྡོ་རྗེས་མཚན་པའི་དབྱུག་པ་སྔོན་པོ་ཧཱུྃ་གིས་མཚན་པ་ལས་འོད་འཕྲོས༑ དོན་གཉིས་བྱས་འདུས་ཡོངས་སུ་གྱུར་པ་ལས། རང་ཉིད་གཤིན་རྗེའི་གཤེད་ནག་པོ་གཡས་བརྐྱང་གིས་མ་ཧེའི་གདན་ལ་གནས་པ། ཕྱག་གཡས་རྡོ་རྗེས་མཚན་པའི་དབྱུག་པ་ནག་པོ་འཕྱར་ཞིང༌། གཡོན་སྡིགས་མཛུབ་མཛད་པ། ཁྲོ་ཚུལ་རྒྱན་ཐམས་ཅད་ཀྱིས་བརྒྱན་པ། སྒྲུབ་ཐབས་ལྷག་མ་རྡོ་རྗེ་གདན་པ་བཞིན་ནོ། །བཟླ་བྱའི་སྔགས་ནི། ཨོཾ་ཧྲཱིཿཥྚི་བི་ཀྲྀ་ཏཱ་ན་ན་ཧཱུྂ་ཧཱུྂ་ཕཊ་སྭཱ་ཧཱ། ཞེས་སོ༑ ༑གཤིན་རྗེའི་གཤེད་ནག་པོའི་སྒྲུབ་ཐབས་སོ།། །། ༈ །ཞེ་གསུམ་པ་གཤིན་རྗེའི་དགྲ་ནག་པོའི་སྒྲུབ་ཐབས་ནི། སྣ་ཚོགས་པད་ཉིར་ཧཱུྃ་ལས་རྡོ་རྗེ་ནག་པོ་ཧཱུྃ་གིས་མཚན་པ་ཡོངས་སུ་གྱུར་པ་ལས། བདག་ཉིད་སྐད་ཅིག་གིས་གཤིན་རྗེའི་དགྲ་ནག་པོ་མ་ཧེའི་སྟེང་དུ་གཡོན་བརྐྱང་གིས་གནས་པ། ཆར་སྤྲིན་ལྟར་གནག་ཅིང་ཁྲོ་གཉེར་བསྡུས་ཤིང་ཞལ་འཇིགས་པ། སྨ་ར་སྨིན་མ་ཨག་ཚོམ་རལ་པའི་ཚོགས་གྱེན་དུ་གཟིངས་པ། ཞལ་གསུམ་ལྗགས་བསྐྱོད་པ་མཆེ་བ་གཙིགས་ཤིང་སྤྱན་དགུ་འབར་བ། བསུས་པ་འཕྱང་ཞིང་སྟག་གི་ཤམ་ཐབས་ཅན། མིའུ་ཐུང་ལྟར་མི་སྡུག་པ་ཉི་མ་འབུམ་གྱི་འོད་འབར་བ། ཕྱག་གཡས་གསུམ་རྡོ་རྗེ། རལ་གྲི། གཏུན་ཤིང༌། གཡོན་གསུམ་རོ་ལངས། སྟ་རེ། ཞགས་པ་འཛིན་པ། ཧཱུྂ་གིས་མགྲིན་པ་གང་བ། ཁྲོ་བཅས་འཇིགས་བྱེད་ང་རྒྱལ་ཐམས་ཅད་རློག་པར་བྱེད་པ།

ཆོ་ག་གཞན་རྡོ་རྗེ་གདན་པ་བཞིན་ནོ། །བཟླ་བྱའི་སྔགས་ནི། ཨོཾ་ཧྲཱིཿཥྚི་བི་ཀྲྀ་ཏཱ་ན་ན་ཧཱུྂ་ཧཱུྂ་ཕཊ་ཕཊ་སྭཱ་ཧཱ། ཞེས་སོ། །གཤིན་རྗེའི་དགྲ་ནག་གི་སྒྲུབ་ཐབས་སོ།། །། ༈ །ཞེ་བཞི་པ་གཤིན་རྗེ་མཐར་བྱེད་ཆེན་མོའི་སྒྲུབ་ཐབས་མན་ངག་དང་ལྡན་པ་ནི། སྣ་ཚོགས་པདྨའི་ལྟེ་བར་ཟླ་བའི་ངོགས་སུ་མཚན་སོ་གཉིས་ཀྱི་རང་བཞིན་ཨཱ་དི་དཀར་པོ་ཕྲག་གཉིས་དང༌། དེའི་སྟེང་དུ་ཉི་མའི་ངོགས་སུ་དཔེ་བྱད་བརྒྱད་ཅུའི་རང་བཞིན་ཀཱ་དི་སོ་བཞིའི་མཐར་ཌ་ཌྷ་ད་དྷ་ཡ་ལ་བསྣན་པ་ཕྲག་གཉིས་དམར་པོས་མཚན་པའི་བར་དུ་གནམ་ལྕགས་ཐོ་བ་ནག་པོ་ཧཱུྂ་ཡིག་ཆར་སྤྲིན་ནག་པོ་གསར་པ་ལྟ་བུས་མཚན་པ་རྣམས་ཡོངས་སུ་གྱུར་པ་ལས། བདག་ཉིད་གཤིན་རྗེའི་གཤེད་མཐར་བྱེད་ནག་པོ་སྐུ་མདོག་དང་རྩ་ཞལ་རོའི་དུད་པ་ལྟར་གནག་ཅིང༌། མི་སྡུག་པ། ཞལ་ལྷག་མ་ལྔ་གཡས་སྐོར་དུ་མཐིང་དཀར་སེར་དམར་ནག་པ། སྨིན་མ་དང་སྨ་ར་ཨག་ཚོམ་རལ་པའི་ཚོགས་མེ་ལྟར་འབར་བ། བསུས་པ་ཆེ་ཞིང་ཐུར་དུ་འཕྱང་བ། སྤྱན་བཅོ་བརྒྱད་དམར་ཞིང་འཕྲུལ་ལ་ལྡོག་པ། མཆེ་བ་ཉེར་བཞི་རྣོ་དབལ་དུ་གཙིགས་པ། ལྗགས་འགྱུར་ཧཱུྂ་གི་སྒྲ་སྒྲོག་པ། ཐུང་ཞིང་རྒྱས་པ། སྟག་ལྤགས་ཀྱི་ཤམ་ཐབས་དང་རི་དྭགས་ནག་པོའི་པགས་པས་སྟོད་གཡོགས་པ༑ ཤིན་ཏུ་འཇིགས་ཤིང་རང་གི་སྐུའི་འོད་ཟེར་ལས་ཁྲོ་བོ་ལྔ་འཕྲོ་ཞིང་སྤྲུལ་པ། གདེངས་ཀའི་ཚོགས་མང་པོས་བརྒྱན་ཅིང་ཁྲག་འཛག་པའི་མགོ་བོ་བརྒྱའི་ཕྱེད་ཀྱི་ཕྲེང་བ་སེ་རལ་ཁར་འཕྱང་བ༑ ཕྱག་གཡས་དང་པོས་ཐོ་བ། བར་པས་རལ་གྲི། ཐ་མས་རྡོ་རྗེ་རྩེ་དགུ་པ་ནག་པོ་རྭ་གདེངས་པ། གཡོན་དང་པོས་སྡིགས་མཛུབ་དང་བཅས་པའི་ཞགས་པ། བར་པས་གཏུན་ཤིང༌། ཐ་མས་ཏྲི་ཤཱུལ་བསྣམས་པ། ཞབས་དྲུག་གི་མདུན་མ་གཉིས་གཡས་བརྐྱང༌། གཡོན་བསྐུམ། བར་མ་གཉིས་ཁྲོ་བོའི་གར་སྟབས། རྒྱབ་མ་གཉིས་སེམས་དཔའི་སྐྱིལ་ཀྲུང་ཅན། མ་ཧེ་ནག་པོ་ཁྲོས་པའི་སྟེང་ན་ཉི་མའི་གདན་ལ་འགྱིང་བ། ཐོད་པ་བརྒྱད་ཀྱིས་མགུལ་བརྒྱན་ཅིང་བགེགས་ཐམས་ཅད་འཇོམས་པ།

ཉི་མ་འབུམ་དང་བསྐལ་པའི་མེའི་འོད་ཕྲེང་འཁྲུགས་པ། དེ་དག་གི་མིག་རྣམས་སུ་ཀྵིཾ་ལས་ས་སྙིང་དཀར་པོ་གཡས་འཁོར་ལོ། རྣ་བ་རྣམས་སུ་ཛྲིཾ་ལས་ཕྱག་རྡོར་ནག་པོ་གཡས་རྡོ་རྗེ། སྣ་རྣམས་སུ་ཁཾ་ལས་ནམ་སྙིང་སེར་པོ་གཡས་རིན་པོ་ཆེ། ལྕེ་རྣམས་སུ་བཾ་ལས་འཇིག་རྟེན་དབང་ཕྱུག་དམར་པོ་གཡས་པདྨ། ནུ་མ་གཉིས་ལ་ལཾ་ལས་སྒྲིབ་སེལ་ལྗང་གུ་གཡས་མདའ། ལྟེ་བར་པཾ་ལས་ཀུན་བཟང་དཀར་པོ་གཡས་རྡོ་རྗེ། དཔྲལ་བར་ཟླ་བ་ལ་ཨོཾ་ལས་སྐུ་རྡོ་རྗེ་དཀར་པོ་གཡས་འཁོར་ལོ། མགྲིན་པར་ཟླ་བ་ལ་ཨཱཿལས་གསུང་གི་རྡོ་རྗེ་དམར་པོ་གཡས་པདྨ། སྙིང་ཁར་ཟླ་བ་ལ་ཧཱུྂ་ལས་ཐུགས་ཀྱི་རྡོ་རྗེ་ནག་པོ་གཡས་རྡོ་རྗེ། ལྷ་དེ་དག་ཐམས་ཅད་གཡོན་སྡིགས་མཛུབ་ཀྱི་ཕྱག་རྒྱ་ཅན། རང་རང་གི་མདོག་མཚུངས་ཀྱི་འོད་ཕྲེང་གློག་གི་ཞགས་པ་ལྟར་འབར་ཞིང་སྤྲོ་བ། ཆོ་ག་ལྷག་མ་རྣམས་རྡོ་རྗེ་གདན་པ་བཞིན་ནོ། །བཟླ་བྱའི་སྔགས་ནི། ཨོཾ་ཡ་མ་རཱ་ཛ་ས་དོ་མེ་ཡ། ཡ་མེ་དོ་རུ་ཎ་ཡོ་ད་ཡ། ཡ་ད་ཡོ་ནི་ར་ཡ་ཀྵེ་ཡ། ཡ་ཀྵེ་ཡ་ཙ་ནི་ར་མ་ཡ་ཧཱུྂ་ཕཊ། ཅེས་པ་ནི་ཕྲེང་བའི་སྔགས་སོ། །ཨོཾ་ཡ་མ་མེ་དཀྵེ་ར་ཙ་ས་དོ་རུ་ཎ་ཡོ་ནི། ར་ཡ་ཙ་ནི་ཧཱུྂ་ཕཊ྄། རྩ་སྔགས་སོ། །ཨོཾ་ཧྲཱིཿཥྚི་བི་ཀྲྀ་ཏཱ་ན་ན་ཧཱུྂ་ཕཊ་སྭཱ་ཧཱ། སྙིང་པོའོ། །ཨོཾ་ཡ་མཱནྟ་ཀ་ཧཱུྂ་ཕཊ། ཉེ་སྙིང་ངོ༌། །གཤིན་རྗེ་མཐར་བྱེད་ཆེན་པོའི་སྒྲུབ་ཐབས་ཅུང་ཟད་རྒྱས་པར་བྱས་པའོ།། །། ༈ །ཞེ་ལྔ་པ་རྡོ་རྗེ་མེ་དང་ཉི་མ་འབར་མའི་སྒྲུབ་ཐབས་ནི། སྣ་ཚོགས་པད་ཉིར་ཧཱུྃ་མཐིང་ག་ཡོངས་སུ་གྱུར་པ་ལས། རང་ཉིད་རྡོ་རྗེ་མེ་དང་ཉི་མ་འབར་བ་མཐིང་ནག་ཞལ་བཞི་པ། སྒེག་ཅིང་དཔའ་བ་འཇིགས་པ་སྙིང་རྗེའི་ཉམས་དང་ལྡན་པ། ཕྱག་གཡས་བཞིས་རྡོ་རྗེ། འཁོར་ལོ། རལ་གྲི། མདའ། གཡོན་བཞིས་དྲིལ་བུ། ཞགས་པ། ཁ་ཊྭཱཾ་ག་དང༌། གཞུ་འཛིན་པ། དབུ་སྐྲ་སྐྱ་བོའི་ཚོགས་མེ་འབར་བ་ཅན་ཤིན་ཏུ་འཇིགས་པ། སྦྲུལ་ཆེན་པོ་འཁྱིལ་བས་ལག་པ་དང་རྐང་པ་སྐེད་པ་མགུལ་དང་རྣ་རྒྱན་ཅོད་པན་བྱས་པ།

སྒྱུ་མ་ཆེན་མོའི་འཁོར་ལོ་བྱས་པ་བཞི་ལ་ཆུང་མ་དང་བཅས་པའི་ཁྱབ་འཇུག་གཡས་བརྐྱང་གིས་མནན་པ། དྲེགས་པ་ཅན་ཐམས་ཅད་དབང་དུ་བྱེད་པ། སྒྲུབ་ཐབས་གཞན་རྣམས་རྡོ་རྗེ་གདན་པ་བཞིན་ནོ། །བཟླ་བྱའི་སྔགས་ནི། ཨོཾ་བཛྲ་ཛྭ་ལ་ཨ་ན་ལཱརྐ་ཧཱུྂ་ཕཊ༑ ཞེས་སོ། །རྡོ་རྗེ་མེ་དང་ཉི་མ་འབར་མའི་སྒྲུབ་ཐབས་སོ།། །། ༈ །ཞེ་དྲུག་པ་རྡོ་རྗེ་ཧཱུྂ་མཛད་ཀྱི་སྒྲུབ་ཐབས་ནི། སྣ་ཚོགས་པདྨ་དང་ར་ཡིག་ལས་བྱུང་བའི་ཉི་མའི་གདན་ལ། ཧཱུྂ་ཡིག་ནག་པོ་འབར་བ་ལས་བྱུང་བའི་རང་ཉིད་རྡོ་རྗེ་ཧཱུྂ་མཛད་ཁ་དོག་ནག་པོ་འབར་ཞིང་འབར་བ། བསྐལ་པ་ཐ་མའི་མེ་ལྟ་བུ་ཤིན་ཏུ་མཆོག་ཏུ་འོད་ཟེར་ཆེན་པོ་འཁྲུགས་ཤིང་གཡོ་བ། དྲག་པོ་ཆེན་པོ་ཁམས་གསུམ་ཟ་བར་བྱེད་པའི་ཁྲོ་བོའི་རྒྱན་ཐམས་ཅད་ཀྱིས་བརྒྱན་པ། ཕྱག་གཉིས་རྡོ་རྗེ་དང་དྲིལ་བུ་རབ་ཏུ་སྦྱོར་བས་ཐུགས་ཀར་ཧཱུྂ་མཛད་ཀྱི་ཕྱག་རྒྱ་འཆིང་བ། གཡོན་བརྐྱང་གི་ཞབས་ཀྱིས་འཇིགས་བྱེད་མནན་ཞིང་འཇིགས་པར་བྱེད་པ། མགོ་བོ་དང་མགྲིན་པ་སྙིང་ཁ་རྣམས་སུ་ཨོཾ་ཨཱཿཧཱུྂ་གིས་མཚན་པ། ཆོ་ག་གཞན་རྣམས་རྡོ་རྗེ་གདན་པ་དང་མཚུངས། བཟླ་བྱའི་སྔགས་ནི། ཨོཾ་ཧཱུྂ་ཧཱུྂ་ཕཊ་སྭཱ་ཧཱ། ཞེས་སོ། །ཧཱུྂ་མཛད་ཀྱི་སྒྲུབ་ཐབས་སོ།། །། ༈ །ཞེ་བདུན་པ་སྟོབས་པོ་ཆེའི་སྒྲུབ་ཐབས་ནི། པདྨ་དཀར་པོ་དང་ཉི་མའི་གདན་ལ་ཧཱུྂ་དམར་པོ་ལས་རང་ཉིད་ཁྲོ་བོའི་རྒྱལ་པོ་སྟོབས་པོ་ཆེ་དམར་པོ་དབུ་སྐྲ་དམར་སེར་གྱེན་དུ་འཁྱིལ་བ་སྦྲུལ་གྱིས་བཅིངས་པ། ཕྱག་གཡས་གཉིས་དབྱུག་ཏོ་དཀར་པོ་དང༌། རྔ་ཡབ། གཡོན་གཉིས་ཕྱག་འཚལ་བའི་ཚུལ་དང༌། སྡིགས་མཛུབ་མཛད་པ། སྟག་གི་པགས་པའི་ཤམ་ཐབས་ཅན། ཞལ་མཆེ་བ་གཙིགས་ཤིང་ཞབས་གཡོན་བརྐྱངས་པ། འོད་དཔག་མེད་པའི་ཅོད་པན་ཅན། ཉི་མའི་འོད་ཕྲེང་སྤྲོ་བ། ཆོ་ག་གཞན་རྣམས་རྡོ་རྗེ་གདན་པ་ལྟར་རོ། །བཟླ་བྱའི་སྔགས་ནི། ཨོཾ་མ་ཧཱ་བ་ལ་སྭཱ་ཧཱ། ཞེས་སོ། །སྟོབས་པོ་ཆེའི་སྒྲུབ་ཐབས་སོ། །ཧེ་རུ་ཀ་དང༌། དགྱེས་པ་རྡོ་རྗེ་དང༌།

བདག་མེད་མ་རྣམས་བླ་མེད་སྒྲུབ་ཐབས་སུ་བཤད་པས་འདིར་མ་བྲིས་སོ།། །། ༈ །ཞེ་བརྒྱད་པ་འཇིག་རྟེན་གསུམ་ལས་རྣམ་པར་རྒྱལ་བའི་སྒྲུབ་ཐབས་ནི། སྣ་ཚོགས་པདྨ་དང་ཉི་མའི་གདན་ལ་ཧཱུྂ་ཡིག་ནག་པོ་ལས་སྐྱེས་པའི་རང་ཉིད་རྗེ་བཙུན་འཇིག་རྟེན་གསུམ་ལས་རྣམ་པར་རྒྱལ་བ་སྐུ་མདོག་ནག་པོ་ཞལ་ནག་པོ་བཞིའི་རྩ་ཞལ་ཁྲོ་ཞིང་སྒེག་པ། གཡས་པ་དྲག་པོ། གཡོན་པ་རྣམ་པར་འཇིགས་པ། རྒྱབ་ཞལ་དཔའ་བོའི་ཉམས་ཅན། ཕྱག་དང་པོ་གཉིས་རྡོ་རྗེ་དང་དྲིལ་བུ་འཛིན་པས་ཐུགས་ཀར་ཧཱུྂ་མཛད་ཆེན་པོའི་ཕྱག་རྒྱ་བཅིངས་པ། གཡས་ཀྱི་ལྷག་མ་གསུམ་རལ་གྲི། ལྕགས་ཀྱུ། མདའ། གཡོན་གྱི་ལྷག་མ་གསུམ་རྡོ་རྗེ། ཞགས་པ། གཞུ་བསྣམས་པ། ཞབས་གཡོན་བརྐྱངས་པས་དབང་ཕྱུག་ཆེན་པོའི་མགོ་བོ་དང༌། གཡས་ཅུང་ཟད་བསྐུམ་པས་གཽ་རིའི་ནུ་མ་ཟུང་མནན་པ། སངས་རྒྱས་ཀྱི་མེ་ཏོག་ཕྲེང་བ་ལ་སོགས་པ་སྣ་ཚོགས་པའི་རྒྱན་དང་ན་བཟའ་བསྣམས་པ། ཆོ་ག་གཞན་རྡོ་རྗེ་གདན་པ་ལྟར་རོ། །བཟླ་བྱའི་སྔགས་ནི། ཨོཾ་སུཾ་བྷ་ནི་སུཾ་བྷ་ནི་ཧཱུྂ། གྲྀཧྞ་གྲྀཧྞ་ཧཱུྂ། གྲྀཧྞཱ་པ་ཡ་གྲྀཧྞཱ་པ་ཡ་ཧཱུྂ། ་་་་ཨཱ་ན་ཡ་ཧོཿབྷ་ག་ཝཱན་བིདྱཱ་རཱ་ཛ་ཧཱུྂ་ཕཊ། ཅེས་སོ། །འཇིག་རྟེན་གསུམ་ལས་རྣམ་རྒྱལ་གྱི་སྒྲུབ་ཐབས་སོ།། །། ༈ །ཞེ་དགུ་པ་བགེགས་མཐར་བྱེད་ཀྱི་སྒྲུབ་ཐབས་ནི། སྣ་ཚོགས་པདྨར་ཨོཾ་ཡིག་དམར་པོ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྂ་ཡིག་མཐིང་ནག་ལས་རྡོ་རྗེ་མཐིང་ནག་ཧཱུྂ་གིས་མཚན་པ་ལས་འོད་འཕྲོས་དོན་གཉིས་བྱས་འདུས་ཡོངས་སུ་གྱུར་པ་ལས། རང་ཉིད་ཁྲོ་བོའི་དབང་པོ་བགེགས་མཐར་བྱེད་པ་དྲི་མ་མེད་པའི་འོད་ཟེར་གྱི་ཚོགས་འཕྲོ་བ། སྐུ་མདོག་ཨིནྡྲ་ནཱི་ལ་ལྟ་བུ་ཞལ་ཁྲོ་གཉེར་དང་ལྡན་པ་སྤྱན་གསུམ་དམར་ལ་འཁྲུགས་པ། དབུ་སྐྲ་དང་སྨ་ར་ཨག་ཚོམ་སྨིན་མ་དམར་སེར་གྱེན་དུ་འབར་བ། ཕྱག་གཡས་རྡོ་རྗེ་ནག་པོ་རྩེ་ལྔ་པ་རྭ་རྣམ་པར་གདེངས་པ་འཕྱར་བས་འཇིགས་པར་བྱེད་ཅིང༌། གཡོན་སྡིགས་མཛུབ་དང་བཅས་པས་རྡོ་རྗེའི་ཞགས་པ་འཛིན་པ།

དར་དང་རིན་པོ་ཆེས་བརྒྱན་ཅིང་སྟག་གི་པགས་པས་སྨད་དཀྲིས་པ། ཞབས་གཡོན་བརྐྱང་གིས་འགྱིང་བ། སྐུ་ལས་ཡེ་ཤེས་ཀྱི་མེ་རི་མེ་དཔུང་ཁམས་གསུམ་དུ་མཆེད་ཅིང་འཕྲོ་བ། ཆོ་ག་ལྷག་མ་རྣམས་རྡོ་རྗེ་གདན་པ་ལྟར་རོ། །བཟླ་བྱའི་སྔགས་ནི། ཨོཾ་ཨཱཿབིགྷྣཱནྟ་ཀྲྀ་ཏ་ཧཱུྂ། ཞེས་སོ། །འདི་ནི་སྒྲུབ་ཐབས་འདི་དག་ཐམས་ཅད་ཀྱི་ལས་ཐམས་ཅད་པ་ཡང་ངོ༌། །བགེགས་མཐར་བྱེད་ཀྱི་སྒྲུབ་ཐབས་སོ།། །། ༈ །ལྔ་བཅུ་པ་དཔལ་ནག་པོ་ཆེན་པོ་ཕྱག་གཉིས་པའི་སྒྲུབ་ཐབས་ནི། སྣ་ཚོགས་པདྨ་དང་ཉི་མ་ལ་ཧཱུྂ་ཡིག་ནག་པོ་ཡོངས་སུ་གྱུར་པ་ལས། རང་ཉིད་དཔལ་ཡེ་ཤེས་ཀྱི་མགོན་པོ་ནག་པོ་ཆེན་པོ་མུན་པའི་མདོག་ཅན། ཞལ་བསྒྲད་མཆེ་གཙིགས་ལྗགས་འདྲིལ་སྤྱན་གསུམ་དུས་མཐའི་མེ་ལྟར་འབར་ཞིང་འཁྲུགས་པ། དབུ་སྐྲ་དང་སྨིན་མ་སྨ་ར་ཨག་ཚོམ་གྱེན་དུ་འཕྱོ་བ་ཕྱག་གཡས་རྡོ་རྗེས་མཚན་པའི་གྲི་གུག་དང༌། གཡོན་པས་ཐོད་ཁྲག་གིས་བཀང་བ་བསྣམས་པ། མགོ་ཕྲེང་གི་དོ་ཤལ་དང་ཡན་ལག་ལ་སོགས་པ་ཐམས་ཅད་ལ་ཀླུ་བརྒྱད་ཀྱིས་བརྒྱན་པ། བོངས་ཐུང་ཞིང་ཡན་ལག་རགས་པ་བསུས་པ་ཆེ་ཞིང་ཐུར་དུ་འཕྱང་བ། ཞལ་ནས་ཁྲག་འཛག་ཅིང་འཇིགས་པར་བྱེད་པ༑ སྟག་གི་ཤམ་ཐབས་ཀྱིས་འགག་ཡན་ཆད་ཀླུབས་པ། རོལ་པའི་སྟབས་ཀྱིས་དགྲ་བགེགས་བསྒྱེལ་བའི་གདན་ལ་གནས་པ། ཆོ་གའི་སྤྲོས་པ་རྣམས་ནི་རྡོ་རྗེ་གདན་པ་དང་མཚུངས་སོ། །བཟླ་བྱའི་སྔགས་ནི༑ ཨོཾ་མ་ཧཱ་ཀཱ་ལཱ་ཡ་ཧཱུྂ་ཧཱུྂ་ཕཊ་ཕཊ་སྭཱ་ཧཱ། ནག་པོ་ཆེན་པོའི་སྒྲུབ་ཐབས་སོ། །དེ་ལྟར་སྒྲུབ་པའི་ཐབས་ནི་བདག་གི་རྣལ་འབྱོར་རྫོགས་པར་བསྒོམ་ཞིང་བཟླས་པ་དྲོད་ཚད་བྱིན་རླབས་དང་ལྡན་པར་བྱ་བའི་ཕྱིར་ཐོབ་ཙམ་ཉིད་ནས་གཞན་རྗེས་འཛིན་མི་བྱེད་པར་བསྙེན་པ་ཚད་དུ་སྐྱེལ་བ་ནི་དགོས་པའི་གཙོ་བོ་ཡིན་ནོ།། །། ༈ །ད་ནི་སློབ་མ་རྗེས་སུ་འཛིན་པར་བྱ་བའི་ཕྱིར། གནས་ཡིད་དང་མཐུན་པར་སྟེགས་བུའི་དབུས་སུ་རྡུལ་ཚོན་གྱི་སྣ་ཚོགས་པདྨའི་ལྟེ་བར་ལྷ་གང་ཡིན་གྱི་གདན་དབུས་སུ་ས་བོན་ལྷའི་མདོག་མཐུན་བྲིས་པའམ་དེ་ཙམ་མི་ནུས་ན་མེ་ཏོག་ཚོམ་བུ་བཀྲམ།

རིན་པོ་ཆེའི་བུམ་པ་ཁ་རྒྱན་མགུལ་ཆིངས་རྫས་དང་ལྡན་པ་གུ་གུལ་གྱིས་བདུག །བགེགས་མཐར་བྱེད་ཀྱི་སྔགས་བཟླ་ཞིང་ཡུངས་ཀར་གྱིས་བྲབ། ནང་ལྔ་ཚན་ལྔའི་རྫས་དང་རྒྱུན་འབབ་ཀྱི་ཆུས་བཀང་བའི་སྟེང་དུ་མཆོད་ཡོན་གྱི་སྣོད་དུང་ཞལ་དྲི་ཆུས་བཀང་བ་དང༌། དེའི་སྟེང་དུ་རྡོ་རྗེ་ལ་མེ་ཏོག་གི་ཕྲེང་བ་བཏགས་པ་བཞག་ལ། ཆུ་གཉིས་སྔོན་དུ་འགྲོ་བའི་ཉེར་སྤྱོད། དཀར་གཏོར་གསུམ་རྣམས་བཤམས། སློབ་དཔོན་གྱི་ཉེ་ལོགས་སུ་རྡོར་དྲིལ། མེ་ཏོག ༑ལས་བུམ་མམ་དུང་ཆོས་དྲི་ཆུས་བཀང་བ་སོགས་ཉེར་མཁོ་རྣམས་འདུ་བྱ། སྤྲོ་ན་བགེགས་དང་སྡིག་པ་སྦྱོང་བའི་ཡོ་བྱད་རབ་གནས་ལྟར་འདུ་བྱའོ། །དེ་ནས་སྐྱབས་སེམས་ཚད་མེད་བཞི། བགེགས་གཏོར། མཆོད་པ་བྱིན་རླབས། སྲུང་འཁོར༑ ཚོགས་ཞིང༌། བདག་བསྐྱེད། ཡེ་ཤེས་པ་འགུགས་བསྟིམ། དབང་བསྐུར། རྒྱས་གདབ། མཆོད་བསྟོད་བསྡུས་པ་རྣམས་སྔར་བཤད་པའི་སྒྲུབ་ཐབས་སོ་སོའི་སྐབས་ལྟར་བྱ། རྗེས་གནང་གང་ཡིན་དེ་མ་ཟིན་བར་དུ་བསྔོ་བ་བྱ་མི་དགོས། དེ་ནས་བུམ་པ་བགེགས་མཐར་བྱེད་ཀྱིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་བྷྲཱུཾ་ལས་བྱུང་བའི་རིན་པོ་ཆེའི་བུམ་པ་མཚན་ཉིད་རྫོགས་པ་ཁ་རྒྱན་མགུལ་ཆིངས་དང་ལྡན་པ་བཅུད་བཟང་པོས་ཡོངས་སུ་གང་བའི་ནང་དུ། ལྷ་གང་ཡིན་གྱི་གདན་བསྐྱེད་པ་ནས་བཟུང་མཆོད་བསྟོད་ཀྱི་བར་སྒྲུབ་ཐབས་སོ་སོ་ལྟར་བྱ། བཟླས་པའི་ཚེ། ཧཱུྂ་ཞེས་ལག་གཡས་རྡོ་རྗེ་དང་བཅས་པས་གཟུང་ཐག་གི་སྣེ་མོ་ནས་འཇུས་ཏེ༑ བདག་ལྷར་གསལ་བའི་ཐུགས་ཀའི་ས་བོན་སྔགས་ཕྲེང་དང་བཅས་པ་ལས་སྔགས་ཕྲེང་སྤྲོས། གཟུང་ཐག་ལ་བརྒྱུད་དེ་སོང་བས་བུམ་ནང་གི་ལྷའི་ཐུགས་ཀར་ས་བོན་གྱི་མཐར་སྔགས་ཀྱིས་བསྐོར་བ་ལ་ཕོག །ཐུགས་དམ་གྱི་རྒྱུད་བསྐུལ། སྔགས་ཕྲེང་ས་བོན་སྐུའི་ཆ་རྣམས་ནས་ཡེ་ཤེས་ཀྱི་བདུད་རྩི་བབ་ནས་བུམ་པ་གང་བར་དམིགས་ནས་སྔགས་ཅི་འགྲུབ་བཟླ། མཐར་མཆོད་ཅིང་བསྟོད་ནས༑ ཨོཾ་བཛྲ་ཨརྒྷཾ་པྲ་ཏཱིཙྪ་སྭཱ་ཧཱ།

ཞེས་དུང་ཞལ་གྱི་ཆུ་མཆོད་ཡོན་དུ་ཕུལ་བར་བསམ་ལ་བུམ་པར་བླུག །མེ་ཏོག་མཆོད་ནས། ལྷ་ཆེ་གེ་མོ་བྱང་ཆུབ་སེམས་ཀྱི་ངོ་བོར་ཞུ་བ་བུམ་པའི་ཆུ་དང་དབྱེར་མེད་དུ་གྱུར་པར་བསམ༑ ལས་བུམ་མམ་དུང་ཞལ་དུ་ཁྲུས་ཆུ་བཞག་པ་སྤྲོ་ན་བགེགས་མཐར་བྱེད་ཀྱི་སྒྲུབ་ཐབས་ལྟར་བསྐྱེད་ནས། ཡེ་ཤེས་པ་དགུག་པ་ནས་མཆོད་པའི་བར་དང༌། ཧཱུྂ་༌། འཇིགས་པའི་ཧཱུྂ་སྒྲ་ངེས་སྒྲོག་ཅིང༌། །སོགས་ཀྱིས་བསྟོད། བཟླས་པ་བྱ༑ མཐར་ཁྲོ་བོའི་དབང་པོ་བགེགས་མཐར་བྱེད་ཀྱིས་འདིར་ཇི་སྲིད་དབང་གི་བྱ་བ་མ་རྫོགས་ཀྱི་བར་དེ་སྲིད་བགེགས་རྣམས་བསྲུང་ཞིང་བཟློག་པར་མཛད་དུ་གསོལ། ཞེས་ཕྲིན་ལས་བཅོལ། ལྷ་མི་བཞུ་བར་བཞག །དེ་ཙམ་མི་སྤྲོ་ན་བགེགས་མཐར་བྱེད་དེའི་སྔགས་ཅི་འགྲུབ་བཟླས་པ་ཁོ་ནས་རུང་སྟེ་འདིས་ཁྲུས་ཀྱི་བྱ་བ་ཙམ་ལས་མི་དགོས་པའི་ཕྱིར་རོ། །མདུན་བསྐྱེད་བསྒྲུབ་པ་ནི། མདུན་གྱི་མཎྜལབགེགས་མཐར་བྱེད་ཀྱི་སྔགས་ཀྱིས་བསངས། སྭ་བྷཱ་ཝས་སྦྱངས༑ སྟོང་པའི་ངང་ལས་བསྲུང་བའི་འཁོར་ལོ་ཡངས་པའི་ནང་དུ་ལྷ་གང་ཡིན་པའི་གདན་བསྐྱེད་པ་ནས། བསྟོད་པའི་བར་སྒྲུབ་ཐབས་ལྟར་བྱ། སྔགས་བཟླ་བའི་ཚེ། ཐུགས་ཀའི་སྔགས་ཕྲེང་ས་བོན་དང་བཅས་པ་ལས་འོད་འཕྲོས་སེམས་ཅན་ཐམས་ཅད་ཀྱི་སྒྲིབ་པ་སྦྱངས། ལྷ་དེའི་གོ་འཕང་ལ་བཀོད། ཚུར་འདུས་སྔགས་ཕྲེང་ས་བོན་དང་བཅས་ལ་ཐིམ་ཞིང་འཁོར་བར་བསམ་ལ་ཅི་འགྲུབ་སྔགས་བཟླ། བུམ་མདུན་གྱི་སྐབས་སྒྲུབ་ཐབས་ཀྱི་རང་ཉིད་དང་བདག་ཉིད་ཅེས་པ་དོར། གཞན་འདྲ། གཏོར་མ་དང་པོ་བསང་སྦྱངས། བྱིན་རླབས་སྔོན་འགྲོའི་གཏོར་མའི་སྐབས་ལྟར་བྱས་ནས། ལྷ་གང་ཡིན་གྱི་སྔགས་མཐར། ཨ་ཀཱ་རོ་བཏགས་པ་གསུམ་གྱིས་དབུལ། དྲིལ་བུ་བསིལ་ཞིང༌། མཆོད་སྦྱིན་གཏོར་མ་འདི་བཞེས་ལ། །ཞེས་པ་ནས། ཡིད་ལ་འདོད་པ་ཀུན་འགྲུབ་མཛོད་ཀྱི་བར་བརྗོད་པས་ཕྲིན་ལས་བཅོལ། གཏོར་མ་ལྷག་མ་གཉིས་པོ་ཕྱོགས་སྐྱོང་བཅུ་དང༌། བགེགས་ལ་སྤྱི་གཏོར་ལྟར་ཕྲིན་ལས་བཅོལ།

སློབ་མ་རྗེས་འཛིན་ལྟར་རམ་གཟུངས་སྔགས་ཙམ་གྱིས་བདག་ཉིད་དབང་བླང་བར་བྱའོ། །དེ་ནས་སློབ་མ་འཇུག་པ་ནི། སློབ་མ་རྣམས་ཕྱི་རོལ་ལམ་ནང་དུ། ལས་བུམ་མམ་དུང་ཞལ་གང་རུང་གིས་ཁྲུས་བྱ། གྲལ་ལ་བཀོད། མེ་ཏོག་བཀྲམ་ཞིང་བསྡུས་ནས་མཎྜལ་ཕུལ། དེ་དག་ལ་བླ་མས་ཐེག་པ་ཆེན་པོའི་སེམས་བསྐྱེད་ཅིང༌། སྤྲོ་ན་སློབ་དཔོན་དང་སློབ་མའི་མཚན་ཉིད་དང་རྗེས་གནང་གི་རྣམ་བཞག་སོགས་སྐབས་སུ་བབ་ཅིང་འབྲེལ་ཆགས་པའི་གོ་དོན་བཤད་ནས༑ ལྷ་ཆེ་གེ་མོའི་རྗེས་གནང་ཞུ་བའི་དོན་དུ། ཀུན་མཁྱེན་ཡེ་ཤེས་ཕུང་པོ་ཅན། །སྲིད་པའི་འཁོར་ལོ་རྣམ་སྦྱོང་བ། །དེ་རིང་བཤད་པའི་རིན་ཆེན་གཏེར། །གཙོ་བོས་བདག་ལ་བཀའ་དྲིན་སྩོལ༑ ༑ཞེས་གསུམ་གྱིས་གསོལ་བ་བཏབ། ཆོས་ཉན་པའི་ཀུན་སློང་ཀུན་སྤྱོད་རྒྱས་བསྡུས་སྐབས་སྦྱར་བཤད་ནས། བླ་མས་རྗེས་གནང་གི་སྔོན་འགྲོ་རྒྱུན་བཤགས་ལྔ་རྣམ་དག་གི་ཆོ་གའི་ཚིག་དང་མཐུན་པར་སྐྱབས་འགྲོ་ནས་བསྔོ་བ་ཡན་གྱི་གོ་དོན་སྤྲད་ནས་བགེགས་དང་སྡིག་པ་སྦྱངས། སློབ་མས་བླ་མ་དང་མདུན་བསྐྱེད་ཀྱི་ལྷ་ལ་ལྔ་རྣམ་དག་བགྱི་བའི་སླད་དུ། དཀོན་མཆོག་གསུམ་ལ་བདག་སྐྱབས་མཆི། །ནས། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག་གི་བར་ལན་གསུམ་གྱིས་རྒྱུན་བཤགས་བྱ། སྤྲོ་ན་རབ་གནས་ཀྱི་ཆོ་ག་ལྟར་བྱ། རྗེས་གནང་དངོས་གཞི་ཞུ་བའི་དོན་དུ་སློབ་མས། སློབ་དཔོན་དགོངས་སུ་གསོལ། བདག་ལ་བཅོམ་ལྡན་འདས་ཆེ་གེ་མོའི་སྐུ་གསུང་ཐུགས་ཀྱི་རྗེས་སུ་གནང་བ་སྩལ་དུ་གསོལ། གསུམ་གྱིས་སྤྱིར་གསོལ་བ་བཏབ། བྱེ་བྲག་སྐུའི་རྗེས་གནང་གི་དོན་དུ་སློབ་མས། རྡོ་རྗེ་འཛིན་པ་དགོངས་སུ་གསོལ། །བདག་ནི་འགྲོ་ལ་ཕན་དོན་དུ། །བརྩེ་ཆེན་ཁྱེད་ལ་གསོལ་འདེབས་ཀྱི༑ ༑ཕྱག་རྒྱའི་ཡེ་ཤེས་བསྐྱེད་དུ་གསོལ། །གསུམ་གྱིས་གསོལ་བ་གདབ། སློབ་མ། ཨོཾ་ཨཱཿབིགྷྣཱས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་གདན་བསྐྱེད་པ་ནས་བཟུང༌། ཡེ་ཤེས་པ་དང་དམ་ཚིག་པ་གཉིས་སུ་མེད་པར་གྱུར་གྱི་བར་ལྷ་རང་གི་སྒྲུབ་ཐབས་ལྟར་བྱ།

དེ་ཉིད་བརྟན་པར་བྱ་བའི་ཆུ་དབང་བསྐུར་བ་ནི།་ སློབ་དཔོན་གྱི་ཐུགས་ཀའི་ས་བོན་གྱི་འོད་ཀྱིས་ཕྱོགས་བཅུའི་རྒྱལ་བ་འཁོར་དང་བཅས་པ་དབང་གི་ལྷ་རིགས་ལྔ། ཡུམ་བཞི། བྱང་ཆུབ་སེམས་དཔའ་དང་སེམས་མ། ཁྲོ་བོ་དང་ཁྲོ་མོའི་ལྷ་རྣམས་མདུན་གྱི་ནམ་མཁར་སྤྱན་དྲངས། ཞེས་ཉེར་སྤྱོད་ལྔས་མཆོད། རྡོ་རྗེ་ཅན་གྱི་སངས་རྒྱས་ལ། །འགྲོ་བ་སྐྱོབ་པའི་ཆེད་དུ་དབང༌། །ཡོན་ཏན་འབྱུང་གནས་ཇི་ལྟར་སྩལ། །དེ་ལྟར་འདི་ལའང་སྩལ་དུ་གསོལ། །ཞེས་སློབ་དཔོན་གྱིས་གསོལ་བ་བཏབ་པས་རྒྱལ་བ་ལྔས་དབང་གི་དགོངས་པ་མཛད༑ བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད། བྱང་ཆུབ་སེམས་མ་རྣམས་ཀྱིས་རྡོ་རྗེའི་གླུ་ལེན། ཁྲོ་བོ་རྣམས་ཀྱིས་བགེགས་སྐྲོད། ཁྲོ་མོ་རྣམས་ཀྱིས་ཕྱོགས་བཅུ་སྲུང༌༑ ལྷའི་བུ་དང་བུ་མོ་རྣམས་ཀྱིས་སློབ་མའི་སྟེང་དུ་གདུགས་དང་རྒྱལ་མཚན་བ་དན་ལ་སོགས་པ་སྒྲེང༌། ལྷའི་མེ་ཏོག་དང་གུར་གུམ་ལ་སོགས་པའི་ཆར་འབེབས། ཡུམ་བཞིས་བུམ་པ་དཀར་པོ་བྱང་ཆུབ་སེམས་ཀྱི་རང་བཞིན་ཅན་གྱི་བདུད་རྩིའི་བཅུད་ཀྱིས་གང་བ་ཅུང་ཟད་ཡོ་བར་བཟུང་ནས་སློབ་མ་ལ་དབང་བསྐུར་བར་དཔོན་སློབ་གཉིས་ཀས་བསམ། སློབ་དཔོན་གྱིས་བུམ་པ་ཐོགས་ནས་དབང་བསྐུར་ཞིང༌། དབང་བསྐུར་རྡོ་རྗེ་ཆེན་པོ་ནི། །ཁམས་གསུམ་ཀུན་གྱི་ཕྱག་བྱས་པ། །སངས་རྒྱས་ཀུན་གྱི་གསང་གསུམ་གྱི། །གནས་ལས་བྱུང་བ་སྦྱིན་པར་བྱ། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། ཞེས་བུམ་ཆུ་སྦྱིན། དེ་ལྟར་དབང་བསྐུར་བས་བདུད་རྩིའི་ཆུ་རྒྱུན་གྱིས་ལུས་གང་དྲི་མ་དག །ཆུའི་ལྷག་མ་གྱེན་དུ་འཁྱིལ་བ་ལས་རིགས་ཀྱི་བདག་པོ་ཆེ་གེ་མོའམ་རྒྱལ་བ་ལྔས་དབུ་བརྒྱན། སློབ་དཔོན་གྱི་ཐུགས་ཀའི་ས་བོན་གྱི་འོད་ཀྱིས་བསྐུལ་བས། དབང་ལྷ་ཡབ་ཡུམ་འཁོར་བཅས་སློབ་མའི་བ་སྤུའི་བུ་ག་རྣམས་ནས་ཐིམ། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། མེ་ཏོག་དོར། དེ་ལྟར་རྗེས་སུ་གནང་བས་ལུས་ཀྱི་སྒོ་ནས་བསགས་པའི་བག་ཆགས་དྲི་མ་དེར་འཛིན་དང་བཅས་པ་དག

།སྐུའི་རྗེས་སུ་གནང་བ་མ་ལུས་པ་ཐོབ། ལུས་ལྷའི་བསྐྱེད་རིམ་སྣང་སྟོང་ཟུང་འཇུག་གི་རིམ་པ་བསྒོམ་པ་ལ་དབང་བར་བྱས་པ་ཡིན་ནོ། །ཞེས་དོན་བཤད། གསུང་གི་རྗེས་གནང་གི་དོན་དུ་སློབ་མས། རྡོ་རྗེ་འཛིན་པ་དགོངས་སུ་གསོལ། །བདག་ནི་འགྲོ་ལ་ཕན་དོན་དུ། །སྔགས་ཀྱི་དབང་བསྐུར་ཡེ་ཤེས་ཆེ། །དངོས་གྲུབ་སྟེར་བ་བདག་ལ་སྩོལ། །གསུམ་གྱིས་གསོལ་བ་བཏབ། དཔོན་སློབ་གཉིས་ཀ་ལྷར་གསལ་བའི་སློབ་དཔོན་གྱི་ཐུགས་ཀའི་སྔགས་ཕྲེང་ས་བོན་དང་བཅས་པ་ལས་མར་མེ་གཅིག་ལས་གཉིས་ཆད་ཀྱི་ཚུལ་དུ། སྔགས་ཕྲེང་ས་བོན་དང་བཅས་པ་སྤྲོས་ཞལ་ནས་ཐོན། སློབ་མའི་རྣ་བ་གཡས་པའམ་ཞལ་དུ་ཞུགས་ནས་སྙིང་ཁའི་སྔགས་ཕྲེང་ས་བོན་དང་བཅས་པ་སོ་སོར་ཆུ་བཞག་པ་ལྟར་ཐིམ་པར་གཉིས་ཀས་བསམ། ལྷ་གང་ཡིན་གྱི་སྔགས་ལན་གསུམ་རྗེས་ཟློས་བྱ། སླར་སློབ་མས། བཅོམ་ལྡན་བདག་གིས་བཟུང་ལགས་ཀྱི། །བདག་ལ་ཉེ་བར་མཛད་དུ་གསོལ། །གསུམ་བརྗོད། སློབ་དཔོན་གྱི། བཅོམ་ལྡན་འདི་ལ་སྩལ་ལགས་ཀྱི། །འདི་ལ་འགོ་བར་མཛད་དུ་གསོལ། །སྔགས་ཀྱི་དངོས་གྲུབ་སྩལ་དུ་གསོལ། །བརྟུལ་ཞུགས་བརྟན་པར་མཛད་དུ་གསོལ། །འཕྲིན་ལས་རྫོགས་པར་མཛད་དུ་གསོལ། །ཞེས་དང༌། སུ་པྲ་ཏིཥྛ་དང་མེ་ཏོག་འཐོར། དེ་ལྟར་རྗེས་སུ་གནང་བས་ངག་གི་སྒོ་ནས་བསགས་པའི་དྲི་མ་དག །གསུང་གི་རྗེས་སུ་གནང་བ་མ་ལུས་པ་ཐོབ། ངག་ལྷའི་གསང་སྔགས་གྲགས་སྟོང་ཟུང་འཇུག་གི་རིམ་པ་བཟླ་བ་ལ་དབང༌། ཞེས་དོན་བཤད། ཐུགས་ཀྱི་རྗེས་གནང་གི་དོན་དུ། སློབ་མས། རྡོ་རྗེ་འཛིན་པ་དགོངས་སུ་གསོལ། །བདག་ནི་འགྲོ་ལ་ཕན་དོན་དུ། །དཔའ་བོ་རྡོ་རྗེ་སློབ་དཔོན་གྱིས། །བློ་མཆོག་ཏིང་འཛིན་བསྐྱེད་དུ་གསོལ། །གསུམ་གྱིས་གསོལ་བ་གདབ། སློབ་དཔོན་ལྷར་གསལ་བའི་ཐུགས་ཀའི་ས་བོན་ལས་འོད་ཟེར་འཕྲོས། མདུན་བསྐྱེད་ཀྱི་ལྷའི་ཐུགས་ཀར་ཕོག་པས་ཐུགས་རྒྱུད་བསྐུལ་ནས་མདུན་བསྐྱེད་ལྷའི་གནས་གསུམ་བ་སྤུའི་བུ་ག་དང་བཅས་པ་ཐམས་ཅད་ནས་ལྷ་རང་འདྲ་བ་དང་སྔགས་ཕྲེང་ས་བོན་ཕྱག་མཚན་གྱི་རྣམ་པ་ལ་སོགས་པ་དཔག་ཏུ་མེད་པ་བྱུང་བ།

སློབ་མ་ལྷར་གསལ་བའི་ལུས་ངག་ཡིད་གསུམ་ལ་ཐིམ་པས་སློབ་མའི་ལུས་ངག་ཡིད་གསུམ་དང་ལྷ་ཆེ་གེ་མོའི་སྐུ་གསུང་ཐུགས་དབྱེར་མེད་དུ་གྱུར་པར་དཔོན་སློབ་གཉིས་ཀས་བསམ། དར་ཅིག་ཏིང་ངེ་འཛིན་ལ་མཉམ་པར་བཞག །སློབ་དཔོན་གྱིས་སུ་པྲ་ཏིཥྛས་མེ་ཏོག་འཐོར། དེ་ལྟར་རྗེས་སུ་གནང་བས་ཡིད་ཀྱི་སྒོ་ནས་བསགས་པའི་དྲི་མ་དག །ཐུགས་ཀྱི་རྗེས་སུ་གནང་བ་མ་ལུས་པ་ཐོབ། སེམས་ལྷའི་ཐུགས་ཀྱི་རང་བཞིན་གསལ་སྟོང་ཟུང་འཇུག་གི་རིམ་པ་བསྒོམ་པ་ལ་དབང༌། ཞེས་དོན་བཤད༑ དེ་ནས་དམ་བཅའ་བའི་ལུང་ནི། སློབ་མས། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། སློབ་དཔོན་བདག་ལ་དགོངས་སུ་གསོལ༑ བདག་མིང་འདི་ཞེས་བགྱི་བས། དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་ལྷ་ཆེ་གེ་མོ་ཡི་དམ་གྱི་ལྷར་བཟུང་ཞིང་ཞེས་དང༌། མགོན་པོ་ལ་ཆོས་སྐྱོང་བའི་སྲུང་མར་བཟུང་ཞིང༌། ཞེས་སྦྱར། ཐུན་མོང་དུ། དེའི་གཟུང་སྔགས་ཉིན་རེ་བཞིན་དུ་ཅི་ནུས་སུ་བཟླ་བར་བགྱིའོ། །གསུམ་བརྗོད། ཤིས་བརྗོད་སྐབས་སྦྱར་བྱ་ཞིང་མེ་ཏོག་འཐོར། གཙོ་བོས་ཇི་ལྟར་སོགས་ཀྱིས་དམ་ཚིག་བསྲུང་བར་ཁས་བླངས། གཏང་རག་གི་མཎྜལ་དབུལ་ལོ། །རྗེས་ཀྱི་བྱ་བ་བུམ་མདུན་གྱི་ལྷ་ལ་མཆོད་ཅིང་བསྟོད། ཡི་གེ་བརྒྱ་པས་ལྷག་ཆད་ཁ་བསྐང༌། ཨོཾ་བཛྲ་མུཿས་བདག་བུམ་མདུན་བསྐྱེད་ཀྱི་ཡེ་ཤེས་པ་གཤེགས། བུམ་མདུན་གྱི་དམ་ཚིག་པ་རང་ལ་བསྡུ། ཤིས་བརྗོད་དང་བསྔོ་སྨོན་གྱིས་བྱིན་ཆགས་པར་བྱ། རྗེས་གནང་སོ་སོའི་མཇུག་ཏུ་ལྷ་རང་རང་གི་སྒྲུབ་ཐབས་ཀྱི་ལུང་བྱའོ། །དེ་ཡང་སྐབས་ཐོབ་ཀྱི་རྗེས་གནང་ཁོལ་བུར་རེ་རེ་བྱེད་ན་སྔར་བཤད་མ་ཐག་པའི་བདག་བསྐྱེད་ཀྱི་རྗེས་སུ་བུམ་མདུན་དང་འཇིག་རྟེན་ལས་འདས་པ་དང༌། མ་འདས་པ་ལ་གཏོར་མ་འབུལ་བ་བདག་ཉིད་འཇུག་པ་སོགས་སློབ་མ་རྗེས་འཛིན་གྱི་མཐར་ཐུག་པ་བཤད་མ་ཐག་པའི་ཆོ་ག་དཀྱུས་ཁོ་ན་ལྟར་བྱས་པས་ལེགས་པར་འགྲུབ་ཅིང༌།

ཡང་རྗེས་གནང་ཐམས་ཅད་རྫོགས་པར་བྱེད་པའམ། གཉིས་གསུམ་སོགས་ཕྱོགས་གཅིག་ཏུ་བྱེད་ན་སྔོན་འགྲོའི་གཏོར་མ་ནས་བཟུང་ཚོགས་བསགས་ཡན་ཐུན་མོང་དུ་གཅིག་ཏུ་བྱ། བདག་བསྐྱེད་རེ་རེའི་མཐར་དེ་ཉིད་ཀྱི་བུམ་མདུན་དང༌། འདས་གཏོར་ཕུལ་ནས་བདག་འཇུག་བླངས། དེའི་རྗེས་སུ་བདག་བསྐྱེད་སྔ་མ་གཤེགས་བསྡུ་མི་བྱ་བར་གནས་འགྱུར་བའམ་གོ་འཕོས་ནས། ཆོ་ག་ཕྱི་མའི་བདག་བསྐྱེད་ལ་འཇུག་ཅིང་དེ་ཀའི་བུམ་མདུན་བདག་འཇུག་གཏོར་འབུལ་སོགས་བྱ། ཉི་མ་རེར་རྗེས་གནང་གང་བྱེད་ཀྱི་བདག་འཇུག་ཡན་སོ་སོར་གྲུབ་རྗེས། ཕྱོགས་སྐྱོང་དང་འབྱུང་གཏོར་གཉིས་སྤྱི་ཁྱབ་ཏུ་གཅིག་བྱས་པས་འགྲུབ་ལ་མཐར་རྗེས་སུ་མཆོད་བསྟོད་བཟོད་གསོལ་ཕྱོགས་གཅིག་ཏུ་བྱས་ནས་གཤེགས་བསྡུ་སོ་སོར་བྱ་དགོས་པ་ནི་ལག་ལེན་རྣམ་པར་དག་པ་ཡིན་གྱི་དེང་སང་སྒྲུབ་ཐབས་རྒྱ་མཚོ་དང༌། བརྒྱ་རྩ་སོགས་ཀྱི་ལྷ་ཡིན་རྒྱུ་བ་མཚན་འདྲ་ལ་སྐུ་མདོག་ཞལ་ཕྱག་སོགས་རང་བཟོས་བཅོས་པར་དབང་དང༌། རྗེས་གནང་དང༌། བྱིན་རླབས། རིག་གཏད་སོགས་ཀྱི་རྣམ་དབྱེ་སོ་སོར་མེད་པར། དབང་བསྐུར་དང་རྗེས་གནང་བསྲེས་པའི་གྱ་ཚོམ་གྱི་སྟེང༌། རྙིང་མ་དང་ཤན་བསྲེས་པའི་གཏོར་དབང་སོགས་གྱ་མ་དོ་བྱེད་པ་རྣམས་ནི། རྡོ་རྗེ་སློབ་དཔོན་གྱི་གཟུགས་བརྙན་ཙམ་དུ་ཟད་པ་ཁོ་ན་ཡིན་ནོ།། །།སྨྲས་པ། རྡོ་རྗེ་འཛིན་པའི་དེད་དཔོན་ངས། །སྔགས་གཞུང་ཆུ་གཏེར་རྒྱ་མཚོ་ཆེར། །བློ་གྲོས་གྲུ་གཟིངས་ཀྱིས་ཞུགས་ཏེ། །པཎ་གྲུབ་གདེངས་ཅན་ཚོགས་རྣམས་ཀྱི། །བང་མཛོད་སྒྲུབ་ཐབས་ཀུན་བཏུས་ནས། །སྙིང་པོ་དགོས་འདོད་ཀུན་འབྱུང་བའི། །སྒྲུབ་ཐབས་རིན་ཆེན་དབང་གི་རྒྱལ། །བཅུ་ཕྲག་ལྔ་འདི་ལེགས་བསྡུས་ཏེ༑ ༑ངག་འདོན་སྲད་བུ་ལ་སྟར་ནས། །སྐལ་ལྡན་རྣམས་ཀྱི་དོ་ཤལ་དུ། །ལྷག་བསམ་དཀར་པོས་དེང་བྱིན་གྱི། །ཐེག་ཆེན་རིགས་ལས་ངེས་བསྐྲུན་ཅིང༌། །སྙིང་རྗེའི་ལང་ཚོ་དང་ལྡན་ལ། །རང་གཞན་ཕན་འདོད་སེམས་བསྐྱེད་དེ། །རྣམ་དཔྱོད་བློ་གྲོས་དང་ལྡན་པའི། །གཟུར་གནས་ཡོད་ན་དགའ་བས་ལོངས། །རྡོ་རྗེ་ཁབ་རྩེའི་འཇིག་རྟེན་དུ། །འཆས་པའི་རྡོ་རྗེ་སློབ་དཔོན་འགས། །རྒྱུད་དང་པཎ་གྲུབ་གཞུང་ལུགས་རྣམས། །མིག་གི་ལམ་དུ་མ་སྟར་བར། །དེ་དག་ཟབ་མོའི་ཆོས་མིན་ཞེས། །རང་གི་རྨི་ལམ་ཉམས་སྣང་ངམ། །རང་བཟོའི་རྟོག་བཏགས་གྱ་ཚོམ་ཆོས། །མང་དུ་བརྩམས་ནས་དེ་དག་ལ། །རྨོངས་པ་བླུན་དད་ཕྱོགས་འཛིན་གྱིས། །མྱོས་པའི་དཔོན་སློབ་འགའ་འགའ་དག

།དེ་རྗེས་འཇུག་ཅིང་དེ་ཉམས་ལེན། །ཀྱེ་མ་དེ་འདྲའི་དཔོན་སློབ་རྣམས། །རྡོ་རྗེ་ཁབ་རྩེའི་ཞིང་ཁམས་སུ། །འགྲོ་ལ་བྲོད་པ་ཨེ་མ་མཚར། །ལ་ལ་རིགས་རུས་ཆོ་འབྲང་དང༌། །འཁོར་དང་ནོར་རྫས་འབད་དེ་སྒྲུབ། །སློབ་མ་ཟང་ཟིང་གིས་བསྐྱངས་ནས། །འདུལ་ལུང་མིག་གིས་མ་མཐོང་བར། །ལས་ཆོག་དཔེ་ཀློག་ཙམ་བྱས་ནས། །འཇམ་ཕྲུག་ཆོས་ལྡན་རྫུ་བག་གིས། །འདུལ་འཛིན་མཁན་པོ་འགའ་འགའ་དང༌། །བྱང་ཆུབ་ཕྱོགས་ཆོས་མ་མཐོང་ཞིང༌། །ཕྱོགས་མེད་སྙིང་བརྩེས་རབ་དབེན་ཡང༌། །ཉེ་རིང་ཅན་གྱི་ཁ་མཁས་ལ། །བྱང་ཆུབ་སེམས་དཔའ་ཞེས་སུ་འབོད། །རྒྱུད་གཞུང་མ་མཐོང་མ་ཐོས་པར། །དབང་དང་རྗེས་གནང་རིག་གཏད་སོགས། །དབྱེར་མེད་གང་བྱུང་སྟེས་དབང་ལ། །གསར་རྙིང་བསྲེས་ནས་དབང་བསྐུར་དང༌། །ཁྲིད་དང་གདམས་ངག་བསྟན་ནོ་ལོ། །མིང་ལ་ཞེན་པའི་བཤེས་གཉེན་རྣམས། །སློབ་མ་ཆོས་མིན་ནོར་གྱིས་བསྡུ། །བླུན་པོའི་འཁོར་དང་འཇིག་རྟེན་གྱི། །ཆོས་ལུགས་དག་དང་དེ་མཐུན་ཡང༌། །བློ་ལྡན་སློབ་མ་ཚུལ་ཤེས་དང༌། །ཆོས་ཀྱི་ཚུལ་དང་ཨེ་མཐུན་སོམས། །རྡོ་རྗེ་ཐེག་པའི་ལམ་སྲོལ་གྱི། །སྒྲུབ་ཐབས་འབད་ནས་བསྡུས་པ་ཡི། །དགེ་བ་ཀུནྡ་ལྟར་དཀར་བ། །འགྲོ་དྲུག་རྫོགས་བྱང་ཐོབ་ཕྱིར་བསྔོ། །ཞེས་སྒྲུབ་ཐབས་ཀུན་ལས་བཏུས་པའི་རྒྱ་མཚོ་ཞེས་པ་དེ་ཤཱནྟ་རི་ཡོ་གའི་གྲགས་པ་རྒྱལ་མཚན་གྱིས་བསྒྱུར་བ་ཉིད་གཙོ་བོར་བྱས་ཤིང༌། བ་རི་ལོ་ཙཱ་བའི་འགྱུར་བ་རི་བརྒྱ་རྩ་ཞེས་སམ་སྒྲུབ་ཐབས་བརྒྱ་རྩ་ཞེས་པ་དང་ཡང་སྒོ་བསྟུན་ནས། སྒྲུབ་ཐབས་འཁྱེར་བདེ་བ་རྣམས་བློ་དམན་རྣམས་ལ་ཕན་པའི་བློས་རིགས་བསྡུས་པ། བཅུ་ཕྲག་ལྔར་བྱས་པ་འདིའང་འཕྱོང་རྒྱས་དཔལ་རིའི་སྒྲུབ་སྡེ་ནས་ཆོས་མཛད་བསོད་ནམས་རིན་ཆེན་སོགས་ཀྱིས་བསྐུལ་བའི་ངོར༑ དབུར་སྟོད་འབྲི་གུང་པ་སྐྱུ་རའི་གདུང་ལས། དུས་མཐའི་རྡོ་རྗེ་འཛིན་པ་ཆོས་ཀྱི་གྲགས་པ་ཞེས་འབོད་པས། མེ་ཁམས་བྱི་བའི་ལོ་ནག་པས་ཉ་བའི་ཕྱོགས་ཕྱི་མའི་དགའ་བ་གསུམ་པར།

དཔལ་འབྲི་གུང་གི་ཕོ་བྲང་བཀྲ་ཤིས་ཚུགས་ཀྱི་རེའུ་མིག་པདྨ་འོད་དུ་སྦྱར་བ་འདིས་ཀྱང་རྡོ་རྗེ་ཐེག་པའི་བསྟན་པ་ཡུན་རིང་དུ་གནས་ཤིང༌། སེམས་ཅན་ཐམས་ཅད་རྡོ་རྗེ་འཛིན་པའི་གོ་འཕང་བདེ་བླག་ཏུ་ཐོབ་པར་གྱུར་ཅིག །སིདྡྷི་བྷ་ཝནྟུ།། །།འདིའི་བརྒྱུད་པ་ནི། ཁྱབ་བདག་རྡོ་རྗེ་འཆང༌། རྡོ་རྗེ་རྣལ་འབྱོར་མ། ཨ་བྷ་ཡཱ་ཀ་ར་གུཔྟ༑ རཏྣ་རཀྵི་ཏ། ཤུ་བྷཱ་ཀ་ར་གུཔྟ། སུ་ཙ་རི་གུཔྟ། ཀྵནྟི་ཤྲཱི་བྷ་དྲ། ཤོང་ལོ་ཙཱ་བ་རྡོ་རྗེ་རྒྱལ་མཚན། ལོ་ཙཱ་བ་མཆོག་ལྡན། དཔང་ལོ་བློ་གྲོས་བརྟན་པ། ས་བཟང་མ་ཏི་པཎ་ཆེན། ས་བཟང་འཕགས་པ། ངོར་པ་ཀུན་བཟང༌། བླ་མ་རིན་ཆེན་མཆོག་ལྡན། སློབ་དཔོན་བླ་མ་རྒྱལ་མཚན། རྗེ་ཞྭ་དམར་བ་ཆོས་ཀྱི་གྲགས་པ། རྒྱལ་དབང་རིན་ཆེན་ཕུན་ཚོགས། མཉམ་མེད་རིན་ཆེན་དཔལ། རྡོ་རྗེ་འཆང་བི་དཱ་ར་ཎ་སམྤཱནྣ། དེས་བདག་ཆོས་ཀྱི་གྲགས་པ་ལ་སྩལ་བའོ།། །།མངྒ་ལཾ།། 