༄༅། །ཞི་ཁྲོ་རིགས་བསྡུས་ཀྱི་དཀྱིལ་ཆོག་དོན་གཉིས་མྱུར་འགྲུབ་ཞི་ཁྲོའི་དབང་ཕྲེང་ལ་སྦྱོར་ཚེ་བུམ་བསྐྱེད་ཁ་བསྒྱུར་བཞུགས་སོ།། 

ན་མོ་གུ་རུ་དེ་ཝ་ཌཱ་ཀི་ནཱི་ཡེ། དགོངས་པ་ཡང་ཟབ་ཀྱི་ཞི་ཁྲོའི་དབང་ཆོག་ཆེན་མོ་བྱེད་སྐབས། མདུན་བསྐྱེད་ནི་ཞི་ཁྲོ་རིགས་བསྡུས་ཀྱི་དཀྱིལ་ཆོག་དོན་གཉིས་མྱུར་འགྲུབ་དཀྱུས་ཁོ་ན་ལྟར་བྱས་པས་གྲུབ་ལ། བུམ་བསྐྱེད་ནི་བུམ་པ་མང་ཉུང་དང་ཐོད་པ་སོགས་བཅའ་གཤོམ་མི་འདྲ་བས་ལྷ་བསྐྱེད་ལུགས་ཀྱང་ཁྱད་པར་ཆེ་བས་འདི་ལྟར་སྦྱར་རོ། །བསངས་སྦྱངས༑ སྟོང་པའི་ངང་ལས་བྷྲཱུཾ་ལས་བྱུང་བའི་རིན་པོ་ཆེའི་བུམ་པ་མཚན་ཉིད་ཡོངས་སུ་རྫོགས་པ་རྣམ་རྒྱལ་ལྔ་དང༌། ཁྲུས་བུམ་དང༌། ལས་ཐམས་ཅད་པའི་བུམ་པ་རྣམས་ལས། རྣམ་རྒྱལ་བུམ་པ་ལྔའི་ནང་དང་བུམ་མཚན་སོ་སོའི་དབུས་ཀྱི་བུམ་པར་སེངྒེའི་ཁྲི་སྟེང་པད་ཟླའི་གདན་ལ་འཁོར་ལོ་དཀར་པོ་ཨོཾ་གྱིས་མཚན་པ། ཤར་གྱི་བུམ་པར་གླང་པོའི་ཁྲི་སྟེང་པད་ཟླར་རྡོ་རྗེ་སྔོན་པོ་ཧཱུྂ་གིས་མཚན་པ། ལྷོའི་བུམ་པར་རྟ་མཆོག་གི་ཁྲི་སྟེང་པད་ཟླར་རིན་པོ་ཆེ་སེར་པོ་ཏྲཱཾ་གིས་མཚན་པ། ནུབ་ཀྱི་བུམ་པར་རྨ་བྱའི་ཁྲི་སྟེང་པད་ཟླར་པདྨ་དམར་པོ་ཧྲཱིཿས་མཚན་པ། བྱང་གི་བུམ་པར་ཤང་ཤང་གི་ཁྲི་སྟེང་པད་ཟླར་རྡོ་རྗེ་རྒྱ་གྲམ་ལྗང་གུ་ཨཱཿས་མཚན་པ་རྣམས་ལས་འོད་ཟེར་འཕྲོས། ཕྱོགས་བཅུ་དུས་བཞིའི་རྒྱལ་བ་སྲས་དང་བཅས་པ་ལ་མཉེས་པའི་མཆོད་པ་ཕུལ། སེམས་ཅན་ཐམས་ཅད་ཀྱི་སྡིག་སྒྲིབ་མ་ལུས་པ་སྦྱངས། ཚུར་འདུས་ས་བོན་ཕྱག་མཚན་རྣམས་ལ་ཐིམ། ཡོངས་སུ་གྱུར་པ་ལས། དབུས་སུ་བཅོམ་ལྡན་འདས་རྣམ་པར་སྣང་མཛད་ཅེས་པ་ནས། སྐྱིལ་མོ་ཀྲུང་གིས་བཞུགས་ཞེས་པའི་བར་དཀྱུས་ལྟར་དང༌། བུམ་པའི་སྟེང་གི་ཐོད་པ་ལྔ་པོ་སོ་སོར་དུར་ཁྲོད་འབར་བའི་གཞལ་ཡས་ཁང་རབ་ཏུ་བརྗིད་པའི་ནང་དུ་ཤ་ལྔ་དང་བདུད་རྩི་ལྔའི་རྒྱ་མཚོར་འཁྱིལ་བ་རེ་རེར་གྱུར་པའི་ཐོད་པ་དབུས་མའི་ནང་དུ་ཚངས་པ་པད་ཉིའི་གདན་ལ་བུདྡྷ་ཧེ་རུ་ཀ་ཞེས་སོགས་དཀྱུས་ལྟར་ལ། རྩིབས་ཤར་དུ་སོགས་དོར་ནས། ཤར་ཀྱི་ཐོད་པར་དྲི་ཟ་པད་ཉི་ཅེས་བསྒྱུར་བ་ནས།

མེ་འབར་བའི་ཀློང་ན་བཞུགས་པར་གྱུར། ཅེས་དཀྱུས་ལྟར་ལ། ཁྲུས་བུམ་གྱི་ནང་དུ། བདུད་རྩིའི་རྒྱ་མཚོ་ཆེན་པོའི་དབུས་སུ་པད་ཟླའི་གདན་ལ་ཧཱུྂ་ལས་རྡོ་རྗེ་སེམས་དཔའ་སྐུ་མདོག་དཀར་པོ་ཞི་འཛུམ་ཕྱག་གཡས་རྡོ་རྗེ་རྩེ་ལྔ་པ་ཐུགས་ཀར་འཛིན་ཅིང༌། གཡོན་དེས་ཡུ་བ་བྱས་པའི་དྲིལ་བུ་དཀུར་བརྟེན་པ། ཞབས་སེམས་དཔའི་སྐྱིལ་མོ་ཀྲུང་གིས་བཞུགས་པ། མཚན་དཔེ་རྫོགས་ཤིང་རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ་དར་སྣ་ཚོགས་ཀྱི་སྟོད་གཡོགས་དང་སྨད་གཡོགས་ཀྱིས་བཀླུབས་པ། ལས་བུམ་གྱི་ནང་དུ་པད་ཉི་རྒྱ་གྲམ་གྱི་གདན་ལ་ཧཱུྂ་ལས་བདུད་རྩི་འཁྱིལ་བ་ལྗང་སྔོན་ཅེས་པ་ནས། དེ་ལྟར་གསལ་བའི་ལྷ་རྣམས་ཀྱི་དཔྲལ་བར་ཨོཾ་དཀར་པོ། ཅེས་པ་ནས། རང་རྟགས་ཀྱི་ཕྱག་རྒྱས་དབུ་བརྒྱན་པར་གྱུར་གྱི་བར་དཀྱུས་ལྟར་ལ། བསྟོད་པའི་ཚེ། ཁྲོ་ཆེན་འབར་བའི་ཚོགས་ལ་ཕྱག་འཚལ་བསྟོད། །རྡོ་རྗེ་སེམས་དཔའ་སེམས་དཔའ་ཆེ། །རྡོ་རྗེ་དེ་བཞིན་གཤེགས་པ་ཀུན། །རྡོ་རྗེ་དང་པོ་ཀུན་ཏུ་བཟང༌། །ཕྱག་འཚལ་ཕྱག་ན་རྡོ་རྗེ་ལ། །ཞེས་དང༌། ལས་ཀྱི་རིགས་ལས་ཁྲོ་ཆེན་བདུད་རྩི་འཁྱིལ། སོགས་ནས། །ལས་རབ་རྫོགས་པར་མཛད་ལ་ཕྱག་འཚལ་བསྟོད། །བསྟོད་པར་འོས་པ་ཐམས་ཅད། སོགས་ནས། །མཆོག་ཏུ་དད་པས་ཕྱག་འཚལ་བསྟོད། །ཅེས་དང༌། སྔགས་ཀྱི་འོད་ཟེར་གཟུང་ཐག་ལ་འཁྲིལ་ཏེ་སོང༌། བུམ་ཐོད་ཀྱི་ལྷ་རྣམས་ཀྱི་ཐུགས་ཀར་ཐིམ་པས་ཐུགས་རྒྱུད་བསྐུལ་ཏེ། སོ་སོའི་སྐུ་ལས་བདུད་རྩི་བབ་པས་བུམ་ཐོད་རྣམས་ཁེངས་པར་གྱུར་པར་བསམ། ཞི་ཁྲོའི་བཟླས་པ་བྱ། ཁྲུས་བུམ་ལ། ཨོཾ་བཛྲ་སཏྭ་ཨཱཿ ཞེས་དང༌། ཡིག་བརྒྱ་བཟླ། ལས་བུམ་ལ། ཨོཾ་བཛྲ་ཨ་མྲྀ་ཏ་སོགས། མཐར་བུམ་ཐོད་ཀྱི་ལྷ་རྣམས་བདེ་སྟོང་ཆེན་པོར་འོད་དུ་ཞུ་བ་བུམ་ཆུ་དང་ཐོད་པའི་བདུད་རྩིའི་རང་བཞིན་དུ་གྱུར། ཁྲུས་བུམ་གྱི་རྡོ་རྗེ་སེམས་དཔའ་འོད་དུ་ཞུ་ནས་དག་བྱེད་ཀྱི་བདུད་རྩིས་བུམ་པ་ཁེངས་པར་གྱུར་པར་བསམ། ལས་བུམ་ལ།

དཔལ་ཁྲོ་བོའི་རྒྱལ་པོས་འདིར་ཇི་སྲིད་དཀྱིལ་འཁོར་ལ་སོགས་པའི་བྱ་བ་མཐར་མ་ཕྱིན་གྱི་བར་དུ་བགེགས་རྣམས་སྲུང་ཞིང་བཟློག་པའི་ཕྲིན་ལས་མཛོད་ཅིག ༑ཅེས་བརྗོད་ཅིང་མེ་ཏོག་འཐོར། སླར་བུམ་ཐོད་ཀྱི་ལྷ་ཐམས་ཅད་ཐུན་མོང་དུ་ཉེར་མཆོད་ལྔས་མཆོད་དོ། །འདི་ནི་ཞི་ཁྲོ་རིགས་བསྡུས་ཀྱི་དཀྱིལ་ཆོག་དོན་གཉིས་མྱུར་འགྲུབ་ཞི་ཁྲོའི་དབང་ཕྲེང་ལ་སྦྱོར་བའི་ཚེ་བུམ་བསྐྱེད་ཀྱི་ཁ་བསྒྱུར་དུ། གཏེར་གཞུང་གི་ཞི་བ་རིགས་བསྡུས་ཀྱི་ཕྱི་སྒྲུབ་དང༌། རྗེ་རཏྣའི་ལྗགས་བསྒྲིགས་ཞི་ཁྲོའི་དབང་ཕྲེང་གཉིས་བསྟུན་ནས་བཀླག་ཆོག་འཁྱེར་བདེར་ཟུར་བསྐོལ་དུ་བྲིས་པ་ཡིན་གྱི། རང་བཟོའི་གྱ་ཚོམ་རྟོག་བརྟགས་ཤེས་འདོད་ཀྱི་དྲི་མ་ནམ་ཡང་མེད་དོ།་་་༌། ཞེས་པའང་ཤིང་ལུག་རང་ལོ་རེ་གཅིག་པའི་སྟེང་སྟོན་ར་ཁྲུམ་སྟོད་ཅན་གྱི་དམར་པོའི་སྟོང་པ་དང་པོ་ལ་གཞུ་སྟོད་གཏེར་སྒྲོམ་དྲག་པོའི་གནས་ཆེན་གྱི་འདབས་རྒྱལ་དབང་རཏྣའི་མཚན་ཅན་གྱི་དབེན་གནས་འབྲོང་ངུར་གྱི་གཟིམ་སྤྱིལ་དུ་འབྲི་གུང་པ་ཆོས་ཀྱི་གྲགས་པས་བྲིས་སོ།། །།སརྦ་མངྒ་ལཾ།།