༄༅། །ཕྱག་རྒྱ་ཆེན་པོའི་ཞལ་གདམས་ཀྱི་སྐོར་རྣམས་བཞུགས་སོ།།

ན་མཿཔྲ་ཐ་མ་ནཱ་ཐ་མ་ཧཱ་མུ་དྲཱ་ཡ། གང་གིས་སྣང་སྲིད་འཁོར་འདས་ཆོས་ཀུན་གདོད་ནས་ངོ་བོས་སྟོང་པའི་ཆོས། །སྐད་ཅིག་མཐར་འཛིན་ཡོད་དང་མེད་སོགས་རྟོག་གེའི་ཐ་སྙད་གཞལ་བྱ་ཡི། །ཡིན་རློམ་འཁྲུལ་བའི་དྲི་མ་སྤངས་ཏེ་རང་བབས་རང་གཤིས་སྟོན་མཛད་པ། །ཁྱབ་བདག་གདོད་མའི་མགོན་པོ་མཆོག་དང་རྩ་བརྒྱུད་བླ་མའི་ཚོགས་ལ་འདུད། །ལྷན་ཅིག་སྐྱེས་པའི་རྣམ་རོལ་གཉུག་མའི་གཤིས། །ཐལ་ཕྱིར་འོལ་ཚོད་སྨྲ་བ་རྒྱང་བསྲིངས་ཏེ། །ཇི་བཞིན་འཁྲུལ་མེད་རྟོགས་པའི་ཐབས་བཟང་པོ། །ངེས་དོན་གདམས་པའི་དཔྱིད་འགའ་འདི་ན་མཆིས།། ༈ །རྟོགས་ལྡན་རྒྱ་ར་བ་དཀོན་མཆོག་བསམ་གྲུབ་ལ་གདམས་པ། རྟོགས་ལྡན་ཁྱེད་ཀྱི་ཉམས་ལེན་ས་མཚམས་འདིར། །ངོ་སྤྲོད་མ་དགོས་སྐྱོང་ཚུལ་ཕྲན་བུ་ཞིག །དགོས་པའི་དུས་ལ་བབ་ཀྱི་འདི་སྐད་ལོ། །གཏི་མུག་ངོ་བོ་ཆོས་སྐུར་རྟོགས་འདོད་ཀྱང༌། །སེམས་ཉིད་བཟོ་བཅོས་བྲལ་ནས་སྒོམ་པ་གཅེས། །དེ་ཚེ་བཟོ་མེད་ཅེས་པ་གཞན་མེད་དེ། །གང་ཤར་སྒོམ་ཡིན་དེ་ལས་གཞན་དུ་མེད། །ཉིན་མཚན་དངོས་ཉམས་གཉིད་དང་རྨི་ལམ་ཀུན། །སེམས་ཀྱི་སྣང་ཆ་ཡིན་མོད་ལོགས་སུ་མེད༑ ༑འགྱུ་བ་ཕྲ་རགས་མང་ལ་དེ་འཕྲལ་དུ། །ཤར་གྲོལ་འགྲོ་བར་བཟང་བཟང་པོར་མི་འཛིན། །འགྱུ་མེད་ཡེར་སང་གཏད་མེད་གསལ་རྗེན་ཡང༌།་་་༌།སྒོམ་གྱི་སྙིང་པོར་མི་འདོད་དད་པ་དང༌། །སྙིང་རྗེ་བཅོས་མིན་སྐྱེས་ན་སྒོམ་གྱི་མཆོག །གསལ་སྟོང་སྒོམ་མིན་རྣམ་རྟོག་མི་སྒོམ་མིན། །འགྱུ་བ་གཉེན་པོས་བཅོམ་ན་བཅོས་མའི་སྒོམ། །གསལ་ལ་སྟོང་པའི་རྒྱས་འདེབས་དྲན་བཟོའི་ཆོས། །བཀའ་བརྒྱུད་གདམས་པའི་སྙིང་པོར་འདི་མི་འདོད། །དྲན་དང་མ་དྲན་འགྱུ་དང་མ་འགྱུ་བ། །གསལ་དང་གསལ་མིན་སྟོང་དང་མི་སྟོང་བ། །གཉེན་པོ་དང་ནི་གཉེན་པོའི་དྲན་རྩིས་སོགས། །འདི་ཞེས་བཅོས་མེད་མ་བྱས་བྱ་བྲལ་དང༌༑ ༑གང་ཤར་སྒོམ་ཡིན་གསལ་སྟོང་རྗེན་པ་སེམས། །རྣམ་རྟོག་དེས་བྱས་དྲན་རྩིས་ཀྱང་དེས་བྱས་པས། །བྱེད་པོ་གཅིག་ལ་རྣམ་རྟོག་དགྲ་རུ་འཛིན།་་༌།དྲན་རྩིས་གྲོགས་སུ་འཛིན་པའི་ཉེ་རིང་འདིས། །འཁོར་བའི་འཕྲང་ལས་སྒྲོལ་བ་དཀའ་མོར་མཆིས། །དེས་ན་ཉམས་ལེན་སྙིང་པོ་འདི་འདྲ་སྟེ། །གཞི་དུས་སེམས་ཉིད་བཟོ་བྲལ་ཆོས་ཀྱི་སྐུ། །གློ་བུར་ལྷན་སྐྱེས་དྲི་མ་སྦྱང་བའི་ཕྱིར། །ལམ་དུས་རང་སེམས་བཅོས་མིན་གང་ཤར་གྱི། །ངོ་བོ་བཟོ་མེད་ལྷོད་ཀྱིས་སྐྱོང་བ་དང༌། །བཟང་ལ་མི་རེ་ངན་ལ་མི་དོགས་ཤིང༌། །རྣམ་རྟོག་དྲན་རྩིས་དབྱེར་མེད་གསེར་དང་གཡའི། །ཚུལ་ཡིན་རེ་དོགས་མི་དགོས་འཛིན་མེད་སྐྱོངས། །བླ་མར་མོས་གུས་ཡི་དམ་བསྙེན་སྒྲུབ་དང༌། །འགྲོ་ལ་སྙིང་རྗེ་བསོད་ནམས་ཚོགས་གསོག་པ། །གཟུགས་སྐུའི་ལག་རྗེས་འཇོག་ཕྱིར་འབད་དེ་སྒྲུབས། །འཁོར་གསུམ་མི་དམིགས་བསྔོ་བས་རྒྱས་འདེབས་པ། །ཉམས་ལེན་མཐར་དབྱུང་གནད་ཡིན་བརྩོན་པར་མཛོད། །རྡོ་རྗེ་འཆང་དང་བྲམ་ཟེ་ས་ར་ཧ། །དངོས་སུ་བྱོན་ཡང་སྐལ་བཟང་མཆོག་འདོད་ལ། །གདམ་བྱ་འདི་ལས་མེད་པ་ཐག་ཆོད་ཡིན། །རྟོག་གེ་ལོག་པར་ཞེན་པའི་རྣ་བ་རུ། །ཚུལ་འདི་ཐོས་ན་སྙིང་དེ་གས་ནས་འགུམ། །དེ་ཕྱིར་རྟོག་གེ་པ་དང་དོན་འཚོལ་བ། །སྨན་དང་དུག་བཞིན་སོ་སོར་འདོད་མི་མཉམ། །དེ་སྐད་སྨྲས་པ་རྟོགས་ལྡན་རྒྱ་ར་བས། །རྟོགས་པ་ཕུལ་བའི་ལན་དུ་འབྲི་གུང་པ། །སྐྱ་མིན་སེར་མིན་འཁོར་འདས་རང་སེམས་སུ༑ ༑རྟོགས་ནས་དོན་གཞན་འཚོལ་ལ་མི་རེ་བ། །ཆོས་ཀྱི་གྲགས་པས་བྲིས་སོ་ཉམས་སུ་ལོངས། །མ་ཧཱ་མུ་དྲ་ཨརྠཱན།། །།

༈ །མངའ་རིས་དཀོན་མཆོག་དད་པ་ལ་གདམས་པ། དང་པོ་གནས་ཆ་མི་འོང་བ་དེ་སེམས་ལ་འཁུ་འཕྲིག་མ་ཚུད་པ་ཡིན། སླར་དམིགས་རྟེན་ལ་སེམས་གཏད་ནས་འགྱུ་བ་བཀག་པས་ཞི་གནས་རྒྱ་མཚོ་འཁྱིལ་བ་འདྲ་བ་ཞིག་འོང༌། སླར་བྱུང་གནས་འགྲོ་གསུམ་ལ་སོགས་པ་བརྡར་ཤ་ཕྱོགས་སྒོར་མོ་ནས་བཅད་པས་གཞི་མེད་རྩ་བྲལ་དུ་གོ་ཞིང༌། རྣམ་རྟོག་གྱ་གྱུར་འཕྲོ་བ་དེའི་དབང་དུ་མི་འགྲོ་བར་སེམས་རང་བབས་སུ་སང་ངེ་སྡོད་པ་དེ་ཞི་གནས་རྒྱ་མཚོ་ལྟ་བུའི་དབུས་སུ་ལྷག་མཐོང་ཉ་མོ་རྒྱུག་པ་མཐོང་བ་འདྲ་ཟེར། འགྱུ་བ་བྱུང་དུས་བྱུང་བསམ་པ་བྱས་ནས་གཉེན་པོ་རྒྱག་པ་དེ། དེང་སང་གི་སྒོམ་གོ་ཆོད་པོ་བྱེད་པ་མང་མོད། འཇིག་རྟེན་མགོན་པོས་ནི་དེ་འདྲ་བ་རྣམ་རྟོག་གི་སྟེང་རྣམ་རྟོག་ལྷན་པ་བརྒྱབ་པ་ཡིན་གསུངས་པ་རེད། སེམས་གནས་འགྱུ་གང་བྱུང་ཡང་གང་ཤར་བཟོ་མེད་དུ་སྐྱོང་ཞེན་མེད་དུ་བསྐྱངས་པར་བྱས་ན་རྩེ་གཅིག་ལ་སོགས་པ་ཉམས་སུ་མྱོང་རྒྱུ་ཞིག་ཡོད་ཚོད་དུ་འདུག །དེ་འདྲ་ཚོ་མི་ཚོ་ལ་ནི་རྒྱུས་ཆེན་རང་མི་འདུག་ལགས།། །། ༈ །བཅས་པ་སྒྲུབ་ཆེན་མའི་རྟོགས་པ་ཕུལ་བའི་ལན་དུ་གསུངས་པའི་ཞལ་གདམས། སྒྲུབ་ཆེན་མའི་དགེ་སྦྱོར་ལ་རྗེས་ཡི་རང༌། །སླར་གེགས་སེལ་བོགས་འདོན་ཕྲན་བུ་འདི། །རྣམ་རྟོག་ལ་གཉེན་པོ་བརྒྱབ་པ་དེ། །སྒོམ་གཉེན་པོར་ཤོར་ཞེས་སྐྱོན་ཅན་ཡིན། །རྣམ་རྟོག་ཉིད་དགེ་སྦྱོར་གསལ་བའི་ཆ། །དེ་སྟོང་པར་ཟུང་འཇུག་བཟོ་མེད་ཞོག །གཉིད་དང་མངོན་སུམ་འདྲེས་པ་དེ། །ཉམས་རྟོགས་པ་གནད་དུ་སོང་བ་ཡིན། །འོན་ཀྱང་གཉིད་འཐུག་གི་འོད་གསལ་དེ། །རྩིར་གྱིས་བཟུང་ལ་ལྷོད་ཀྱིས་སྒོམས། །གཞི་འབྲས་དབྱེར་མེད་ཀྱི་ཆོས་སྐུ་དེ། །མངོན་སུམ་དུ་ལག་བཅང་ཞིག་དེ་ན་ཡོད། །རླུང་བུམ་ཅན་བཟུང་ཚེ་བརྒྱལ་བ་འདྲ། །རླུང་དབུ་མར་ཚུད་དུ་ཉེ་བ་ཡིན༑ ༑དུས་དེ་ཚེ་མ་ཡེང་ངོ་བོར་ལྟོས། །གསལ་སྟོང་རྗེན་ཧྲིག་གི་ངོ་བོ་དེ། །སེམས་རྗེན་པར་མཐོང་བ་དེ་ན་ཡོད། །སྣང་བ་སེམས་ཀྱིས་རྒྱས་བཏབ་ན། །སྒོམ་རྒྱས་འདེབས་ལ་ཤོར་རོ་དེ་མ་ཡིན༑ ༑སྣང་སེམས་གཉིས་མེད་དུ་ཧྲིག་གེ་ལྟོས། །དོན་དེ་ཚེ་སྣང་སེམས་འདྲེ་བར་ངེས། །ཆོས་ཀུན་གྱི་གཤིས་ལུགས་སྟོང་པར་སྨྲ། །དོན་དེ་ཡང་གཤིས་ལ་ཤོར་བ་དེ། །འཁོར་འདས་ཀུན་སེམས་སུ་རྩལ་རྫོགས་པའི། །རང་རིག་འདི་བཟོ་མེད་སོ་མར་སྐྱོངས། །འདིར་ཚིག་དང་ཡི་གེ་ཉུང་མཆིས་ཀྱང༌། །གནད་གསུང་རབ་ཀུན་གྱི་སྙིང་པོ་བསྒྲིལ། །དོན་ཆོས་སྐུ་ལག་བཅངས་སུ་ངས་གཏད་ཀྱི། །ཁྱོད་སྐལ་ལྡན་གྱི་སྙིང་ཕུར་འདི་ལ་ཐོབ། །ཅེས་བཅས་པ་སྒྲུབ་ཆེན་མའི་རྟོགས་འབུལ་གྱི་གེགས་སེལ་བོགས་འདོན་ཚིག་ཉུང་དོན་མང་བར་འབྲི་གུང་པ་རང་སེམས་རྟོགས་པའི་རྣལ་འབྱོར་པ་ཆོས་ཀྱི་གྲགས་པས་བྲིས་པའོ།། །།

༈ །སླར་ཡང་སྒྲུབ་པ་མ་དེ་ཉིད་ལ་གདམས་པ་ནི། སྒྲུབ་ཆེན་མའི་དགེ་སྦྱོར་སྐྱོང་ལུགས་བཟང་ཞིང་འབད་བརྩོན་ཆེ་བ་དེ་ལ་རྗེས་སུ་ཡི་རང༌། སྤྱིར་སེམས་ངོ་བརྗོད་བྲལ་གསལ་སྟོང་འཛིན་མེད་རྗེན་ཧྲིག་ངར་ལྡན་དེ་ཉིད་ཡེ་ཤེས་ཀྱི་གཤིས་བབས་ཆོས་སྐུའི་རང་ཞལ་དཔྱིས་ཕྱིན་པ་དེ་ཀ་ཡིན་མོད། གཞན་གྱིས་བརྗོད་མིན་ལྷན་ཅིག་སྐྱེས་ཟེར་བ་དེ་ག་ཡིན། གཞན་པའི་ལུང་རིག་པུསྟཀ་མང་པོ་བཤད་ཀྱང་རྟོགས་མྱོང་རང་རྒྱུད་ལ་སྐྱེ་རྒྱུ་དེ་ག་ལས་གཞན་མེད། གཉིད་འཐུག་གི་ཚེ་དྲན་པས་བཟུང་ན་ཅུང་ཟད་ཧར་སད་བྱུང་བ་དེ་འོད་གསལ་རྩུབ་ཟིན་འོང་དུ་ཉེ་བ་ཡིན་ཡང༌། གཉིད་དང་རྨི་ལམ་དགེ་སྦྱོར་ཁོ་ནར་འཆར་ཞིང་གཉིད་འཐུག་ཀྱང་དྲན་པས་ཟིན་ལ་ཡུལ་གཞན་གྱི་མཐོང་བ་ཚོར་དྲུག་གི་གོ་མ་འགགས་ཤིང་དེའི་ལྷད་མ་ཞུགས་པ་དེ་ག་འོད་གསལ་གཞི་ལམ་དབྱེར་མེད་དུ་སོང་འདུག་པས། ད་ནས་བཟུང་གཉིད་འཐུག་ལ་རྩོལ་བཅས་ཀྱི་བཙིར་འཛིན་བྱེད་མི་དགོས། ཤུགས་ཀྱིས་འབྱུང་བ་དེས་ཆོག །རླུང་བཟུང་ཚེ་བརྒྱལ་བ་འདྲ་ལ་གསལ་ཞིང་ཚོར་བ་མ་འགགས་པ་དེའི་རྗེས་སུ་མི་འབྲང་བ་དེ་རླུང་སེམས་དབུ་མར་ཚུད་པ་ཡིན་པས་ཡུན་ཇེ་རིང་ལ་སོང་ན་ཕོ་སྐྱེས་རྒྱབ། དེ་གས་དུས་འདའ་བ་ཞིག་བྱུང་ན་ལུས་རྒྱ་གྲོལ་འཕྲལ་ཆོས་སྐུར་གྲོལ་བ་ཐེ་ཚོམ་མེད༑ དེ་གས་དུས་འདས། མ་འདས་ཅི་བྱུང་ཡང་རེ་དོགས་མེད་པར་སྔར་རྒྱུན་ལྟར་ཉམས་སུ་ལེན་པ་དང༌། བླ་མ་ལ་མོས་གུས། སེམས་ཅན་ལ་སྙིང་རྗེ་ཤུགས་འབྱུང་དུ་འོང་བ་ལྟར་གདུང་བ་བསྐྱེད༑ མོས་གུས་ཆེད་དུ་གཏད་ནས་མ་སྐྱེས་ན་རྩོལ་བ་བསྐྱེད། ཤུགས་འབྱུང་དུ་བྱུང་ན་རྩོལ་བ་མི་དགོས། སྙིང་རྗེའང་དེ་དང་འདྲ། བསྐྱེད་རིམ་ཐོག་མར་གསལ་སྣང་བཏོན་ནས་དེ་རྗེས་ཡིན་པར་ཐག་བཅད་པའི་ང་རྒྱལ་བརྟན་པ་ཙམ་མ་གཏོགས་དུས་རྟག་ཏུ་གསལ་སྣང་འདོན་མི་དགོས། ད་ལམ་གེགས་སེལ་བོགས་འདོན་དེ་ཙམ་གྱིས་ཆོག །སླར་དགོས་པ་བྱུང་ན་འཕྲལ་འཕྲལ་གསལ་ཆ་མཛོད།

འོན་ཀྱང་སེམས་ཀྱི་ངོ་བོ་མཐོང་བ་དེ་ག་ལ་བཟོ་མེད་དུ་བསྐྱངས་པས་གེགས་དང་ཤོར་ས་རང་གྲོལ་དུ་འགྲོ་བ་གོར་མ་ཆགས་སོ། །ཞེས་པའང་སྒྲུབ་ཆེན་མའི་བོགས་འདོན་དུ། དབུར་སྨྱོན་ཞེས་པདྨས་མིང་དུ་བཏགས་པ་སྐྱུ་ར་གོག་པོས་བྲིས།། །།ཤུ་བྷཾ།། ༈ །ཡང་དེ་ཉིད་ཀྱིས་བཟླས་ཏེ་ཞུས་པའི་ལན་དུ་གདམས་པ། གང་དུ་ཐ་མལ་ཤེས་པ་ཞེས་བཏགས་པ། །རང་སེམས་མ་བཅོས་བཟོ་མེད་འདི་ཉིད་དེ། །དེ་ཡང་བསྐྱང་བྱ་སྐྱོང་བྱེད་མེད་པ་དང༌། །འགྱུ་དྲན་དག་དང་དེ་ཡི་གཉེན་པོ་སོགས། །སྒྲོ་བཏགས་བཅོས་མའི་སྒོམ་གྱིས་མ་བསླད་པར། །གང་ཤར་མཐའ་བྲལ་ཉིད་དུ་ལ་བཟླ་བ། །སྒྲུབ་བརྒྱུད་བསྟན་པའི་སྙིང་པོ་ཉིད་དུ་གོ། །རླུང་སེམས་ཐ་མི་དད་པའི་འཇུག་ལྡང་གིས། །སྲོག་རྩོལ་ཉི་ཟླའི་རྒྱུ་བ་རབ་འགགས་ནས། །རླུང་སེམས་མཐའ་བྲལ་དབུ་མར་འོད་གསལ་བ། །ཟབ་ལམ་རྒྱུད་སྡེ་ཟབ་མོའི་སྙིང་པོ་ཡིན༑ ༑གཉིད་འཐུག་རྨི་ལམ་མངོན་སུམ་སྣང་བ་སོགས། །སོ་སོར་ཐ་སྙད་བཏགས་ཀྱང་ངོ་བོ་གཅིག །སྣང་ཚུལ་མང་པོ་གནས་ཚུལ་གཅིག་པོ་ཉིད། །སད་རྨི་མངོན་སུམ་ཕྱག་རྒྱ་ཆེན་པོར་གྲོལ། །གཟུགས་སྣང་བླ་མར་ཤར་བའི་མོས་གུས་ཀྱིས། །བཅོས་མིན་དད་པས་ལམ་གྱི་སྣ་དྲངས་ནས། །དགེ་སྦྱོར་འབད་མེད་འབྱུང་བ་ཤིན་ཏུ་ལེགས། །དེ་མུས་བསྐྱངས་པས་དགོས་པའི་དོན་ཆེན་འགྲུབ། །གང་ཤར་དྲན་འཛིན་བཟོ་བཅོས་བསྲེས་ལྷད་དང༌། །གཉེན་པོ་ལ་སོགས་བཅོས་མས་མ་སྦགས་པར། །དྲན་ཤེས་སོ་མ་ལྷུག་པར་སྐྱོང་བ་ཉིད། །ཉམས་ལེན་སྙིང་པོ་ཡིན་གྱི་དེ་ལྟར་སྐྱོངས། །དགའ་སྡུག་རེ་དོགས་མེད་པར་ཉམས་ལེན་ལ། །བར་ཆད་འཚེ་བའི་རྣམ་པ་མི་འབྱུང་ཞིང༌། །གང་ཤར་གང་བྱུང་ལམ་དུ་ཁྱེར་བ་ན། །འབྲས་བུ་གང་འདོད་འབྱུང་བ་གཤིས་ལས་མཐོང༌། །བླ་མར་མོས་གུས་འགྲོ་ལ་སྙིང་བརྩེ་དང༌། །གཞན་ཕན་སེམས་བསྐྱེད་རང་སེམས་བཟོ་མེད་སྐྱོངས། །དགེ་རྩ་བསྔོ་རྣམས་ཆོས་ཀྱི་བཅུད་དྲིལ་བ། །ཉམས་ལེན་སྙིང་པོར་གདམས་སོ་འབད་པར་མཛོད། །ཅེས་པའང་སྒྲུབ་པ་མས་བསྐུལ་ངོར།

འབྲི་གུང་པ་ཆོས་དབྱིངས་རོལ་པ་རྩལ་ཞེས་པས་བྲིས་སོ།། །། ༈ །སྒྲུབ་པ་མ་སྐལ་བཟང་སྒྲོལ་མ་ལ་གདམས་པ། ཇི་ལྟར་སེམས་ཞེས་བསྒོམ་པའི་ཆོས༑ ༑ཕྱག་རྒྱ་ཆེ་ལ་མཚན་བཏགས་པ། །དང་པོ་ཞི་གནས་རབ་བཙལ་ཞིང༌། །དེ་ལ་བརྟགས་པས་ལྷག་མཐོང་གི། །རྟོག་བཏགས་ངེས་ཤེས་སྐྱེས་པའི་ཚེ། །གནས་ཤིང་འགྱུ་བ་ངོས་ཟིན་ལ༑ ༑གསལ་སྟོང་སེམས་སུ་རྟོགས་པ་ན། །ཞི་ལྷག་ཟུང་འབྲེལ་ཏིང་འཛིན་ཟེར། །དེ་ནས་འཕྲོ་ན་ལྷོད་ཀྱིས་གློད། །བྱིང་ན་བསྒྲིམས་ཤིང་རྩིར་གྱིན་བསྒོམ། །རྟག་ཏུ་གྲིམ་ལྷོད་སྙོམས་པར་བྱ། །གནས་ན་དེ་ཡི་ངོ་བོ་དང༌། །འགྱུ་ཡང་དེ་ཡི་ངོ་བོར་བལྟ། །གང་ཤར་དེ་ཡི་ངོ་བོར་རྟོགས། །རྣམ་རྟོག་གང་བྱུང་དེ་ཉིད་བལྟ། །དེ་ལ་རྩོལ་བཅས་གཉེན་པོ་མེད། །གང་ཤར་དེར་རྟོགས་རང་སར་གྲོལ༑ ༑ཐམས་ཅད་རང་སེམས་རྩ་བ་ཆོད། །བལྟས་པས་མཐོང་ངོ་བསྒོམས་པས་རྟོགས། །མྱོང་ཚེ་གྲོལ་བར་འགྱུར་བ་ཡིན། །བླ་མའི་མོས་གུས་རྩལ་དུ་ཐོན། །བྱམས་དང་སྙིང་རྗེ་དག་ལ་སྦྱང༌༑ ༑དེ་ལྟར་བྱས་ན་མྱུར་བ་རུ། །ཕྱག་རྒྱ་ཆེན་པོ་མཐའ་རུ་འཁྱོལ། །ཆོས་ཟད་བློ་ཟད་ཆོས་སྐུ་འགྲུབ། །དོན་གཉིས་འབྱུང་བ་གཤིས་བབས་ཡིན། །ཞེས་པའང་སྒྲུབ་པ་མ་ཆུང་བའི་ཉམས་ལེན་བོགས་འདོན་དུ༑ འབྲི་གུང་པ་ཆོས་ཀྱི་གྲགས་པས་བྲིས།། །། ༈ །ཡང་དེ་ཉིད་ཀྱིས་རྟོགས་འབུལ་ཞུས་པའི་ལན་དུ་གདམས་པ་ནི། སྒྲུབ་པ་མ་ཆུང་བའི་དགེ་སྦྱོར་གསལ་ཆ་ཆེ་ཞིང༌། རྣམ་རྟོག་རགས་པ་སྐྱོན་མེད། མཉམ་བཞག་ལས་མ་ལང་དུས་མཉམ་བཞག་ཉིད་གསལ་སྟོང་ཟུང་དུ་འཇུག་ཅིང༌། དེའི་མོད་ལ་རྗེས་ཤེས་འགྱུ་བ་བྲང་བྲེང་འཆར་ཡང༌། སླར་སེམས་ཐོག་ཏུ་བཞག་པས་སྔ་མ་ལྟར་གསལ་སྟོང་དུ་འཆར་བ་ནི་རྗེས་ཐོབ་སྟེ། དེ་གསུམ་རིམ་ཅན་ལྷན་སྐྱེས་སུ་ཉམས་སུ་བླངས་པས། མཐར་མཉམ་བཞག་རྗེས་ཤེས་རྗེས་ཐོབ་རྣམ་གསུམ་དབྱེར་མེད་རོ་གཅིག་སེམས་དོན་ལས་མ་གཡོས་པས༑ ཏིང་ངེ་འཛིན་དུ་རྒྱུན་རིང་པོ་མི་འགོར་བར་འགྱུར་ཏེ་རྩོལ་བཅས་ལ་གོམས་པས་རྩོལ་མེད་དུ་འགྱུར་བའི་ཕྱིར་དེ་ལྟར་འབད་པ་གལ་ཆེའོ།། །།

༈ །མངའ་རིས་སྒྲུབ་པའི་དྲིས་ལན་དུ་བསྲིངས་པའི་ཞལ་གདམས་ནི། མངའ་རིས་སྒྲུབ་པའི་དགེ་སྦྱོར་དང་མོས་གུས་སོགས་ཀྱི་གནས་ཚུལ་ཞིབ་པར་འབྱོར། དངོས་གཞིའི་དགེ་སྦྱོར་སྐྱོང་ལུགས་སོགས་སྔ་སོར་རིམ་གྱིས་ལབ་པ་དེ་ག་ཡིན། འདིར་མདོར་ཧྲིལ་གྱིས་དྲིལ་ན། སྒོམ་མེད་འཛིན་མེད་ཡེང་མེད་སྐྱོང་ཞེས་ཀྱང༌། །ད་དུང་དུག་ལྔའི་རྣམ་རྟོག་ཡོད་དམ་མེད། །ཡོད་ན་དེ་དག་སྒོམ་ལས་གཞན་དུ་མིན། །དེ་ཉིད་ཁ་ཡན་བསྐྱང་ན་ཐ་མལ་པ། །སྤང་གཉེན་བྱས་ན་སླར་ཡང་རྣམ་རྟོག་སྐྱེ། །གང་ཤར་ངོ་བོ་བཟོ་མེད་སྐྱོང་ཞེས་པ། །ནན་གྱིས་ལབ་པ་མ་བརྗེད་དང་དུ་ལོངས། །བླ་མར་མོས་གུས་བྱེད་བྱ་བྱེད་བྱེད་དང༌། །བྲལ་བར་སེམས་ཀྱང་ད་དུང་གཉིས་སུ་འཛིན། །ཡུལ་དང་ཡུལ་ཅན་དངོས་པོ་ཨ་འཐས་བློ། །རྟག་བརྟན་ཐེར་ཟུག་འཁོར་བའི་ཞགས་པ་ཡིན། །བཅོས་མིན་མོས་གུས་བླ་མའི་ཐུགས་ཡིད་དང༌། །རང་སེམས་འདྲེས་ན་ཆོས་སྐུ་རྟོགས་པར་འགྱུར། །ཐ་མལ་ཤེས་པ་གོང་མའི་གསུང་རྒྱུན་དང༌། །བདག་གི་ཉམས་མྱོང་བསྲེ་བར་མི་རིགས་ཀྱང༌། །རང་གིས་ཉམས་བླངས་རྟོགས་ཚོད་འདི་ཡིན་ཏེ། །གནས་འགྱུ་རིག་གསུམ་ཞི་ལྷག་བྱུང་གནས་སོགས། །ཟླ་བ་སྟོན་པའི་མཛུབ་མོ་སྤངས་ཟིན་གྱི། །ཐ་མལ་ཤེས་པའི་མིང་བཏགས་རང་སེམས་དེ། །བཟང་ངན་རྟོག་པའི་སྒྲིབ་གཡོགས་དང་བྲལ་ཞིང༌། །བཟོ་མེད་རྗེན་གཅེར་མེ་ཤེལ་དྭངས་པ་ལྟར། །གསལ་སྟོང་འཛིན་མེད་དཔེ་དོན་གོ་བ་དང༌། །ཚིག་ལས་འདས་པའི་བརྗོད་མེད་རིག་པ་དེ། །ཀ་དག་གདོད་མའི་གནས་ལུགས་ང་ཡིས་མཐོང༌། །དེ་ལས་རྣམ་རྟོག་བཟང་ངན་ཅི་ཤར་ཡང༌། །ཆུ་དང་རླབས་ལྟར་རང་ཤར་རང་གྲོལ་དུ། །སོང་བའི་ངོ་བོ་ཀ་དག་ལས་གཞན་མེད། །རྣམ་རྟོག་ངོ་བོ་ཀ་ནས་དག་པ་ལ། །ཀ་དག་མདངས་ལས་རྣམ་རྟོག་ཅི་ཤར་ཡང༌། །ཉི་མ་དང་ནི་འོད་ཟེར་ཇི་བཞིན་དུ། །སེམས་དང་སེམས་བྱུང་ཉིད་དུ་རང་ཐག་ཆོད། །ཉི་མ་མེད་ན་འོད་ཟེར་ག་ནས་འབྱུང༌། །ཐ་མལ་རྣམ་རྟོག་སྤྲིན་གྱི་ཕུང་པོ་འདྲ། །རང་སེམས་གཤིས་དངོས་ནམ་མཁའི་དཀྱིལ་འཁོར་འདྲ། །ནམ་མཁར་སྤྲིན་དང་ཉི་ཟླ་གཟའ་སྐར་སོགས། །དུ་མར་སྣང་ཞིང་རེས་འགའ་ཅི་ཡང་མེད། །གང་ལྟར་བྱས་ཀྱང་ནམ་མཁར་འགྱུར་བ་མེད། །མཁའ་ལྟར་རང་སེམས་དག་པ་ཐ་མལ་ཤེས། །བཟང་ངན་རྟོག་པ་ཉི་ཟླ་གཟའ་སྐར་དང༌། །སྤྲིན་ལྟར་རེས་འགའ་འཆར་ཞིང་རེས་འགའ་དྭངས། །ཇི་ལྟར་བྱས་ཀྱང་ཆོས་ཉིད་ལས་གཞན་མེད། །ལུས་རྒྱ་ལ་བརྟེན་ད་ལྟའི་ཆོས་སྐུ་འདི། །བུམ་ནང་མར་མེ་ཇི་བཞིན་ནང་དུ་གསལ། །ལུས་རྒྱ་གྲོལ་ནས་བུམ་ཆག་མར་མེ་ལྟར། །རྒྱ་ཡན་ཕྱོགས་བྲལ་ཆོས་སྐུ་རང་བཞིན་གྲོལ། །དེ་ཉིད་བུམ་པ་ཆག་དང་མ་ཆག་ལས། །མར་མེ་དེ་ལ་འགྱུར་ལྡོག་མེད་པ་ལྟར། །རང་སེམས་འདི་ནི་དེ་ལྟར་ཁོ་ཐག་ཆོད། །ལུས་འདི་ཡོད་མེད་དོན་དུ་ཁྱད་མ་མཆིས། །ཚེ་སྲོག་ལུས་སོགས་གནས་སྐབས་རྟེན་ཙམ་དུ། །སྒྱུ་མར་སྣང་གི་དོན་ལ་ཞེན་པ་མེད། །བར་དོ་མ་དགོས་རང་སེམས་རང་དབང་འདུས། །གཉིས་མེད་ཟུང་འཇུག་གཞན་ལ་ལྟོས་མ་དགོས། །གནས་ལུགས་དོན་དམ་ལུང་རིགས་བཤད་ཚོད་ལ། །རེ་ལྟོས་མི་དགོས་རང་སེམས་རང་གིས་རྟོགས། །ཅི་བྱས་བདེ་བ་ཁོ་བོའི་ཉམས་མྱོང་ཙམ། །ཀུན་ལ་མ་སྨྲས་ཁྱོད་ཀྱིས་དགོས་ཟེར་བའི། །ངོ་ནན་མ་ཆོག་མདོ་ཙམ་བྲིས་པ་འདི། །མངའ་རིས་སྒྲུབ་ཆེན་ཐུགས་དགོངས་རྫོགས་པར་མཛོད། །ཅེས་པ་གནས་ལུགས་རྟོགས་པ་གྱི་ན་བ། །ཆོས་ཀྱི་གྲགས་པས་མགྱོགས་པར་བྲིས་ཏེ་བསྐུར།། །།

༈ །མངའ་རིས་སྒྲུབ་པ་བའི་ཡི་གེ་ཚིགས་བཅད་བྱས་པ་འབྱོར་བའི་དོན་དེ་བཞིན་ཡིན་འདུག་པ། དགེ་སྦྱོར་གྱི་སྐྱོང་ལུགས་སོགས་སྔ་སོར་ལན་འགའ་ཡང་ལབ་པ་དེ་བཞིན་ཡིན་ཞིང༌། དོན་ཧྲིལ་གྱིས་དྲིལ་ན། སྒོམ་ངོ་མཐོང་ཙམ་ནས་བཟུང་གནས་ལུགས་ཀྱི་དོན་ཕྱིན་ཅི་མ་ལོག་པ་རྟོགས་པ་མ་ཟིན་གྱི་བར་དུ་གང་ཤར་གྱི་ངོ་བོ་ལ་ཆེད་དུ་གཏད་པའི་བདག་འཛིན་མི་བྱ། རྣམ་རྟོག་བཟང་པོ་ལ་མི་རེ། ངན་པ་ལ་མི་དོགས། གནས་པ་ལ་མི་ཆགས། འགྱུ་བ་ལ་མི་སྡང༌། གང་ཤར་གྱི་ཤེས་པ་བཟོ་མེད་གཅེར་ཡན། དེར་འཛིན་འདི་ཡིན་མེད་པར། ལྷོད་དེ། ཤིག་གེ། ཡེ་རེ། སིང་ངེ་བསྒོམ། གཅིག་པོར་སྡོད་དམ། མང་པོའི་དབུས་སུ་སྡོད་དམ། གང་ལྟར་བྱེད་ཀྱང༌། སེམས་ཀྱི་ངོ་བོ་ངོས་མ་ཟིན་དུ་མི་བཏང་བར་རྩིར་གྱིས་ངོས་བཟུང༌། རྗེ་མར་པས། སེམས་སྟོང་པ་ཉིད་ལ་སྦར་ཟིན་བྱས། །གསུངས་པ་དེའང་སེམས་ཡེངས་མ་ལམ་དུ་མ་བཏང་བར་སེམས་ཀྱིས་སེམས་ངོས་བཟུང་བའི་དོན་ཁོ་ནར་ངེས། གཞན་སེམས་ངོས་བཟུང་བ་ཞེས་ངའི་སེམས་འདི་ཡིན་ཨང་སྙམ་དུ་བསམས་ན་རྣམ་རྟོག་ཡིན་པས་བསྒོམ་དུ་མི་བཏུབ། སེམས་ཀྱི་ངོ་བོ་ལ་གཅེར་གྱིས་བལྟས་པས། རྗེན་གསལ་ཧྲིག་གེ་མཐོང༌། དེ་ལ་འདི་ཡིན་འདི་མིན་འདི་བྱེད་འདི་མི་བྱེད་མེད་པར་རང་བཞིན་མ་བཅོས་པའི་ངོ་བོ་ཉིད་དེ་ཀ་སྒོམ་ཡིན། དགའ་སྡུག་རྣམ་རྟོག་ཉོན་མོངས་ན་ཚ་ལ་སོགས་པ་གང་ཅི་བྱུང་ཡང༌། བསྒོམ་བྱ་དེ་ཀ་ལས་སྤྲོས་པ་རྡུལ་ཙམ་མེད། ན་ཚ་ལྟ་བུ་ལ་མཚོན་ན། ན་ཚའི་ངོ་བོ་དེ་གང་ལས་བྱུང༌། ལུས་ནའམ་སེམས་ན། སེམས་ནི་སྟོང་པ་ཉིད་ལ་ན་རྒྱུ་མེད། ལུས་བེམ་པོ་ས་རྡོ་ལྟ་བུ་ཡིན་པས་ན་བའི་དོན་མེད། དེས་ན་ན་ཚའི་ངོ་བོ་ལ་བལྟས་པས། ན་ཚ་དགེ་སྦྱོར་དུ་སོང༌། བོགས་འདོན་དུ་སོང༌། རྒྱན་དུ་སོང་ཟེར་བའི་སྒོམ་ཆེན་པ་ཚོ་དོན་གྱི་ཉམས་ལེན་ལ་ཁ་མ་རག །དོན་མ་མཐོང༌། ཉམས་སུ་ལེན་ཚུལ་གྱི་གནད་མ་ཤེས། སྔར་བདེ་མོར་སྡོད་དུས་ཀྱི་དཔྱད་སྒོམ། འཇོག་སྒོམ་ཡིན་རློམ་ཙམ་དེས་ཚོ་མ་ཐུབ།

འཇིག་རྟེན་པའི་མདུན་དུ་སྒོམ་ཆེན་པ། གྲུབ་ཆེན་པ་ཟེར་བའི་མིང་སྙན་པོ་དེ་བློས་མ་ཐེངས༑ ཆོས་བརྒྱད་ཀྱི་བློ་མ་ཞི་བས་བྱེད་རྒྱུ་ཟད་ནས་སྡུག་ཐུག་པས། ན་ཚ་དེ་ལ་རྒྱུ་མཚན་དུ་མའི་སྒོ་ནས་བརྟག་དཔྱད་བྱས་པས། ན་ཚེ་སྡུག་བསྔལ་གྱི་སྟེང་རྣམ་རྟོག་གི་འཁོར་ལོའི་བྲེལ་བ་དེ་བསྣན་པས། ལུས་མ་སྤངས་པར་བྲེལ་ཕོངས་སྡུག་བསྔལ་གྱི་རང་བཞིན་དུ་སོང་བས། ལམ་འཁྱེར་གྱི་གནད་དང་བྲལ་ཞིང་ཉམས་ལེན་གསོར་མི་རུང་བའི་དུག་ཏུ་སོང་བ་ཁོ་ན་ཡིན་མོད། དེ་བཞིན་དུ་སྡུག་བསྔལ་དང༌། འཆི་བ་དང༌། ལྷ་འདྲེ་དང༌། རྣམ་རྟོག་ལ་སོགས་པ་ལམ་འཁྱེར་མེད་པའི་དུས་ཀྱང༌། དང་པོ་གང་ནས་བྱུང་སོགས་དང༌། རང་གི་སེམས་ལས་གཞན་དུ་མེད་པར་ཐག་གཅོད་པ་སོགས་ལ་ལམ་འཁྱེར་དུ་རེ་བ་ནི་ལས་དང་པོ་བ་ཙམ་ལ་གོམས་འདྲིས་བསྐྱེད་ཕྱིར་ཡིན་ཙམ་སྲིད། ཉམས་ལེན་དངོས་ལ་རྒྱུ་མཚན་གྱིས་གཞིགས་ནས་སྒོམ་པ་དེ་འདྲ་འཇིག་རྟེན་པའི་ཁ་འཆུ་ལབ་པ་ལྟར་རྒྱུ་མཚན་རྩ་བ་བཀོག་པའི་ཁུལ་གྱིས་རྣམ་རྟོག་གི་གཉེན་པོ་རྣམ་རྟོག་གིས་བྱས་པས། ལོག་པའི་ལམ་ཁམ་པོ་ཆེར་ཞུགས་པ་རྣམས་ལ་ལྟོས། དེས་ན་ཉམས་ལེན་གྱི་གནད་རྡོ་རྗེ་འཆང་ནས་དཔལ་ཕག་མོ་གྲུ་པའི་བར་གྱི་ལམ་བཟང་མ་འཁྱུགས་པ་ཇི་ལྟ་བ་བཞིན་དུ། མགོན་པོ་འབྲི་གུང་པ་ཆེན་པོའི་ཐུགས་ཀྱི་དགོངས་པ་ནི་སྔར་བཤད་ཟིན་པ་དེ་ཀ་ཡིན། དུས་ཐམས་ཅད་དུ་བླ་མ་ལ་མོས་གུས། ཡི་དམ་ལ་དག་སྣང༌། འགྲོ་དྲུག་ལ་བྱམས་དང་སྙིང་རྗེ། རྒྱུ་འབྲས་ལ་ཡིད་ཆེས་འདོར་ལེན་སོགས་རྟེན་འབྲེལ་གྱི་གནད་ཡིན་པས་ཤིན་ཏུ་གལ་ཆེ་ཆེ། གཞན་པའི་གེགས་སེལ་བོགས་འདོན་སོགས་ད་ལམ་མ་དགོས་པས་སྒྲུབ་པ་སྙིང་པོར་བྱེད་ཅིང༌། ཁ་བཤད་དུ་མ་སོང་བ་ལག་ལེན་ཉམས་ཐོག་ཏུ་འདོན་པ་ཞིག་ལ་འབད་འབུང་འདོན་པ་གལ་ཆེ་ཆེ་ཆེ། ཞེས་མངའ་རིས་སྒྲུབ་པ་བས་དོགས་གཅོད་བྱས་པར་འབྲི་གུང་པ་ཆོས་ཀྱི་གྲགས་པས་བྲིས།། །།སརྦ་མངྒ་ལཾ།། ༈ །མངའ་རིས་སྒྲུབ་པ་དཀོན་མཆོག་དར་རྒྱས་ཀྱི་དྲི་ལན་ནི།

མངའ་རིས་སྒྲུབ་པ་བ་དལ་འབྱོར་ལ་སྙིང་པོ་ལེན་ཅིང་བསམ་གཏན་ལ་རྩེ་གཅིག་ཏུ་གཞོལ་བ་དེའི་ཡི་གེ་དང༌། སྨན་རུ་རྟ་བཟང་པོའི་རྟེན་ལྡན་འབྱོར། ཁྱོད་ཀྱི་དྲི་བ་དེ་ལ་དངོས་གཞི་སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་སེམས་ལས་ལོགས་སུ་གྱུར་པ་མེད་པ། སེམས་དེའང་ཡོད་པ་སོགས་ཀྱི་མཐའ་དང་བྲལ་བ། དེའང་བརྟག་ན་མེད་པའི་མཐའ་སོགས་ཀྱང་མེད་པ་ཞིག་སྟེ། མགོན་པོ་བྱམས་པས། སེམས་ལས་གཞན་མེད་པར་ནི་བློས་རིག་ནས། །དེ་ནས་སེམས་ཀྱང་མེད་པ་ཉིད་དུ་རྟོགས། །བློ་དང་ལྡན་པས་གཉིས་པོ་མེད་རིག་ནས། །དེ་མི་ལྡན་པ་ཆོས་ཀྱི་དབྱིངས་ལ་གནས། །ཞེས་པ་ལྟར་ཡིན། ཉམས་སུ་ལེན་པའི་ལམ་གྱི་སྐབས་སེམས་ལས་རྣམ་རྟོག་འབྱུང་བའི་ཕྱིར་སེམས་བྱུང་ཞེས་བཏགས་ལ། སེམས་དང་སེམས་བྱུང་ལ་ཡུལ་དང་ཡུལ་ཅན་ཞེས་སྒྲོ་བཏགས་ནས་ཕྱི་རོལ་གྱི་ཚོགས་དྲུག་ཏུ་སྣང་བའི་གཟུགས་སྒྲ་དྲི་རོ་རེག་བྱ་ཆོས་དང་དྲུག་པོ་འདི་ལ་ཡུལ་ཞེས་སྒྲོ་བཏགས་པར་ཟད། དེ་ནས་མཐར་ཐུག་ཚོགས་དྲུག་སེམས་ཀྱི་ངོ་བོར་དག་དགོས་ལ། དེ་དག་ན་མི་གནས་པའི་བདེ་བ་ཆེན་པོ་ཞེས་འདོད་དེ། བྲམ་ཟེ་ས་ར་ཧས། ཐ་མལ་ཤེས་པ་སྙིང་གི་དབུས་སུ་སད། །ཚོགས་དྲུག་དག་ན་བདེ་བ་རྒྱུན་མི་འཆད། །ཅེས་གསུངས་པ་ལྟར་ཡིན། ལམ་གྱི་སྐབས་སྣང་བ་ཞེས་པ་གཟུགས་ལ་སོགས་པ་མེད་བཞིན་དུ་སྣང་བ་སྒྱུ་མ་ལྟ་བུ། སྨིག་རྒྱུ་ལྟ་བུ། ཐོ་ཡོར་ལྟ་བུ། ཆུ་ཟླ་ལྟ་བུ། གཞའ་ཚོན་ལྟ་བུར་སྣང་བ་སྣང་བཞིན་མ་གྲུབ་པ་འདི་ཀ་ཡིན་མོད། འོན་ཀྱང་མིག་གི་ཡུལ་དུ་མེད་བཞིན་སྣང་བ་ནི་སྣང་ཆ། དངོས་པོ་དེར་སྣང་བསམ་པ་ནི་རྣམ་རྟོག་ཡིན་པས། སྣང་བ་དང་རྣམ་རྟོག་གཉིས་ཀྱི་ངོ་བོ་རྟོགས་པའི་ཚེ་སེམས་ཀྱི་ངང་དུ་གཅིག་ལ། རྣམ་པ་མ་རྟོགས་པ་ཉམས་སུ་ལེན་པའི་ཚེ་མི་གཅིག་སྟེ། དཔེར་ན་རྣམ་རྟོག་ཐོལ་གྱིས་སྐྱེས་པའི་ཚེ་རྣམ་རྟོག་དེར་སྣང་ངོས་ཟིན་པ་སྣང་ཆ། གཟུགས་མཐོང་བའི་ཚེ་གཟུགས་དེར་མཐོང་བ་སྣང་ཆ།

དེ་བཞིན་དུ་སྒྲ་དྲི་རོ་རེག་ཆོས་རྣམས་ཀྱང་དེར་སྣང་དེ་ག་སྣང་བའི་ཆ་ཡིན་པས་དེ་ཐམས་ཅད་སྣང་ཆར་བརྩིས་ཀྱང༌། སྣང་ཡུལ་དུ་སྣང་ཆ་དེ་ཐམས་ཅད་མེད་བཞིན་སྣང་ལ། སྣང་བའི་ངོ་བོ་རང་བཞིན་མ་གྲུབ། མ་སྐྱེས། མི་འགག །མི་གནས་པ། ངོ་བོ་སྟོང་པ་ཡིན་པས་སྣང་ཆ་དེ་ཐམས་ཅད་ངོ་བོ་ཐ་དད་མེད། ངོ་བོ་སྟོང་པ་དེའང་ནམ་མཁའ་ལྟ་བུ་སྟོང་རྐྱང་མ་ཡིན་པ། ཁང་སྟོང་ལྟ་བུ་ཅང་མེད་པ་མ་ཡིན་པ། སྟོང་པའི་ངང་ནས་གསལ་བའི་མདངས་ཡོད་པའི་རང་བཞིན་གདོད་མའི་འོད་གསལ་ཞེས་རྒྱལ་བ་རྣམས་ཀྱིས་ཐ་སྙད་ཙམ་བཏགས་འདུག །ཡང་གསང་སྔགས་རྡོ་རྗེ་ཐེག་པ་བ་རྣམས་ཀྱི་འདོད་ལུགས་སྔ་མ་དང་འདྲ་བ་ལ། སྔ་མ་ལས་ཁྱད་པར་དུ་འཕགས་པ་ཚོགས་དྲུག་དེར་སྣང་གི་སྣང་ཆ་མ་འགགས་པ་ཐབས་བདེ་བ་ཆེན་པོ་ཡབ་ཧེ་རུ་ཀཿ དེའི་ངོ་བོ་གདོད་ནས་མ་གྲུབ་པ་རང་རང་གི་ངོ་བོས་སྟོང་པ་ཤེས་རབ་སྟོང་པ་ཉིད་ཡུམ་རྡོ་རྗེ་རྣལ་འབྱོར་མ། སྣང་སྟོང་དེ་གཉིས་དབྱེར་མེད་ལྷན་སྐྱེས་སྐྱེ་བ་མེད་པ་ཆོས་སྐུ། འགག་པ་མེད་པ་ལོངས་སྐུ། གནས་པ་མེད་པ་སྤྲུལ་སྐུ། སྣང་སྟོང་དབྱེར་མེད་གསལ་ཧྲིག་རྗེན་པ་ངོ་བོ་ཉིད་སྐུ། དེའང་ངོ་བོ་ཉིད་སྐུ་ངོ་བོས་མི་སྟོང་བ་རྟག་བརྟན་ཐེར་ཟུག་ཞི་བ་གཡུང་དྲུང་རྣམ་རྟོག་གི་མཚན་འཛིན་གཉིས་འཛིན་ཉོན་མོངས་ཐམས་ཅད་ཕར་ལ་གཅོད་ཅིང་འཇོམས་པར་བྱེད་པ། ངོ་བོ་ཉིད་དེ་ཉིད་རྣམ་རྟོག་མཚན་འཛིན་ཉོན་མོངས་གང་གིས་ཀྱང་ཚུར་རྫི་བར་མི་ནུས་པ་ཡེ་ཤེས་རྡོ་རྗེའི་སྐུ་སྟེ། སྐུ་ལྔ་ལོགས་ནས་འཚོལ་མི་དགོས་པ་རང་ཉིད་ལ་གདོད་ནས་ཡོངས་སུ་གྲུབ་པ་ཀྲོང་ངེར་གནས་པ་ཡིན། དེ་ཉིད་གནས་ཀྱང་གློ་བུར་གྱི་དྲི་མ་མ་རིག་པས་བསྒྲིབས་ནས་འདུག་པས། དེ་བསལ་བའི་ཕྱིར་གཞི་ལ་ཡོད་པའི་སྐུ་ལྔ་པོ་ལམ་དུ་བྱས་ནས་བསྒོམས་པས་མ་རིག་པ་འཁོར་བཅས་དག་པའི་ཚེ། འབྲས་བུ་སྐུ་ལྔ་པོ་ལས་ཐོབ་བྱ་གཞན་མེད་པས་གཞི་ལམ་འབྲས་གསུམ་དབྱེར་མེད་དུ་འདོད་པ་ནི་ང་གསང་སྔགས་པའི་ཁྱད་ཆོས།

རྡོ་རྗེ་འཆང་གི་བཞག་པ། སྐལ་ལྡན་རྣམས་ཀྱི་ཕ་འབབ། ཕར་ཕྱིན་ཐེག་པ་ལས་ཐབས་ཁྱད་པར་དུ་འཕགས་པ་ཡིན་པས། དེས་ན་ཚུལ་དེ་འདྲ་བ་ལ་ཐག་བཅད་ནས་བཞག་ཡོད་དོ་ཨང༌། འདི་ལས་ཁ་ཐག་རིང་བ་མང་པོ་འབྲི་རྒྱུ་འདུག་སྟེ་ད་ནངས་འགྲོ་ཁ་ཡིན་པས་མདོར་བསྡུས་ས་བཅད་ཙམ་འདི་མངའ་རིས་སྒྲུབ་པ་བས། རྣམ་རྟོག་དང་སྣང་བ་གཅིག་གམ་མི་གཅིག་དྲིས་པའི་ལན་དུ། གནས་ལུགས་ཐམས་ཅད་ངོ་བོ་ཟུང་འཇུག་ཡེ་ཤེས་ཀྱི་རྡོ་རྗེར་མཐོང་བ་དབུར་སྨྱོན་ཆོས་ཀྱི་གྲགས་པ་ཞེས་འབྲི་གུང་པའི་ཁྲལ་གཟུགས་ཅན་དེས་བྲིས་པ་ཡིན།། །། ༈ །མཆེད་གྲོགས་བསྟན་པ་རྒྱལ་མཚན་ལ་གདམས་པ། ལྷན་སྐྱེས་སེམས་ཀྱི་རང་ཞལ་འདི། །གལ་ཏེ་ངེས་པར་ལྟ་འདོད་སུ། །ཡོད་ན་ཁོ་བོའི་མྱོང་བ་ཡི། །ལེགས་བཤད་དགའ་སྟོན་འདི་སོམས་ཤིག ༑རང་སེམས་གདོད་ནས་དག་པ་འདི་ཀོ། །ཁྱབ་བདག་རྡོ་རྗེ་འཆང་དུ་རྟོགས་དང༌། །ངེས་དོན་ལེགས་པར་སྟོན་པར་མཛད་པའི། །བླ་མ་རྣམས་ལ་གུས་པས་བཏུད་ནས། །བདག་ལ་བསྒོམ་བྱ་སྒོམ་བྱེད་འདི་ཞེས། །ང་བདག་འཛིན་རྒྱུའི་བློས་བྱས་མེད་ཀྱང༌། །གྲོགས་མཆོག་ངེས་དོན་ཁོ་ནར་སེམས་པའི། །གསུང་རྒྱུན་གཞན་པར་བྱ་བ་བཟློག་ཕྱིར། །ངེས་དོན་བསྒོམ་པའི་ཚུལ་ཞིག་བརྗོད་ན། །ཐར་པ་ཐོབ་པའི་ས་བོན་དམ་པ། །དམྱལ་བར་འཁྲིད་པའི་ལམ་གྱི་སྣ་འདྲེན། །འཁོར་བར་འཁྱམ་པའི་རྒྱུ་རྣམས་མ་ལུས། །རང་སེམས་ལས་གཞན་མེད་པ་འདི་དེ། །ཁྱབ་བདག་རྡོ་རྗེ་འཆང་ཞེས་བརྗོད་དོ། །དེ་ལས་ལྡོག་པའི་འགོང་པོ་ཞེས་སམ། །སེམས་དང་རྣམ་ཤེས་རིག་པ་ལ་སོགས། །རང་སེམས་འདི་ལས་ལོགས་སུ་ཅི་ཡོད། །འོན་ཀྱང་དེ་དོན་མ་རྟོགས་པ་རྣམས། །སངས་རྒྱས་ཞེས་བྱ་བཟང་བཟང་འདྲ་ཞིང༌། །འཁོར་བ་ཞེས་ཚེ་ངན་ངན་འདྲ་འདི། །གཉིས་འཛིན་རྟོག་པ་ཕྱོགས་སུ་ལྷུང་བས། །སྔར་ཡང་སྲིད་པར་ཟོ་ཆུན་ལྟར་འཁོར༑ ༑ད་དུང་འཁྱམས་པ་འདི་ཉིད་ཀྱིས་ལེན། །དེ་བས་ད་ལྟ་དལ་འབྱོར་ཐོབ་ཚེ། །སེམས་ཀྱི་གཞི་རྩ་བཅད་ན་ལེགས་སོ། །སེམས་ཞེས་བྱ་བ་ཀུན་བྱེད་རྒྱལ་པོ། །ཁ་དོག་གཟུགས་སོགས་གྲུབ་པ་མེད་ཅིང༌། །གནས་དང་འགྲོ་འོང་སྐྱེ་ཤི་མེད་པ། །སྟོང་གསལ་འགག་མེད་རང་གསལ་འདི་ནི། །སེམས་ཞེས་བྱ་བའི་ཐ་སྙད་ཡིན་ནོ། །འདི་ལ་རང་རིག་རང་གསལ་དྲན་པས། །འགྱུ་བ་བཟང་ངན་ཅི་འདྲ་ཤར་ཡང༌། །དེ་ལ་དྲན་པའི་གཉེན་པོ་གཏུད་ནས། །གནད་དུ་བསྣུན་ལ་ལེགས་པར་སོམས་ཤིག

།གང་ཡང་མི་འགྱུ་ཞི་གནས་ལྟེང་པོ། །དེ་ལ་བཟང་བའི་ཐ་སྙད་ཡེ་མེད། །འོན་ཀྱང་ངན་པའི་སྡང་སེམས་མི་བྱ། །རང་རིག་སྟོང་པའི་གསལ་མདངས་འདི་སྟེ། །ལྷག་པར་མཐོང་ཡང་གསལ་ཉམས་དང་བཅས། །བདེ་བདེ་འདྲ་ཡང་བདག་ཏུ་མ་འཛིན། །བདེ་བའི་ངོ་བོ་དེ་ལ་རྩད་གཅོད། །དེ་ཚེ་དྲན་པ་གསལ་གསལ་འདྲ་ཡང༌། །ལེ་ལོ་མེད་པར་འབད་པས་བསྒོམ་ན། །རེ་ཞིག་ཅི་བྱ་གཏོལ་མེད་འདྲ་བས། །དཔེར་ན་ནོར་ཞིག་རྐུ་མས་ཁྱེར་ནས། །གར་སོང་ཆ་མེད་དེ་འདྲ་ལྟ་བུ། །འོང་བས་དེ་ཚེ་མི་བསྒོམ་སྙམ་ནས། །བློ་ཡིས་ཐོང་ལ་རེ་ཞིག་ཞོག་དང༌། །བཞག་རྒྱུ་མེད་དོ་རང་མདངས་ཤར་འོང༌། །དེ་ཚེ་རང་མདངས་འགྱུ་བ་སྣ་ཚོགས། །ཤར་ཚེ་བཟང་ལ་རེ་བ་མེད་ཅིང༌། །ངན་པ་ལའང་ངན་སེམས་མེད་པར། །དགག་པ་དང་ནི་བླང་བའང་མེད་པར། །དེ་ཉིད་ཁོ་ནའི་ངོ་བོར་ལྟོས་དང༌། །དེ་ཡི་ངོ་བོ་རང་གིས་སྟོང་ཞིང༌། །སྟོང་པའི་རང་མདངས་གསལ་བར་འཆར་ལ། །གསལ་བའི་ངང་ནས་འགྱུ་བ་འཕྲོ་བ། །རང་བབས་གཤིས་ཡིན་དགག་སྒྲུབ་མི་བྱ། །རང་སར་ལྷོད་ལ་ངོ་བོར་ལྟོས་ཤིག །སྟོང་གསལ་འདི་སྟེ་རང་སེམས་ཞེས་བྱ། །དེ་ཉིད་བཟང་ངན་གང་ཡང་འགྱུ་བ། །སེམས་བྱུང་ཞེས་བྱ་དེ་ཡི་ངོ་བོ། །སེམས་ལས་ལོགས་སུ་སེམས་བྱུང་མེད་པས། །ངོ་བོ་སྟོང་པའི་རིག་པ་ཡིན་ནོ། །རང་རིག་རང་གསལ་དྲན་པའི་ཐ་སྙད། །དེ་ཡི་གསལ་སྣང་འགྱུ་བའི་རང་རྩལ། །དེ་ཡི་ངོ་བོ་སྟོང་ཞིང་བདག་མེད། །སྟོང་པའི་འཇུག་ལྡང་ཆུ་ཟླ་ལྟ་བུ། །འཕྲལ་དུ་སྣང་ཡང་ངོ་བོར་མ་གྲུབ། །བྱིས་པས་འཇའ་ཚོན་བཟུང་དང་མཚུངས་སོ། །དེ་ཚེ་རྩོལ་བཅས་དྲན་པའི་ལྕགས་ཀྱུས། །འགྱུ་བའི་གླང་སྨྱོན་གར་འགྲོར་མ་གཏོང༌། །ཕྱོགས་ལྷུང་མི་བྱ་ལྕགས་ཀྱུས་བཀོལ་ནས། །རང་སེམས་བདེ་བའི་མལ་དུ་སྐྱོལ་དང༌། །སྡོད་པར་སྲིད་དོ་མ་བསྡད་ན་ཡང༌། །གླང་པོ་ལས་ནི་ལྕགས་ཀྱུ་ལོགས་སུ། །མི་འདུག་པ་རུ་རྟོགས་པར་བྱོས་ཤིག །དཔེར་ན་ཆུ་དང་ཆབ་རོམ་བཞིན་དུ། །སེམས་དང་འགྱུ་བ་ཐ་དད་འདྲ་ཡང༌། །དོན་དུ་གཅིག་ལས་གཉིས་སུ་མི་སྣང༌། །སྟོང་ཞིང་འགག་མེད་སེམས་ཀྱི་ངོ་བོ། །ཐ་དད་འགྱུ་བ་སེམས་ཀྱི་རང་རྩལ། །གསལ་ཞིང་དྭངས་པ་སེམས་ཀྱི་མཚན་ཉིད༑ ༑ངོ་བོ་སྟོང་པ་སེམས་ཀྱི་འཇུག་ལྡང༌། །དེ་ལས་གཞན་པ་སུ་ལ་ཡོད་དམ། །གཤིས་ལ་གནས་པ་སེམས་ཉིད་གཉུག་མ། །སྟོང་གསལ་ཁྱབ་ཅིང་བརྗོད་བྲལ་འདི་ཡང༌། །ལོགས་སུ་བལྟས་པའི་སྣང་བ་མང་པོ། །ད་ལྟ་འདྲ་ཡང་དོན་གྱི་ཆ་ནས། །རང་སེམས་ཁོ་ནར་བློ་ཐག་ཆོད་ཅིག

།ཁོ་བོའི་ཕྱག་རྒྱ་ཆེན་པོ་འདི་ནི། །བློས་བྱས་མཚན་མའི་མཐའ་དང་བྲལ་ཞིང༌། །ནམ་མཁའ་དང་ནི་རྒྱ་མཚོ་ཆེ་དང༌། །སྒྱུ་མ་ནོར་བུ་ལ་སོགས་དཔེ་ཡིས། །འཕྲལ་དུ་མཚོན་བྱེད་འདྲ་རུ་འདུག་ཀྱང༌། །དོན་དུ་དེ་དག་མ་ལུས་ཀུན་གྱིས། །མཚོན་དུ་མེད་དོ་རང་གིས་རང་ལ། །མཚོན་ཙམ་ལས་ནི་དཔེས་ཀྱང་མི་རྟོགས། །དབུ་མ་ཆེན་པོའི་རང་གཞན་སྟོང་ཡང༌། །དོན་དུ་གཉིས་འཛིན་ཁོ་ནར་ཟད་ཅིང༌། །རྫོགས་པ་ཆེན་པོའི་རྦད་ཁམ་དེ་ཀུན། །ད་དུང་མཚན་མའི་ཀུན་བརྟགས་དམ་པོས། །བཅིངས་པའི་སྟོང་སྐད་ཆལ་ཆོལ་ལས་མེད། །ཕྱག་རྒྱ་ཆེན་པོ་ཞེས་སུ་བཏགས་ནས། །ཐམས་ཅད་སྟོང་ངོ་སྙམ་པའི་མེད་དགག །དེ་ཡང་སྒོམ་གྱི་མུ་གེ་ཞེས་བརྗོད། །དེ་འདྲ་ཀུན་གྱི་དགོས་པ་མེད་ཅིང༌། །འཁོར་བ་དང་ནི་མྱང་ངན་འདས་ཀུན། །རང་གི་སེམས་སུ་ཁོ་ཐག་ཆོད་ལ། །དེ་ཡང་སྟོང་པའི་ངོ་བོར་འགྱུར་ཞིང༌། །དེ་ཡི་འཇུག་ལྡང་གསལ་སྣང་སྣ་ཚོགས། །གང་ཤར་ངོ་བོ་སྟོང་པའི་རིག་པས། །རང་རིག་འོད་གསལ་རྗེན་པར་ཕུད་ཅིང༌། །དེ་ཚེ་རྩོལ་བཅས་འོག་འགྱུའི་ཕྲེང་བ། །སྒོམ་དུ་རློམ་པའི་འཁྲུལ་མི་རྣམས་དང༌། །མི་མཉམ་ཙམ་གྱི་རྩོལ་མེད་དྲན་པ། །འགྱུ་ཙམ་ཉིད་ནས་ངོ་བོས་སྟོང་ཞིང༌། །སྟོང་པའི་ངང་ནས་གསལ་སྣང་འཆར་བ། །དེ་ཡང་དྲན་པའི་གཤིས་སམ་བབས་བཅས། །གང་ཤར་སྣ་ཚོགས་སྣང་བའི་ཆོ་འཕྲུལ། །སེམས་ཉིད་ཁོ་ནའི་ཕྲེང་བ་ཉིད་ལས། །གཞན་དུ་འདི་ཞེས་བརྗོད་དུ་མེད་ཅིང༌། །ང་བདག་ཨ་འཐས་ཐེར་ཟུག་ཆེན་པོ། །ང་ཡི་ཕྱག་རྒྱ་ཆེན་པོ་ཞེས་སུ། །བདག་གིར་འཛིན་པའི་ང་བདག་ཆོད་ལས༑ ༑བདག་མེད་རྟོགས་པའི་གདན་ས་བཟུང་ཞིང༌། །མཐར་ཐུག་བསྐྱང་བྱ་སྐྱོང་བྱེད་མེད་ཅིང༌། །ཆོས་ཀུན་རང་སེམས་ཁོ་ན་ཉིད་དུ། །སྣང་བ་དུ་མ་ཉིད་དུ་རོ་གཅིག །དེ་ཡི་རང་རྩལ་རོ་གཅིག་གང་དེ། །དུ་མར་ཤར་བའི་གསལ་སྣང་མང་པོ། །སྣང་སྲིད་དཔེ་རུ་ལེགས་པར་གོ་བས། །རང་མདངས་འཆར་རོ་དེ་ཡང་བདག་ཏུ། །འཛིན་རྒྱུ་མིན་ནོ་དེ་ལ་དགའ་བ། །མ་སྐྱེས་པ་རུ་ད་དུང་དེ་ཡི། །གསལ་སྣང་དུ་མའི་འཇུག་ལྡང་དེ་ཡིས། །མ་ཡེང་ཡེངས་མེད་ལེགས་པར་ལྟོས་དང༌། །ཉིན་དང་མཚན་མོའི་ཀུན་རྟོག་རྣམས་དང༌། །བཟང་ངན་བདེ་སྡུག་ཕྱོགས་ལྷུང་བཅས་པ། །རང་རང་སར་གྲོལ་དཔེར་ན་ཐོ་རངས། །ནམ་མཁའ་རྐྱེན་དང་བྲལ་བ་ལྟ་བུ། །གང་ཡང་སྒོམ་ཞེས་ཅི་བྱ་གཏོལ་མེད། །སྟོང་ཞིང་གསལ་ལ་དྭངས་པའི་སྣང་བ། །རང་རིག་རང་གསལ་བརྗོད་དང་བྲལ་ཞིང༌། །འཁོར་འདས་མ་ལུས་གཞི་ཐོག་འདི་ན། །ལམ་དང་འབྲས་བུ་དུ་མར་བཏགས་ཀྱང༌། །རྟོགས་བྱ་རྟོགས་བྱེད་མྱོང་བྱ་མྱོང་བྱེད། །གང་ཡང་ཡོད་མེད་དྲན་པའི་རང་རྩལ། །འགྱུ་དང་མ་འགྱུ་ཐ་སྙད་ཡེ་མེད། །གནས་དང་འགྱུ་དང་དྲན་པའི་གཉེན་པོ། །སྟོང་དང་གསལ་དང་མ་འགག་སྣང་བ། །ཐམས་ཅད་གཅིག་ཏུ་སྡོམ་འདྲའི་སྣང་བ། །ཞར་བྱུང་ཚུལ་དུ་བྱུང་བ་འདི་ཙམ། །ཁོ་བོའི་བསྒོམ་རྒྱུའི་སྙིང་པོ་ཡིན་ནོ། །འདི་ལས་གཞན་པའི་དང་པོ་བྱུང་ཞིང༌། །བར་དུ་དྲན་པའི་གཉེན་པོས་ལེགས་ཟིན། །ཐ་མར་སྟོང་པའི་ཆོས་སྐུར་འགྱུར་བ། །ད་ལྟ་བདག་ལ་བསྒོམ་རྒྱུ་ཡེ་མེད༑ ༑བདག་གི་ཉམས་ལེན་ཞར་བྱུང་དེ་འདྲ། །སོ་སོར་ཐུགས་ལ་འདོད་མོས་བྱུང་ཚེ། །འདི་ནི་ཁོ་བོས་སྔར་ནས་བསྒོམས་པའི། །གོམས་པ་ལས་བྱུང་བློ་རྡོལ་མིན་པས། །ཁྱེད་ཅག་ཀུན་ཀྱང་ཡུན་དུ་སྒོམས་དང༌། །བསྒོམ་རྒྱུ་མེད་པའི་རྟོགས་པ་འདི་ཙམ། །འབྱུང་བར་འགྱུར་རོ་ཐུགས་ལ་བཞུགས་འཚལ། །ཞེས་པའི་སྟོང་ཉིད་དོན་དུ་སྒོམ་ཚུལ། །ལུང་རིག་མང་པོའི་སྤྲོས་པ་མེད་ཅིང༌༑ ༑དཔེ་ཆའི་སྟོང་སྐད་མྱོང་རྫུར་མ་བྱས། །སྔར་གཏམ་སྣ་བསགས་ཡིན་རློམ་མིན་པར། །རང་གིས་བསྒོམས་པའི་ཡོན་ཏན་ཙམ་གྱི། །བྱུང་ཚུལ་མྱོང་བའི་གནད་དུ་དྲིལ་ནས། །མཆེད་གྲོགས་བསྟན་པ་རྒྱལ་མཚན་གང་དེར། །ཁ་ཏའི་ཚུལ་དུ་འབུལ་བ་འདི་ཙམ། །ད་དུང་རང་གིས་མྱོང་བའི་གནད་འགག

།མང་དུ་ཡོད་ཀྱང་ཡི་གེར་མ་ཤོང༌། །ཅི་ཕྱིར་ཞེ་ན་ངེས་དོན་འདི་ནི། །དཔེ་ལྟས་ཁ་སློབ་སྔར་གཏམ་མང་པོ། །རྣ་བར་བཞག་པའི་ཡིད་བརྟན་ཚིག་ལ། །རྗེས་ཟློས་བྱས་ཀྱང་གནད་དུ་མི་འགྲོ། །འདི་ནི་རང་གིས་བསྒོམས་པ་ཁོ་ནའི། །ཡོན་ཏན་ཡིན་ཕྱིར་འབད་པ་མཛོད་དང༌། །མྱུར་དུ་འདི་འདྲའི་དོན་རྣམས་རྟོགས་སོ། །ཁོ་བོས་སྔོན་ནས་ལེགས་པར་བསྒོམས་པས། །ད་ལྟའི་བར་དུ་སྐྱེ་བའི་ཕྲེང་བ། །མང་དུ་འདས་ཚེ་འབད་པས་བསྒོམས་པས། །ད་ལྟ་བསྒོམ་རྒྱུ་མེད་པའི་ངང་ནས། །མྱོང་བས་བྲིས་འདི་དང་དུ་ལོངས་ཤིག །དེང་སང་སེམས་ཀྱི་ཐ་སྙད་ཙམ་ཡང༌། །མི་ཤེས་པ་རུ་སྒོམ་ཆེན་པ་ཞེས། །ཁས་བླངས་ཆེན་པོས་ལུས་གནད་བསྲངས་ནས། །ཧྲིག་ཧྲིག་མིག་གི་ལྟ་སྟངས་དང་བཅས། །ལག་པ་མཉམ་བཞག་རྐང་པ་སྐྱིལ་ཀྲུང༌། །བྱས་ཚེ་བདེ་བདེ་འདྲ་བའི་སེམས་ཀྱིས། །འགྱུ་བ་ཕྲན་ཚེགས་རྩོལ་བཅས་དྲན་པས༑ ༑ཟིན་ཟིན་འདྲ་བ་ཡུད་ཙམ་མེད་ཅིང༌། །ཡུན་དུ་དྲན་པ་གར་སོང་མེད་པ། །ཌཱ་མ་རུ་ལས་བྲེལ་བའི་མགོ་བོ། །བྱིའུ་ཅོ་ག་བས་ཀྱང་ཁ་མང༌། །ཅི་ཡིན་གཏད་མེད་རྦད་ཁམ་བྱེད་པའི། །སྒོམ་ཆེན་རྣམས་དང་འདི་ཉིད་མི་འདྲ། །དེ་བས་དེ་དོན་ལེགས་པར་སོམས་ཤིག །སྔོན་དུས་རྟོགས་པ་ཕུལ་ཕྱིན་མདའ་བསྣུན། །སྐྱེ་མང་ཐ་མར་སྣ་ཚོགས་རང་གྲོལ། །ད་ལྟ་ཆོས་ཀྱི་གྲགས་པའི་མིང་གིས། །མྱོང་བའི་ཁ་ཏར་བྲིས་པ་འདི་ནི། །ཚུལ་བཞིན་ངེས་དོན་སྙིང་པོ་ལེན་འདོད། །དེང་སང་འདི་ཚོར་ཡོད་པ་མི་འདྲ། །གལ་ཏེ་ཡོད་ན་འདི་དོན་སོམས་དང༌། །གྲུབ་ཆེན་བརྒྱད་ཅུའི་ཕྱི་རྗེས་ཟིན་པར། །ཡུན་རིང་ཡོད་པ་བདག་གིས་མ་མཐོང༌།། །།མངྒ་ལཾ།། ༈ །ཆོས་མཛད་དོ་བོ་སྒང་པ་ལ་གདམས་པ། ཐོག་མར་སྐྱབས་འགྲོ་ཁྱད་པར་ཅན། །དེ་ནས་བྱང་ཆུབ་སེམས་ལ་འབད། །དབང་བཞི་ལེགས་པར་ཐོབ་པ་དང༌། །ཚོགས་གཉིས་མྱུར་དུ་རྫོགས་པའི་རྒྱུ། །སྐུ་བཞི་མངོན་དུ་བྱེད་པའི་ཐབས། །རིམ་པ་གཉིས་ཀྱི་ཏིང་འཛིན་བསྒོམ། །དེ་ནས་དེ་ཡི་ཡེ་ཤེས་ནི། །ཕྱག་རྒྱ་ཆེན་པོ་བསྒོམ་པར་བྱ། །ཡོད་པ་མེད་པ་ལ་སོགས་པ། །དངོས་པོའི་གནས་ལུགས་དེ་ལ་མེད། །བསྒོམ་བྱ་སྒོམ་བྱེད་ལ་སོགས་པ། །བསྒོམ་པར་བྱ་བ་ཡོད་མ་ཡིན། །སེམས་ལ་དངོས་པོ་མ་གྲུབ་པས། །སེམས་ཀྱི་ངོ་སྤྲོད་ག་ལ་ཡོད། །ཚིག་གི་ཡུལ་ལས་འདས་པའི་ཕྱིར། །བརྗོད་པར་བྱ་བ་ཅི་ཡང་མེད། །རྣམ་རྟོག་མེད་པའི་ཆོས་རྣམས་ལ། །སེམས་ཀྱི་རྣམ་གཡེང་ག་ལ་ཡོད། །དམ་པའི་དོན་དུ་དེ་ལྟར་ཡིན། །དེ་ལྟར་ཤེས་པའི་གང་ཟག་གིས། །དེ་ནས་འཁོར་འདས་བསྲེ་བ་ཡི། །སྤྲོས་བཅས་དང་ནི་སྤྲོས་མེད་གཉིས། །ཤིན་ཏུ་སྤྲོས་པ་མེད་པ་ཡི། །སྤྱོད་པ་གསུམ་པོ་རྒྱུད་ཀུན་ལས། །ཇི་ལྟར་གསུངས་བཞིན་འབད་པས་སྒྲུབས། །དེ་ནི་རྟེན་ཅིང་འབྲེལ་འབྱུང་བས། །ནང་གི་བསོད་ནམས་ཀུན་བགྲོད་ནས། །རྡོ་རྗེ་འཛིན་པའི་ས་དགེ་བ། །བཅུ་གསུམ་པ་ནི་ཚེ་འདིར་འཐོབ། །འཁོར་བ་སྒྱུ་མར་རྟོགས་པ་ཡི། །རྣལ་འབྱོར་དྷརྨ་ཀཱིརྟི་ཡིས། །སྙིང་ནས་བློ་གཏད་གུས་པའི་བུ། །ཆོས་མཛད་དོ་བོ་སྒང་པ་ལ། །བརྩེ་ཕྱིར་ཉམས་སུ་ལེན་པར་བྱིན། །ཁ་ཡན་མ་གཏོང་ཉམས་སུ་ལོངས། །དགེ་བས་བླ་མེད་བྱང་ཆུབ་ཤོག།

།།མངྒ་ལཾ།། ༈ །མངའ་རིས་སྐལ་ལྡན་དཀོན་མཆོག་དད་པ་ལ་གདམས་པ། དད་ལྡན་དཀོན་མཆོག་དད་པའི་རྟོགས་འབུལ་ལ། །གེགས་སེལ་བོགས་འདོན་མདོར་བསྡུས་འདི་སྐད་ལོ། །ཞི་གནས་འཐུག་ཅིང་བརྟན་པ་དེ་ཡི་ངང༌། །ལྷག་མཐོང་རྗེས་མཐུན་ཉམས་སུ་བླང་བ་ཡི། །གནས་འགྱུ་རིག་དང་བྱུང་གནས་འགྲོ་འོང་སོགས༑ ༑རྩ་བ་ཆོད་པའི་ཤེས་རབ་ཀྱིས་བརྟགས་པ། །ཐམས་ཅད་སེམས་ལ་སེམས་ཉིད་གསལ་སྟོང་དང༌། །གཞི་རྩ་བྲལ་བར་མཐོང་ཚེ་ངོ་མཐོང་ཞེས། །གཏུམ་མོའི་ཉམས་ལེན་དུས་སུ་བདེ་ཉམས་ཙམ། །ཐུན་མོང་ཡོན་ཏན་ཡིན་གྱི་མཆོག་མ་ཡིན། །ལུས་ཀྱང་མེད་ཉམས་སྟོང་པའི་ཤེས་ཉམས་ཏེ། །བསྐྱེད་རིམ་གསལ་སོགས་གསལ་བའི་ཉམས་སྣང་ཡིན། །རྨི་ལམ་དྲག་ཟིན་རེས་འགའ་རྨི་ལམ་ཡང༌། །མེད་པ་ལ་སོགས་ལམ་གྱི་ཡོན་ཏན་ཙམ། །ད་དུང་བདེ་གསལ་བྱུང་ན་བསམ་པ་སོགས། །རེ་དོགས་གཉིས་འཛིན་ཅུང་ཟད་མ་སྤངས་པས། །བཟང་ངན་རྐྱེན་རྣམས་རེ་དོགས་དང་བཅས་པས། །ཉམས་ལེན་འབད་ནས་བྱེད་པ་གལ་ཆེའི་དུས། །ཡིན་གྱི་འདི་ལྟར་ཉམས་སུ་བླང་བར་བྱ། །རེ་དོགས་བཟང་ངན་རྐྱེན་རྣམས་གང་ཤར་ཡང༌། །བཟང་ལ་མི་རེ་ངན་ལ་མི་སྐྱོ་ཞིང༌། །གང་ཤར་རྣམ་རྟོག་ངོས་འཛིན་མི་དགོས་པ། །དེ་ལ་སླར་ཡང་གཉེན་པོས་འཇོམས་མི་དགོས། །གང་ཤར་དེ་ཀ་བཅོས་ལྷད་སྤང་བླང་དང༌། །དགག་སྒྲུབ་མི་བྱ་གཅེར་ཡན་རང་བབས་སྐྱོངས༑ ༑དེ་མ་ཐག་ཏུ་ཆོས་སྐུའི་རང་ཞལ་མཐོང༌། །བཅོས་ལྷད་མི་དགོས་མ་ཡེང་རྒྱུན་དུ་སྐྱོངས། །མ་བསྒོམས་མི་སྒོམ་བསྒོམ་བྱ་བྲལ་བ་ཡིན། །དེ་ཕྱིར་རྟག་ཏུ་ཡེང་མེད་བཅོས་མེད་སྒོམས༑ ༑སླད་ནས་འགྱུར་ལྡོག་བྱུང་ན་བླ་མར་གཏུགས། །དད་པ་དམ་ཚིག་གསོལ་འདེབས་འབད་པ་གཅེས། །དེ་སྐད་ཅེས་པ་ཆོས་ཀྱི་གྲགས་པ་ངས། །དད་ལྡན་མངའ་རིས་དཀོན་མཆོག་དད་པ་ཡི། །ལམ་གྱི་འཁྱོག་སྲོང་སྣ་ཁྲིད་ཁ་ལོ་ཡི། །ཡི་གེ་འདི་བྲིས་ཆོས་སྐུའི་མགྲོན་གཉེར་ཡིན།། །།མངྒ་ལཾ།། ༈ །དཀོན་མཆོག་ཚུལ་ཁྲིམས་ལ་གདམས་པ།

གནས་ལུགས་སེམས་ཀྱི་གཞི་རྩ་གཅོད་པའི་ཚེ། །དང་པོར་མ་བྱུང་བར་དུ་མི་གནས་ཤིང༌། །ཐ་མར་མི་འགྲོ་སྐྱེ་འགག་གནས་པ་མེད། །ཁ་དོག་དབྱིབས་སོགས་མ་གྲུབ་རང་བཞིན་བྲལ། །ཡོད་མེད་མཐའ་ལ་མི་གནས་གསལ་ཞིང་སྟོང༌། །ཟུང་འཇུག་འོད་གསལ་བདེ་བ་ཆེན་པོའི་གཤིས། །གདོད་ནས་གྲུབ་པ་ཐབས་ཤེས་སྣང་སྟོང་དངོས། །གཉིས་མེད་མཉམ་ཡངས་རང་བཞིན་མྱ་ངན་འདས། །རབ་ཞི་འཇིགས་བྲལ་ཆོས་སྐུའི་ངོ་བོ་ཉིད། །སྐྱོན་བྲལ་ཡོན་ཏན་ཡེ་རྫོགས་ཕྱག་རྒྱ་ཆེ། །མིང་དང་འཛིན་པའི་ཡུལ་འདས་དམིགས་གཏད་བྲལ། །དེ་ལ་འདི་ལྟར་སྒོམ་ཞེས་སུ་ཡིས་སྨྲ། །འོན་ཀྱང་ཟླ་བ་མཚོན་པའི་མཛུབ་མོ་ལྟར། །གནས་འགྱུ་རིག་སོགས་ཐ་སྙད་བཏགས་པ་ཙམ། །ཐབས་མཁས་ཙམ་ལ་ཨ་འཐས་ཐེར་ཟུག་ན། །གསོར་མི་རུང་བའི་དུག་ཅན་ནད་དང་མཚུངས། །དེ་བས་བྱུང་གནས་འགྲོ་དང་གནས་འགྱུ་དང༌། །དྲན་པ་གཉེན་པོ་ལ་སོགས་བཅོས་མའི་སྒོམ། །གསར་བུ་རྣམས་ཀྱི་གོ་བདེའི་ཆེད་ཡིན་གྱི། །དོན་ལ་རང་སེམས་སྤྲོས་བྲལ་ངོ་བོ་ཉིད། །གང་ཤར་འཛིན་མཐའ་བྲལ་བ་ཁྱབ་གདལ་དང༌། །མ་བཅོས་མི་སེམས་མི་མནོ་མི་འཛིན་པར། །རང་བཞིན་རྣམ་དག་དོན་ལ་མཉམ་པར་ཞོག །ཇི་ལྟར་བྱིས་པས་ཉི་ཟླ་མཐོང་བའི་ཚེ། །བཅོས་མ་མེད་ཅིང་རང་བཞིན་འཛིན་མཐའ་བྲལ། །འོད་གསལ་ཟུང་འཇུག་བཅོས་མིན་དེ་བཞིན་དུ། །རང་སེམས་མ་བཅོས་མ་ཡེང་དྲན་འཛིན་བྲལ། །རྣམ་རྟོག་མི་དགག་མི་བསྒྲུབ་སྤང་བླང་བྲལ། །རྣམ་རྟོག་མེད་ལ་མི་ཆགས་ཡོད་མི་དགག །དེ་ལ་བཅོས་ལྷད་མི་བྱ་རང་སར་བཞག །མ་ཡེང་རང་བབས་ངང་དུ་ལྷན་གྱིས་བཞག །ལྷ་འདྲེ་བདེ་སྡུག་ན་ཚ་རྣམ་རྟོག་དང༌། །འཆི་བ་ལ་སོགས་ལམ་འཁྱེར་རོ་སྙོམས་ཀྱི། །ཚིག་དོན་མང་ཡང་དེ་ཀུན་གང་བྱུང་ཡང༌། །མ་བཅོས་མི་དགག་མི་བླང་སྤྲོས་དང་བྲལ། །རང་བབས་གཤིས་ལུགས་ལྷུག་པར་མ་ཡེང་ཙམ། །བཟོ་མེད་བསྐྱངས་པས་རྐྱེན་ཀུན་གྲོགས་སུ་འགྱུར༑ ༑གཉིད་དང་རྨི་ལམ་ལ་སོགས་ཉིང་འཁྲུལ་ཏེ། །འདི་ནང་འཁྲུལ་པ་རྩད་ནས་ཆོད་པ་ན། །དེ་ལས་བྱུང་བའི་ཉིང་འཁྲུལ་ངང་གིས་འཇོམས། །དོན་ལ་དེ་ལྟར་ཡིན་ནོ་སེམས་ལ་ཆོངས། །དེ་སྐད་སྨྲ་བ་སྐྱ་མིན་སེར་མིན་པོ། །སྐྱུ་རའི་རིགས་སོན་ཆོས་ཀྱི་གྲགས་པ་ཡིས། །དཀོན་མཆོག་ཚུལ་ཁྲིམས་ཞེས་བྱའི་དོགས་གཅོད་དུ། །བགྱིས་པའི་ལན་ཙམ་མགྱོགས་པར་བྲིས་པ་ཡིན།། །།མངྒ་ལཾ།།

༈ །རྫན་ཐང་ཆོས་མཛད་ལ་གདམས་པ། རང་སེམས་སྤྲོས་བྲལ་ཆོས་སྐུ་གདོད་ནས་དག །མ་འདྲེས་གསལ་སྟོང་ལོངས་སྤྱོད་ཡེ་ནས་རྫོགས། །ཤར་གྲོལ་འཛིན་བྲལ་སྣ་ཚོགས་ཡེ་ནས་སྤྲུལ། །བདག་སེམས་སྐུ་གསུམ་ངོ་བོ་ཉིད་ལས་མིན། །གཞི་རྩ་བྲལ་བའི་རང་བཞིན་རྣམ་དག་ཁམས། །གློ་བུར་དྲི་སོགས་མིང་ཚིག་རབ་མང་ཡང༌། །ལྷན་སྐྱེས་མ་རིག་འཁྲུལ་བས་དོན་དམ་བསྒྲིབས། །ཇི་ལྟར་ནམ་མཁར་ཆུ་འཛིན་རབ་དཀྲིགས་ཀྱང༌། །ནམ་མཁའི་ཁམས་ལ་ངེས་པར་གོས་པ་མེད། །རང་བློའི་སྣང་ངོར་ནམ་མཁར་སྤྲིན་ལ་སོགས། །འཛིན་རྟོག་ལས་ནི་གཞན་གྱི་འཁྲུལ་བ་བྲལ། །སེམས་དང་འགྱུ་བ་གནས་དང་གསལ་སྟོང་སོགས། །སེམས་ཀྱི་ཆ་རེ་གནས་ཚུལ་མཐོང་བ་ན། །དེང་སང་རྟོགས་ལྡན་རྣམས་ཀྱི་ཉམས་རྟོགས་སུ། །ཁས་བླངས་གཞན་ལ་བསྟན་པས་གཉིས་ཀ་ཕུང༌། །ཇི་ལྟར་གར་མཁན་མཁས་པའི་གར་གྱི་ཚུལ། །དལ་བྲེལ་མདུན་རྒྱབ་སྟངས་སྟབས་སྣ་ཚོགས་དག །བརྒྱ་སྟོང་ཁྲི་འབུམ་རྣམ་མང་ཅི་བྱས་ཀྱང༌། །གར་མཁན་གཅིག་པུས་བྱེད་པ་ལས་གཞན་དུ། །རྣམ་པ་སྣ་ཚོགས་མེད་པ་དེ་ཁོ་ན། །རང་སེམས་གནས་འགྱུ་བྱིང་རྒོད་གསལ་སྟོང་སོགས། །སྣ་ཚོགས་རྣམ་མང་གང་དང་གང་ཤར་ཡང༌། །གདོད་ནས་དག་པའི་ཆོས་སྐུ་ལས་མ་གཡོས། །འོན་ཀྱང་རྟོགས་དང་མ་རྟོགས་ཐེ་ཚོམ་སོགས། །བྱ་བྱེད་མང་བའི་དོན་ལ་ཁ་རེག་པས། །སྙིང་པོར་གྱུར་པ་ཉམས་ལེན་གནད་ཀྱི་འགག །གང་ཤར་འཛིན་མེད་ལྷུག་པར་ཆམ་ཆམ་དུ། །གྲིམ་ལྷོད་སྤངས་ནས་བཟོ་མེད་བདེ་ཆེན་དུ། །བསྒོམ་བྱ་སྒོམ་བྱེད་མེད་པ་དེ་སྒོམས་ཤིག །དེ་ལས་གཞན་མེད་ཆོས་ཀུན་འདིར་འདུས་ངེས། །ཁྱོད་རང་ལོ་གསུམ་མཚམས་བཅད་མཛད་ངེས་ན། །གཞན་དུ་མ་ཐེག་ཀླུ་སྒྲུབ་འཇིག་རྟེན་མགོན། །གང་དེའི་སྒྲུབ་གནས་མཐོང་ཐོས་དྲན་ཙམ་གྱིས། །སྲིད་པ་ཐ་མར་བྱེད་པ་བྱང་ཆུབ་གླིང༌། །འདི་ཉིད་ཁོ་ནར་བཞུགས་ན་དོན་ཆེན་འགྲུབ། །ལེགས་བཤད་གླིང་སོགས་ཐལ་ཕྱིར་རྟོག་གེའི་གནས། །ཚེ་འདིར་ངལ་ཞིང་ཞེ་སྡང་ལ་གོམས་པས། །ཕྱི་མ་ཁབ་རྩེའི་ཞིང་དུ་ཆས་རྣམས་ཀྱི། །གྲྭ་སར་སྨོན་ན་དལ་འབྱོར་སྟོང་ལོག་ཡིན། །འ་ཅག་ངེས་དོན་འཛིན་པའི་བུ་རྒྱུད་ལ། །ཐལ་ཕྱིར་རྟོག་བཏགས་ཁ་མཁས་དོན་གོལ་བའི། །བཀའ་བཅུ་རབ་འབྱམས་ཆགས་སྡང་ཞེ་སྡང་ཅན། །བྱུང་ན་སེང་གེའི་ཕྲུ་གུར་ཁྱི་སྐྱེས་པས། །སྒྲུབ་བརྒྱུད་བསྟན་པའི་ཕུང་སྲི་དེ་ལས་མེད། །དེ་ཕྱིར་དེ་སྤོངས་རང་ལུགས་དམ་ཆོས་མཛོད། །དགོངས་གཅིག་དཔེ་ཆ་ད་ལྟ་འདྲ་འོས་མེད། །སླད་ནས་བྱུང་ན་འབུལ་བ་ཁོ་ནར་ངེས། །དེ་སྐད་ཀྱང་ནི་རྫན་ཐང་ཆོས་མཛད་ཀྱིས། །ཉམས་དང་རྟོགས་པ་ཕུལ་བའི་གདབ་ལན་དུ། །ཐ་སྙད་སྤངས་པ་དོན་གྱི་རྣལ་འབྱོར་པ། །སྐྱུ་རའི་རིགས་ལས་ཆོས་ཀྱི་གྲགས་པ་ཞེས། །སྐྱ་མིན་སེར་མིན་ཁོ་བོས་མགྱོགས་པར་བྲིས། །སུམ་མདོ་གཞུང་གི་སྒར་དུ་ཨ་ཀཱ་ར།། །།

༈ །དཀོན་མཆོག་ཚུལ་ཁྲིམས་ལ་གདམས་པ། དཔལ་སེམས་ཀྱི་རྡོ་རྗེར་ཕྱག་འཚལ་ནས། །སེམས་གཞི་མེད་དུ་སྐྱོང་ངོ་ཟེར་ཙ་ན། །གནས་འགྱུ་ལ་དགའ་སྡུག་ཅི་ལ་དགོས། །སེམས་འཛིན་མེད་དུ་སྐྱོང་ངོ་ཟེར་ཙ་ན། །འོད་གསལ་མི་རྟོག་ཅི་ཞིག་བྱ། །སེམས་མི་བསམ་མི་མནོ་ཟེར་ཙ་ན། །རྣམ་རྟོག་ལ་གཉེན་པོ་ཅི་ཕྱིར་བསྟེན། །སེམས་ཡེང་མེད་དུ་སྐྱོང་ངོ་ཟེར་ཙ་ན། །རི་ཁྲོད་ཀྱི་སྡུག་བསྒུར་ཅི་ལ་དགོས། །སེམས་མཐའ་བྲལ་དུ་སྒོམ་མོ་ཟེར་ཙ་ན། །སྐྱིད་སྡུག་གི་སྤང་བླང་ཅི་ལ་དགོས། །གང་དགོས་མེད་ཀྱི་དོན་ལ་སྤྱོད་ཙ་ན། །སེམས་བཟོ་མེད་ལྷུག་པར་ཆམ་གྱིས་སྐྱོངས། །གཉེན་པོ་དང་ཟློ་སྒོམ་ལ་ཟླ་སོགས། །སྤྲོས་བཅས་ཀྱི་ཙབ་ཙུབ་ཁ་ན་མེད། །རེ་དོགས་དང་གཉིས་འཛིན་མ་ཞིག་ན། །རི་ཁྲོད་དང་སྒོམ་ཐག་མིག་ཧྲིག་ཧྲིག །ཆོས་བརྒྱད་ལས་མ་འདས་སྐྱུག་རེ་བྲོ། །འཁོར་འདས་ལ་རེ་དོགས་མ་མཆིས་ཤིང༌། །རྣམ་རྟོག་ལ་དེར་འཛིན་མེད་པ་དང༌། །གང་ཤར་ཆོས་ཉིད་དུ་གྲོལ་ཙ་ན། །གྲོང་གསེབ་ཏུ་བསྡད་ཀྱང་རྡོ་རྗེ་འཆང༌། །དོན་དེ་ལས་གོ་ལོག་གི་སྒོམ་ཆེན་ཚོ། །དགོན་པ་དང་དབེན་གནས་གར་བསྡད་ཀྱང༌། །འགྲོ་དོན་དང་གྲུབ་རྟགས་ཅི་བསྟན་ཀྱང༌། །གྲུབ་ཆེན་དང་རྟོགས་ལྡན་གང་བཏགས་ཀྱང༌། །ཟོག་པོ་ཚུལ་འཆོས་ཀྱི་ན་བཟའ་ཅན། །སྒྲུབ་བརྒྱུད་ཀྱི་བསྟན་པའི་ཕུང་འདྲེའོ། །སེམས་ཅན་རྣམས་བསླུ་བའི་སྙིང་ཕོད་ཅན། །རྡོ་རྗེ་དམྱལ་ཁམས་ཀྱི་ཚོགས་དཔོན་ཡིན། །དོན་དེ་སྐད་ཆོས་ཀྱི་གྲགས་པ་ངས། །ཁྱོད་དཀོན་མཆོག་ཚུལ་ཁྲིམས་ཀྱིས་བསྐུལ་བའི་ངོར། །གནས་སུམ་མདོ་གཞུང་དུ་བྲིས་པ་ཡིན།། །། ༈ །སྒྲུབ་པ་མ་ངག་དབང་དབང་མོ་ལ་གདམས་པ། སྐྱབས་དཀོན་མཆོག་གསུམ་ལ་ཕྱག་འཚལ་ལོ། །ཁྱོད་ངག་དབང་དབང་མོ་ཞེས་བྱ་བས། །དོན་སྙིང་པོ་བསྒོམས་པའི་ཉམས་རྟོགས་ཀྱི། །ཚིག་འདྲི་བའི་ལན་ལ་འདི་སྐད་ལོ། །ཕ་མཚན་ལྡན་བླ་མའི་ཞབས་དྲུང་དུ། །ཆོས་ཟབ་མོ་ཞུས་ནས་སྒོམ་པའི་ཚེ། །སེམས་རྣམ་རྟོག་སྔར་བས་འཕྲོ་རྒོད་སོགས། །སྣ་ཚོགས་ཀྱི་རྩུབ་འགྱུར་སྟོན་པ་དེ། །སྔར་རྣམ་རྟོག་ཁ་ཡན་བཏང་པའི་མུར། །དུས་དེ་ཚེ་བཅུར་ནས་སྒོམ་བསྒོམས་པས། །གནོང་ཅན་དང་ཡུས་ཅན་འཕྲད་པ་ལྟར། །རང་མཚང་མཐོང་བའི་འཕྲོ་རྒོད་དེ། །གནས་པ་དང་པོ་རུ་གོང་མས་བཞེད། །སླར་དེ་རྗེས་རྣམ་རྟོག་མེད་པ་ལྟར། །སེམས་འཆལ་འཆལ་ངོས་བཟུང་མེད་པ་དེ། །ཞི་གནས་ཀྱི་བསམ་གཏན་ཡིན་པར་འདོད། །སྐྱོང་བསམ་ཡང་སྐྱོང་རྒྱུ་མེད་པ་ལ། །འགྱུ་བསམ་ཡང་འགྱུ་རྒྱུ་མེད་པའི་ངང༌། །སེམས་གསལ་སྟོང་ཚོར་དྲུག་མི་འགག་པ། །དེ་ལྷག་མཐོང་གི་ཡེ་ཤེས་ཉི་ཚེ་བ། །དུས་རེ་ཞིག་དྲན་མེད་དུ་བརྒྱལ་སྙམ་པ༑ ༑རླུང་དབུ་མར་ཞུགས་པ་ཁོ་ན་ཡིན། །ཉིན་མཚན་མི་ཤེས་གསལ་ཉམས་ཅན། །དོན་དེ་ནི་སྣང་ཉམས་ལམ་གྱི་རྟགས། །དེ་ན་བུན་ལྟར་ཡལ་བ་གདོན་གྲིབ་དང༌། །ཟས་བཅུད་ཆེན་གྱི་མ་ཡིན་བསྒོམས་པའི་མཐུ། །ཉམས་དེ་འདྲ་དག་པའི་ཤུལ་དེ་ན། །དྲན་པ་དང་དྲན་པའི་ངོ་བོ་དང༌། །རྣམ་རྟོག་དང་གཉེན་པོ་ལ་སོགས་པའི། །མིང་དུ་མར་བཏགས་ཀྱང་འཛིན་མེད་ཀྱི། །སེམས་གསལ་སྟོང་ངོས་བཟུང་བྲལ་བ་ལ། །སྐྱེ་འགག་མཐའ་བྲལ་གྱི་རྗེན་ཧྲིག་དེ། །སེམས་ངོ་བོ་མཐོང་བའི་བསམ་གཏན་ཡིན། །དེ་བཟོ་མེད་དུ་སྐྱོང་བ་སྒོམ་གྱི་གནད། །རྣམ་རྟོག་དང་དྲན་རྩིས་ལ་སོགས་པ༑ ༑སྤང་གཉེན་ལ་འཛིན་ཆགས་ཞུགས་པའི་སྒོམ། །ཕྱོགས་ལྷུང་གི་འཁྱོག་འགྲོས་མི་བྱེད་པར། །འགྱུ་བ་དང་མི་འགྱུ་གང་ཡིན་ཡང༌། །གང་ཤར་དེ་མི་དགག་མི་བསྒྲུབ་ཅིང༌། །བཅས་བཅོས་དང་རེ་དོགས་མི་བྱེད་པར། །བཟོ་མེད་དུ་མ་ཡེང་འབད་པས་སྐྱོངས། །གནད་འདི་ནི་དྲང་པོའི་ལམ་དུ་ངེས། །དོན་དེ་སྐད་ངག་དབང་དབང་མོ་ཡིས། །མི་བདག་ལ་དྲིས་པའི་ལན་འདེབས་སུ། །སེམས་ཆོས་སྐུར་རྟོགས་པའི་སྔགས་པ་ནི། །མིང་ཆོས་ཀྱི་གྲགས་པ་ཞེས་པས་བྲིས།། །།མངྒ་ལཾ།།

༈ །རྣམ་རྟོག་སྐྱེས་ན་གང་སྐྱེས་རྗེས་མ་བཅད་པར་ཆུ་ལ་རྡོ་བརྒྱབ་པ་ལྟ་བུ། རྣམ་རྟོག་མེད་ན་མེད་ཐོག་ཏུ་ལྷོད་གྲོལ་མར་མེ་སྦར་བ་ལྟ་བུ། ལུས་བྱ་བྱེད་དང་བྲལ་བ་དུར་ཁྲོད་ཀྱི་མི་རོ་ལྟ་བུ། ངག་བཅོས་མ་མེད་པ་རི་བྲག་གི་རླུང་སྒྲ་ལྟ་བུ། ཡིད་ཙབ་ཙུབ་མེད་པ་རླབས་དང་བྲལ་བའི་རྒྱ་མཚོ་ལྟ་བུ། འབོལ་ལེ། ཤིག་གེ། ལྷོད་དེ་བཞག །དེ་ལས་གཞན་པའི་ཉམས་བཟང་པོ་སྐྱེས་སུ་རེ་བ་དང་མ་སྐྱེས་ཀྱི་དོགས་པ་སོགས་གཏན་ནས་མི་བྱ། ཉམས་རྟོགས་བཟང་པོ་མ་སྐྱེས་ཀྱང་བཟོད༑ གོལ་ཤོར་དུ་ཡོང་ཡང་བཟོད། གང་བྱུང་ཅི་ཡོང་རང་ཤོག །དོན་ཧྲིལ་གྱིས་དྲིལ་བ་ལ། འཁོར་འདས་སྐྱིད་སྡུག་ལེགས་ཉེས་འདི་ཐམས་ཅད་སེམས་ཉིད་ཀྱི་རོལ་པ་ཡིན་པར་ཐག་ཆོད། སེམས་ནི་འཛིན་མེད། གནས་མེད། སྐྱེ་མེད། འགྲོ་མེད། འོང་མེད་ནམ་མཁའ་ལྟ་བུ་ཡིན་པས་གང་གིས་ཀྱང་བསྒྱུར་དུ་མེད་པར་ཐག་བཅད་པ་ལ་འཇོག་པ་གལ་ཆེ་ཆེ། ལར་རེ་དོགས་འདི་འཁོར་བར་འཁྱམ་པའི་རྩ་བ་གཅིག་པུ་ལྟ་བུ་ཡིན་པས། ཉམས་ལེན་ཐག་གཅོད་ཀྱི་རྩ་བ་ནི་བཟང་ལ་མི་རེ། ངན་ལ་མི་དོགས། གང་བྱུང་དེ་གས་ཆོག་པའི་ཞེ་གདེང་དང་ལྡན་པ་ཞིག་གལ་ཆེ་བ་ཡིན་པས་དགོངས་བཞུགས་མཛོད། ཅེས་དང༌། ཇི་ལྟར་ཉི་ཟླའི་ཟེར་ལ་ཕར་བལྟས་པས། །གསལ་ཕྱོགས་འོད་ཀྱི་སྣང་བས་སྟོང་གསུམ་ཁེངས། །དེ་ལ་དཔྱད་ཚེ་དངོས་མེད་གཟུགས་ལ་གྲུབ། །དེ་ཉིད་སྟོང་ཕྱོགས་ཡིན་པར་ཤེས་དགོས་ལ། །དེ་བཞིན་སེམས་ཀྱི་གསལ་སྟོང་ཕྱོགས་དག་ལ། །བསྐྱེད་རྫོགས་མིང་བཏགས་དེ་འབྲས་གྲུབ་པའི་ཚེ། །གསལ་ཕྱོགས་གཟུགས་སྐུ་སྟོང་ཕྱོགས་ཆོས་སྐུ་སྟེ། །སྐུ་གཉིས་ཟུང་འཇུག་གནད་འདི་གོ་བའི་ཚེ། །འཁོར་འདས་ཆོས་ཀུན་མཁའ་ལ་ཉི་ཤར་འདྲ། །སྐད་ཅིག་རྟོགས་གྲོལ་སྐྱ་མིན་སེར་མིན་ངས། །ཉམས་དགའ་བློ་བདེ་ཉམས་ལེན་འཚོལ་མ་དགོས། །ཁྱོད་ཀྱང་གནད་འདི་གོ་ཚེ་འཆིང་བ་འགྲོལ། །དེ་འདྲ་རྟོགས་ན་ཚེ་འདི་ཕྱི་མ་དང༌། །བར་དོ་ལ་སོགས་དེ་རིང་སང་བཞིན་དུ། །དཀའ་ལས་མི་གདའ་ཤི་གསོན་ཁྱད་མ་མཆིས། །དེ་སྐད་སྨྲ་བ་དབུར་སྟོད་འབྲི་གུང་པ། །ཆོས་ཀྱི་གྲགས་པས་རང་ཉམས་ཡི་གེར་བྲིས། །གནས་ལུགས་རྟོགས་འདོད་ཡོད་ན་འདི་ཉིད་སོམས། །མིང་གི་རྟོགས་ལྡན་མིང་གི་གྲུབ་ཆེན་པ། །གསོན་དགའ་ཤི་སྡུག་རྣམ་རྟོག་དགྲ་རུ་འཛིན། །རྣམ་རྟོག་མེད་པའི་ཏིང་འཛིན་ལ་དགའ་བའི། །རིང་ལུགས་རྣམས་དང་ཁོ་བོ་རྒྱབ་འགལ་ཡིན།། །།མངྒ་ལཾ།།

༈ །བླ་མ་འོད་སྡིང་པ་ལ་གདམས་པ། བཀའ་དྲིན་འཁོར་མེད་རྩ་བའི་བླ་མ་དང༌། །མཆོག་གསུམ་དམ་པ་རྣམས་ལ་གུས་བཏུད་ནས། །འོད་སྡིང་བླ་མས་བསྐུལ་བའི་བསླབ་བྱ་ཞིག །རང་ལ་མེད་ཀྱང་བཙལ་ནས་འདི་རུ་བྲིས། །ཇི་ལྟར་ཨུ་དུཾ་ཝཱ་ར་ལྟ་བུ་ཡིན། །རྙེད་དཀའ་འཇིག་སླའི་དལ་འབྱོར་ཐོབ་པའི་ཚེ། །མི་རྟག་འཆི་བསམ་འཁོར་བའི་ཉེས་དམིགས་སྒོམས། །དཀར་ནག་རྒྱུ་ལས་འབྲས་བུ་བདེ་སྡུག་སྨིན། །དཀར་པོའི་ལས་ཀྱིས་ཐར་པའི་ཡོན་ཏན་འགྲུབ། །སྐྱབས་གསུམ་བླ་མར་བཅས་ལ་བློ་གཏད་ནས། །སེམས་ཅན་དོན་ཕྱིར་སྐྱབས་འགྲོ་འབད་ནས་བྱ། །དེ་ཡི་བསླབ་བྱ་སྲུང་ཞིང་འགྲོ་སྒྲོལ་སླད། །སྨོན་འཇུག་བྱང་སེམས་སྒོམ་ཞིང་བློ་ཡང་སྦྱང༌། །སེམས་ཅན་ཀུན་ལ་བརྩེ་སེམས་འབྲལ་མེད་བྱ། །སྦྱིན་སོགས་ཕར་ཕྱིན་དྲུག་པོ་གང་འགྲུབ་བགྱི། །མ་གྲུབ་པ་རྣམས་རེ་ཞིག་མོས་པ་བྱ། །ལམ་གྱི་སྙིང་པོ་རྡོ་རྗེ་ཐེག་པ་ཡིན། །ཉམས་ལེན་སྨིན་བྱེད་དབང་གིས་རྒྱུད་སྦྱངས་ནས། །གདོད་ནས་གྲུབ་པ་གསལ་བཏབ་ཡི་དམ་ལྷ། །རྣམ་གསལ་དག་དྲན་ང་རྒྱལ་བརྟན་པའི་ངང༌། །བཟླས་པ་ལ་འབད་ཕྲ་དང་རགས་པ་ཡི། །རྫོགས་རིམ་སྒོམ་ཞིང་བླ་མར་མོས་གུས་བསྐྱེད། །ངེས་དོན་བདེན་པ་ཕྱག་རྒྱ་ཆེན་པོ་ཞེས། །སྣང་བཅས་ཆོས་ཉིད་སྣང་མེད་དག་པའི་དངོས། །གདོད་ནས་ཡོད་མ་མྱོང་ལ་འཁྲུལ་བར་གྲུབ། །བརྗོད་ལས་འདས་ཀྱང་བརྗོད་པ་མཐའ་ཡས་པ། །སྒྲ་ཚིག་མང་ལ་ངོ་བོ་ཉིད་མེད་པ། །མ་གྲུབ་གྲུབ་མིན་བདེན་པ་སྟོང་པ་ལ། །ཆུ་ནང་ཟླ་བ་ཇི་བཞིན་སྟོང་ཞིང་སྣང༌། །སྣང་བའི་ངོ་བོ་རང་མཚང་མཐོང་བས་སྟོང༌། །སྟོང་པ་མ་ཡིན་གསལ་ལ་ངར་དང་ལྡན། །ཡོད་པར་མ་མཐོང་འཛིན་སྣང་བློ་ལས་འདས། །རང་གིས་བལྟས་ན་མཐོང་ཞིང་མཐོང་བྱ་བྲལ། །གཞན་ལ་སྟོན་ན་སྟོན་རྒྱུ་ཅང་མི་སྣང༌། །མི་སྣང་བ་དེ་བསྟན་པས་ཁོ་ཡང་གྲོལ། །མེད་པར་ཐག་ཆོད་ཡོད་པའི་སྙིང་པོར་སོང༌། །ཡོད་མ་མྱོང་བའི་དཔེ་དོན་ཡུལ་ལས་འདས། །བརྗོད་རྒྱུ་ཟད་པས་འདི་ལས་འབྲི་རྒྱུ་མེད། །གང་ཤར་བློ་འདས་ཅི་ཡང་བཟོ་མ་དགོས། །རེ་དོགས་དགག་སྒྲུབ་ཡིན་མིན་ལ་སོགས་པའི། །གོ་ཡུལ་ལུང་རིག་བཤད་པ་བྱེད་མ་དགོས། །གང་ཤར་བཟོ་མེད་བྱིས་པའི་རྨི་ལམ་བཞིན། །ལྷོད་མིན་བཞག་ནས་འཛིན་སྟངས་མ་བྱས་ཤིང༌། །ཡིན་མིན་རྟོག་དཔྱོད་མེད་ཅིང་མ་ཡེང་བར། །ཉམས་ལེན་སྙིང་པོ་འདི་ལས་བདག་ལ་མེད། །གཞན་ལ་འདུག་ན་རྩོལ་སྒྲུབ་ཨེ་དགོས་གཟིགས། །ཉམས་ལེན་ཀུན་མཐར་འཁོར་གསུམ་དག་པ་ཡི། །བསྔོ་བས་རྒྱས་གདབ་ལམ་འདི་མཆོག་ཏུ་གྱུར། །དེ་སྐད་ཅེས་པ་འབྲི་གུང་སྐྱུ་རའི་རིགས། །གནས་ལུགས་རྟོགས་པ་ཆོས་ཀྱི་གྲགས་པ་ངས། །འོད་སྡིང་བླ་མས་བསྐུལ་ཕྱིར་མགྱོགས་པར་བྲིས། །རྟོགས་ལྡན་ཡིན་རློམ་རྣམས་དང་མ་མཐུན་ཡང༌། །དེ་རྗེས་མ་འབྲང་རང་ཐག་རང་གིས་ཆོད།། །།མངྒ་ལཾ།།

༈ །དགེ་སློང་ར་ཁྱིམ་པར་གདམས་པ། ལགས། གསུང་བྲིས་དེ་ལ་ཞུ་ལན་ཐུང་ཙམ་ཞིག་མ་ཕུལ་ན། བདག་སྔགས་པ་རྒན་པོ་ཡིན་པས་མ་འཐུས་ལགས། དེའང༌༑ ལུས་ལྷ་སྐུར་གསལ་བ་སྣང་སྟོང་ལ། །འཇའ་ཚོན་ཁོ་ནའི་དཔེར་བསྒོམ་ན། །རྒྱུ་འབྱུང་བཞིས་བསྐྱེད་པའི་འཇའ་ཚོན་དེ། །སླར་རྗེས་མེད་དུ་སོང་འདྲའི་བསྐྱེད་རིམ་གྱིས། །ལུས་སྤྲུལ་སྐུའི་ས་བོན་ཅི་ལ་ཐེབས། །ངག་གྲག་སྟོང་བྲག་ཆ་ཁོ་ནའི་སྒྲ། །དོན་སྙིང་པོ་བྱས་ཀྱང་བྲག་ཆ་དེ། །རྒྱུ་དང་རྐྱེན་ལ་རག་ལས་པས། །རྒྱུ་རྐྱེན་མེད་པར་དེ་མི་འབྱུང༌། །ངག་ལོངས་སྐུའི་ས་བོན་ཅི་ལ་ཐེབས། །སེམས་ཕྱག་རྒྱ་ཆེན་པོར་བཟུང་བཟུང་ནས། །དོན་འཛིན་མེད་འཛིན་པའི་སྒྲོག་གིས་བཅིངས། །འཛིན་སྟངས་ཅན་གྱི་ཕྱག་ཆེན་དེ། །སེམས་ཆོས་སྐུའི་ས་བོན་ཅི་ལ་ཐེབས། །ང་སྔགས་པ་རྒན་པོས་འདི་ལྟར་བསྒོམ། །ལུས་ཡི་དམ་གདན་གསུམ་ལྡན་པ་དེ། །སྒྱུ་མའི་དཔེ་ཡིས་མི་མཚོན་ཏེ། །ལྷ་སྐུ་གཞོམ་མེད་སྤྲུལ་པའི་སྐུ། །སླར་གསལ་འདེབས་མ་དགོས་གདོད་ནས་གྲུབ། །ངག་བྲག་ཆ་གྲག་སྟོང་ལྟར་མ་དགོས། །དོན་སྲོག་རྩོལ་གཞོམ་མེད་ནཱ་དའི་དབྱངས། །རླུང་རྡོ་རྗེའི་བཟླས་པ་སྤྲོས་དང་བྲལ། །དོན་བཟོ་བཅོས་མི་དགོས་གདོད་ནས་གྲུབ། །སེམས་སྤྲོས་པའི་དཔེ་དང་བྲལ་བ་ལ། །དབུ་ཕྱག་རྫོགས་གསུམ་འདོགས་མི་དགོས། །དོན་རང་ངོ་རང་ཤེས་ཡེ་ནས་གྲོལ། །སེམས་ཆོས་སྐུར་ཀྲོང་ངེར་གདོད་ནས་གྲུབ། །ཧེ་ཧེ་སྐུ་རྩེད་ཞུས་པ་ཡིན་ནོ།། །། ༈ །ཡང་གསུང་བྲིས་འབྱོར་དོན། ང་སྔགས་པ་རྒན་པོ་རླུང་སེམས་ཙམ་ལས་གྲུབ་པའི་སྒྱུ་ལུས་གདན་གསུམ་ཚང་བའི་ལྷ། ངག་གྲག་སྟོང་གཞོམ་མེད་རྡོ་རྗེའི་བཟླས་པ། སེམས་འོད་གསལ་བདེ་བ་ཆེན་པོ་སྤྲོས་པའི་མཚན་མ་དང་བྲལ་བས་ན་རྒྱུ་ཚ་རྒྱུ་མི་གདའ། འོན་ཀྱང་ཤ་ཁྲག་གདོས་བཅས་ཀྱི་ཕུང་པོ་དང་ཟག་བཅས་ཀྱི་སྙིགས་མ་ཅུང་ཟད་ལུས་པ་འདི་རྣམ་སྨིན་ཙམ་གྱི་ལུས་སུ་འདུག་པས་ན་རྒྱུ་ཚ་རྒྱུ་འདུག་ཀྱང་མདང་དེ་རིང་བདེ་མོ་རང་བྱུང་ལགས།

ཨ་ཀྱང་སྐུ་རྩེད་ཞུས་པ་ཡིན། ད་ནི་སྔགས་པ་རྒན་པོ་བཅོས་ནས་རྒན་པོ་བྱིས་པའི་དུས་སུ་སླེབས་པའི་ཆོས་གཏམ་རེད་ལགས་ཧེ་ཧེ།། །།མངྒ་ལཾ།། ༈ །དོལ་པ་སྒྲུབ་ཆེན་མ་ཆོས་ལྡན་མཚོ་མོ་ལ་གདམས་པ། དོལ་པ་སྒྲུབ་ཆེན་མ་ཆོས་ལྡན་མཚོ་མོའི་ཉམས་རྟོགས་ཀྱི་འབུལ་བ་དེ་བཞིན་ལ། གེགས་སེལ་བོགས་འདོན་ཅུང་ཟད་ཅིག་རང་གི་ཉམས་ཀྱིས་སྨྲ་ན། སྤྱིར་གཟུང་འཛིན་གཉིས་སྟོང་གི་སེམས་ཤེས་བྱ་རང་ངོ་ཤེས་པར་བྱེད་པའི་ཐབས་ཁོ་ན་ལ། རྒྱལ་བས་ཆོས་འཁོར་རིམ་པ་གསུམ་རྡོ་རྗེ་ཐེག་པ་དང་བཅས་པ་རྒྱ་ཆེར་གསུངས་པ་རྣམས་དོན་འདི་ཁོ་ནའི་ཐོག་ཏུ་འབབ་པ་ཡིན། དེའང་ལམ་གྱི་འགྲོས་སོ་སོར་ཁྱད་པར་གྱི་ཕྱག་ཆེན་གཙོ་བོ་ཉམས་སུ་ལེན་པ་དག་གིས་ཐོག་མར་སེམས་འཁྲུལ་རྟོག་གི་གཡེང་བ་ངལ་གསོ་ཞིང་གནས་པར་བྱེད་པ་ལ་ཞི་གནས་སམ་རྡོ་རྗེ་ལྟ་བུའི་ཏིང་འཛིན་རྗེས་མཐུན་པ་བསྒོམས་ནས། བསམ་གཏན་གྱི་ཕར་ཕྱིན་ཉི་ཚེ་བ་རྒྱུད་ལ་སྐྱེས་ན། དེའི་ངོ་བོ་མཐོང་བའི་སླད་དུ་བྱུང་གནས་འགྲོ་གསུམ་སོགས་ལ་བརྟགས་ཤིང་དཔྱད་པའི་ཚེ་ཤེས་རབ་ཀྱི་ཕ་རོལ་ཏུ་ཕྱིན་པ་རྗེས་མཐུན་པ་ཙམ་རྟོགས་པའི་ལྷག་མཐོང་གི་ཡེ་ཤེས་དཔྱིས་ཕྱིན་པ་མིན་ཡང༌། དེ་ལྟར་བརྟགས་ནས་གནས་འགྱུ་ཐམས་ཅད་སེམས་སུ་གོ་བའི་ཚེ་ཞི་ལྷག་ཟུང་འབྲེལ་གྱི་ཏིང་ངེ་འཛིན་ཉི་ཚེ་བ་ཡིན་པས་སླར་ངོ་བོ་བཟོ་མེད་དུ་བསྐྱངས་པས། རྩེ་གཅིག་ནས་སྒོམ་མེད་ཀྱི་བར་སྒྲོ་བཏགས་པའི་ཡོན་ཏན་ཐམས་ཅད་རང་རྒྱུད་ལ་སྐྱེ་བ་ཡིན་ལ། སྔགས་ལམ་སྟེང་སྒོ་གཙོ་བོར་བྱས་ན་བསྐྱེད་རིམ་ལ་གསལ་སྣང་ཐོན་པས་སྟོང་ལྟ་ཚར་བཅད། བསྡུ་རིམ་ལ་མྱོང་བ་ཐོན་པས་རྟག་ལྟ་ཡུལ་ཕུད། དེ་དང་གཉིས་མེད་དབྱེར་མེད་བདེ་ཆེན་གྱི་ཡེ་ཤེས་དབང་བཞི་པའི་དོན་བསྒོམ་པ་ལ་གཏུམ་མོ་སོགས་ཉམས་སུ་བླངས་པས་མཐར་བདེ་སྟོང་གཉིས་མེད་ཀྱི་ཡེ་ཤེས་རྟོགས་པ་ན་དེའི་རྩལ་སྦྱོང་འོད་གསལ་སོགས་ཉམས་སུ་བླང་བ་ཡིན་ལ། དོན་ཧྲིལ་གྱིས་དྲིལ་ན།

གཞི་ཞེས་སྐྱེ་བ་མེད་པ་ལ། ལམ་ཞེས་འགག་པ་མེད་པར་ཉམས་སུ་བླངས་པས་འབྲས་བུ་རེ་དོགས་སྤངས་པ་ཞིག་འོང་བ་ཡིན། ཕྱག་ཆེན་ཁོ་ནའི་སྐབས་རྨི་ལམ་ལ་རྨི་ལམ་དུ་ངོ་ཤེས་པར་ཟིན་པ་ནས། རྨི་ལམ་དུ་མི་འཁྲུལ་བ་ཉིན་སྣང་དང་ཁྱད་མེད་དུ་སྒོམ་བསམ་དུ་ཆམ་འགྲོ་བ་ཞིག་གལ་ཆེ། སྔགས་ལམ་ལྟར་ན་རྨི་ལམ་མཉམ་བཞག་ཏུ་འགྲོ་བ་ལས་འཛིན་སྒྱུར་སྤྲུལ་སྦྱང་བྱས་པས་ས་ཆོད་ཆེ་བ་ཡིན། རྣམ་པ་ཀུན་ཏུ་རེ་དོགས་བྱུང་ཡང༌། རེ་ན་རེ་བ་དེ་ཀ་ལ་སྤང་བླང་བཅོས་ལྷད་དགག་སྒྲུབ་མི་བྱེད་པར་བཟོ་མེད་གཅེར་ཡན་འཛིན་ཆ་མ་ཞུགས་པར་བསྐྱངས་པས། རེ་བ་སྐྱེ་བ་དེ་ཀའི་ངོ་བོ་མཉམ་བཞག་ཡིན་པས་དེ་ཀའི་ངང་དུ་གྲོལ་བ་ཞིག་འོང༌། དེས་རིགས་བསྒྲེས་ནས་དོགས་པ་སྐྱིད་སྡུག་ན་ཚ་ལྷ་འདྲེ་འཆི་བ་རྣམ་རྟོག་ཐམས་ཅད་ལ་ཚུལ་དེ་ཀ་རང་སྒོམ་པ་ཁོ་ན་ཡིན། སེམས་ཀྱི་དོགས་ཆ་ལ་འཛིན་པ་ཞུགས་པ་དང་འཕྲིག་ཚུད་པ་གཉིས་མི་འདྲ་བས་འཛིན་མེད་ཀྱི་ངང་ནས་རྣམ་རྟོག་འཕྲིག་ཚུད་པ་ཞིག་དགོས། འཕྲིག་ཚུད་པ་དེའང་བཅོས་མའི་ཁུ་འཕྲིག་མིན་པར་རང་ངོ་ཤེས་པའི་འཕྲིག་ཚུད་པ་དེ་ཡིན། དོན་དྲིལ་ན་གཞི་ལམ་ཐམས་ཅད་དུ་མ་ཡེང་ཞིང་མ་བཅོས་པར་ཉི་མ་ནམ་མཁའ་ལ་ཤར་བ་ལྟར་སྐྱེ་འགག་དང་བྲལ་བའི་རང་སེམས་ལ་གཟུང་འཛིན་ངོ་བོས་སྟོང་པའི་རྣམ་རྟོག་གང་ཤར་ཡང་རེ་དོགས་དང་བྲལ་བར་སྐྱོང་བ་དེ་ཀ་ཡིན། སྐྱོང་ཚུལ་འདི་ངོ་སྤྲོད་ཀྱི་བླ་མ་དེ་མུས་པ་རྣམས་དང་མི་མཐུན་ཡང༌། འཇིག་རྟེན་གསུམ་གྱི་མགོན་པོའི་དགོངས་པ་དཔྱིས་ཕྱིན་པ་ཡིན་པས་ཐུགས་ཀྱི་གཏིང་དུ་འཇོག་པ་གལ་ཆེ་ཆེ་ཆེ། ཞེས་པའང་དོལ་པ་སྒྲུབ་ཆེན་མ་ཆོས་ལྡན་མཚོ་མོའི་གེགས་སེལ་བོགས་འདོན་དུ། འབྲི་གུང་པ་སྐྱ་མིན་སེར་མིན་ཆོས་སྐུ་ཁ་བཤད་དང་མྱོང་བ་དེ་མུས་ལ་མི་རེ་བའི་རྣལ་འབྱོར་པ་ཆོས་ཀྱི་གྲགས་པས་མགྱོགས་པར་བྲིས།། །།མངྒ་ལཾ།། ༈ །མངའ་རིས་རྒྱལ་སྲས་ལ་གདམས་པ། སྐྱབས་མཆོག་གསུམ་ཀུན་འདུས་འབྲི་གུང་པ། །དོན་རྡོ་རྗེའི་སངས་རྒྱས་དེ་འཆང་དབང༌། །ཕྱི་གཞན་ནས་མ་འཚོལ་རང་ལ་རྫོགས། །དོན་ངེས་པའི་བླ་མ་དེས་བདག་སྐྱོབས། །མི་བདག་ལ་ཉམས་མྱོང་གནད་མེད་ཀྱང༌། །ཕ་བཀའ་བརྒྱུད་བླ་མའི་ཕ་འབབ་ཀྱིས། །དོན་འདི་ལྟར་ཡིན་བློའི་སྐད་ཆ་ཡོད། །སེམས་བཟོ་མེད་རང་བབས་སྐྱོང་བ་ལ། །དྲན་རྩིས་ཙབ་ཙུབ་བྱ་མི་དགོས། །གང་ཤར་ངོ་བོ་འཆར་བ་ལ། །རྣམ་རྟོག་གི་ཕྱི་རྗེས་གཅོད་མི་དགོས། །དོན་དམ་བདེན་པའི་ངོ་དོན་ལ། །ཀུན་རྫོབ་ཀྱི་གསལ་སྟོང་བལྟ་མི་དགོས། །ཤར་གྲོལ་དུས་མཉམ་དུ་བྱུང་བ་ལ། །བདེ་སྡུག་གི་རེས་འཇོག་བཙིར་མི་དགོས། །ཉིན་སྣང་མཚན་མོར་ཤར་བ་ལ། །རྨི་ལམ་གྱི་སྤྲུལ་སྒྱུར་བྱེད་མི་དགོས། །སེམས་གདོད་ནས་ཕྱག་རྒྱ་ཆེན་པོ་ལ། །གློ་བུར་གྱི་བཅས་བཅོས་བྱེད་མི་དགོས། །དོན་རིག་ཐོག་ནས་གྲུབ་པའི་ཆོས་སྐུ་ལ། །འཁྲུལ་སྣང་གི་ངོ་སྤྲོད་བྱ་མི་དགོས། །ཆོས་བདེན་མེད་འཛིན་མེད་ཀུན་བརྟགས་ལ། །ཆེད་འཛིན་གྱི་ཨ་འཐས་བྱེད་མི་དགོས༑ ༑དོན་གང་ཤར་གྱི་ཕྱི་རྗེས་མི་གཅོད་ཅིང༌། །དེ་བཟོ་མེད་གཅེར་ཡན་དུ་བསྐྱངས་པ་ན། །ཆོས་སྐུ་སྦར་བཅངས་ཤིག་དེ་ན་ཡོད། །དོན་དེ་འདྲའི་གནས་ཚུལ་མ་མཐོང་ན། །སྒོམ་ཙབ་ཙུབ་མང་ཡང་ཁ་ན་མེད། །ཆོས་སྙིང་པོར་དྲིལ་བ་དེ་ཀ་ཡིན། །དོན་དེ་འདྲ་ཆོས་ཀྱི་གྲགས་པའི་ངག

།ཕ་བཀའ་བརྒྱུད་བླ་མའི་གསུང་འཕྲིན་ཡིན། །གྲོགས་མོས་ལྡན་གྱི་རྣ་བར་སྒྲོག་རྒྱུ་ཡིན། །སེམས་སྦར་འཛིན་བྱེད་པའི་ཕོ་ཉ་ཡིན། །དོན་འདི་ལས་གཞན་མེད་ཐུགས་ལ་ཞོག །ཁྱོད་མངའ་རིས་རྒྱལ་སྲས་དགྱེས་པར་མཛོད། །གནས་བྱེ་རི་སྟག་རྩེའི་ཕོ་བྲང་གི། །ཁྱམས་ཁམས་གསུམ་རེའུ་མིག་ནས་བྲིས།། །།མངྒ་ལཾ།། ༈ །རྟོགས་ལྡན་ཟུང་འཇུག་རྡོ་རྗེ་ལ་གདམས་པ། རྟོགས་ལྡན་དུར་ཁྲོད་པ་ཟུང་འཇུག་རྡོ་རྗེའི་ཉམས་མྱོང་གི་འབུལ་བ་མཆོག་ཏུ་བཟང༌། གང་ཡང་འདི་ཡིན་མེད་པའི་གསལ་སྟོང་ངར་བཅས་འདི་ཉིད་སེམས་ཀྱི་ངོ་བོ་མཐོང་བ་ལ་ཉམས་ཀྱིས་ཅུང་ཟད་བཏེག་པ་ཡིན། ཉམས་ལ་སྣང་ཉམས་དང་ཤེས་ཉམས་གཉིས་འབྱུང་བའི་སྣང་ཉམས་ཡུན་རིང་དུ་མི་སྡོད་ཡལ་ནས་འགྲོ། ཤེས་ཉམས་བཟོ་མེད་གང་ཤར་གྱི་ངོ་བོ་འཛིན་མེད་དུ་བསྐྱངས་པས་རྟོགས་པ་དྲོད་ཐོབ་པར་ཚེགས་མེད། གསལ་སྟོང་གི་ཉམས་དེ་ཀ་ལྷ་དང་བླ་མར་འཆར་བ་སེམས་ཉིད་འོད་གསལ་ལས་སྒྱུ་མ་ལྟ་བུའི་སྐུར་ལྡང་བ་ཡིན། ཞག་བཅོ་ལྔ་ཙམ་གཉིད་མེད་པ་ནི་ཁམས་འདུས་པ་ཡིན། གཉིད་ཀྱི་ཐིམ་རིམ་ངོས་ཟིན་ནས་རྨི་ལམ་གྱི་འགོ་འཆར་ཞིང༌། རྨི་ལམ་གཉིད་འཐུག་གི་དགེ་སྦྱོར་དང་འདྲ་བ་དེ་དགེ་སྦྱོར་ལ་འབད་པ་ཐོན་པའི་རྟགས་སུ་འདུག་པས་དེ་མུས་སུ་བསྐྱང་ན་དགེ་སྦྱོར་ཉིན་མཚན་འདྲེ་བ་མྱུར་དུ་འབྱུང༌། འོན་ཀྱང་དགེ་སྦྱོར་ཉིན་མཚན་ཚད་ལྡན་འདྲེས་ཀྱང་གཉིད་འཐུག་གི་བརྒྱལ་ཐབས་འོད་གསལ་དུ་མ་གྲོལ་བས་འཕྲང་ཅུང་ཟད་ཡོང་བ་མང་བས་རེ་ཞིག་འོད་གསལ་འཛིན་པ་ལ་འབད་པ་བཏོན་ན་འཕྲལ་བོགས་ཆེ། གཏུམ་མོའི་ཡོན་ཏན་གྱི་རྩ་བ་གཉིས་ཡོད་པས། གནས་སྐབས་སུ་དྲོད་ཀྱི་རྟགས་ཐོན་ན་གོས་ཀྱི་འཁྲི་བ་ཆོད་པ་ཙམ་ཡིན་ཡང༌། མཐར་ཐུག་གི་ཡོན་ཏན་སྐྱེ་བའི་མྱུ་གུ་སྐྱོན་མེད་བདེ་བ་འབའ་ཞིག་ཡིན་པས། ཆགས་པའི་ཡུལ་མཐོང་ངམ་ཐོས་པ་ཙམ་གྱིས་བདེ་བ་སྐྱེ་ཞིང་ཁམས་འཕོ་བ་ཙམ་གྱི་བདེ་བ་ཤུགས་ཆེ་བ་ཤིན་ཏུ་ལེགས། བདེ་བ་སྐྱེས་ཙམ་ཉིད་ནས་མི་འགོག་ཅིང༌།

སྣ་མི་བསྐྱིལ་བར་བདེ་བའི་རང་བཞིན་སྟོང་པ། སྟོང་པའི་རང་མདངས་བདེ་བ། དེ་གཉིས་མེ་དང་དུ་བ་ལྟར་ལྷན་སྐྱེས་འབྲལ་མེད་ཡིན་པས་བདེ་སྟོང་ཟུང་འཇུག་ཏུ་སྐྱོང༌། ཁམས་འཆོར་དུ་ཉེ་ནས་ཀ་མེད་བྱུང་ན་མ་གཏོགས་སྐད་ཅིག་དེ་མ་ཐག་འདྲེན་འགྲེམས་མ་བྱས་པར་བདེ་བ་ཤུགས་ཆེ་ཞིང་ཡུན་རིང་བའི་ངོ་བོ་སྟོང་གསལ་འཛིན་མེད་བརྗོད་འདས་ལ་མཉམ་པར་བཞག །བདེ་བ་ཡལ་བའི་ཚེ་བདེ་བ་སྐྱེ་བ་ལ་མཐོང་ཐོས་དྲན་རེག་གང་ཤུགས་ཆེ་བ་དེས་བདེ་བ་བསྐུལ་ནས་སྔར་ལྟར་བསྒོམ། འཕོ་བར་ཉེ་ན་འདྲེན་འགྲེམས་ཀྱང་བྱ། འཕོ་བ་ཙམ་གྱི་ཉེན་མེད་ན་འདྲེན་འགྲེམས་མགྱོགས་ན་བདེ་བ་ཡུན་ཐུང་བས་དེ་ལྟར་མི་བྱ། སྔགས་བླ་མེད་ཀྱི་ཉམས་ལེན་གྱི་རྩ་བ་གཅིག་བདེ་སྟོང་ཟུང་འཇུག་ཡིན་པས་ལམ་འདི་མྱུར་ཞིང་ཟབ་པ་ཡིན་པས་འབད་འབུང་འདི་ལ་འདོན་པ་གལ་ཆེ་ཆེ། བདེ་སྟོང་ཟུང་འཇུག་ལ་ཉམས་ལེན་གོམས་ན་ཕྱག་ཆེན་རང་ཤུགས་ཀྱིས་གྲུབ་ཟིན་པ་ཡིན། ཕྱག་ཆེན་ལ་ཉམས་ལེན་གོམས་ཀྱང་བདེ་སྟོང་ལ་ཁ་མ་རེག་ན་ཅུང་ཟད་ལམ་སྐོར་ཐག་རིང་ཞིང་བུལ་པས་གནད་འདི་གོ་བ་གལ་ཆེ་ཆེ། རང་ལུས་གཞན་ལུས་ཀྱི་གནད་ལ་མ་བརྟེན་པར་ཆགས་ཡུལ་མཐོང་ཐོས་དྲན་ཙམ་གྱིས་བདེ་བ་འབར་བ་སྔགས་ལམ་ལ་འབད་ན་ཡོན་ཏན་སྐྱེ་བའི་རིགས་ཅན་ཡིན་འདུག་པས་སྐལ་པ་མཆོག་ཏུ་བཟང་བའི་རིགས་ཅན་ཞིག་ཡིན་འདུག་གོ། །ད་ལམ་དེ་ཙམ་གྱིས་ཆོག་པར་འདུག་པས་ཁ་ཐག་རིང་པོ་མ་བྲིས། སླར་གེགས་སེལ་བོགས་འདོན་གང་དགོས་མུ་ཅན་དུ་བྱེད་པ་ཡིན།། །།མངྒ་ལཾ།། ༈ །རྟོགས་ལྡན་ནམ་མཁའ་དབང་ཕྱུག་ལ་གདམས་པ། རྟོགས་ལྡན་ནམ་མཁའ་དབང་ཕྱུག་གིས་རྟོགས་པའི་འབུལ་བ་བྱས་པར་རྗེས་སུ་ཡི་རང༌། དེ་དག་ལ་ཡིན་ལུགས་སོ་སོར་བརྗོད་ན། ཐོག་མར་ཕྱིའི་སྣང་བ་ཐམས་ཅད་དིང་དིང་འུར་འུར་སྨུག་ཞག་གིས་ཁེངས་པ་ལྟ་བུ་དེ་རླུང་སེམས་འདུས་པའི་རྟགས་ཡིན། ཉམས་ལེན་རིམ་ལྔ་ཡིན་ན་འདི་ལ་ངོ་སྤྲོད་ཅིག་ཡོད་ཀྱང་ཕྱག་ཆེན་ལ་མ་བྱས། ནང་ནས་རྩིས་འཛིན་མཁན་ཕྲ་མོ་ཡོད་པ་ནི་དོན་འགྱུ་བ་ལས་མ་འདས།

དེའི་རྗེས་གསལ་ཆ་ཆེ་བའི་ངང་ནས་འཆར་སྒོ་གསལ་སྟོང་ངོ་ཤེས་པ་གསལ་སྟོང་རང་ཆས་ངར་དང་བཅས་པ་བསྐྱེད་རིམ་གསལ་བ་འཆར་སྒོ་རང་དག་ནི་དོན་དུ་གསལ་སྟོང་གི་ཉམས་ཤས་ཆེ་བ་ཡིན། དེའི་སྐབས་གཉིད་མཚམས་འགྱུ་བ་ངོས་ཟིན་ན་དགེ་སྦྱོར་དུ་འགྲོ། མ་ཟིན་ན་བརྒྱལ་ཐབས་ལ་འགྲོ་བ་དེ་ཉམས་ཀྱི་འོད་གསལ་ཡིན། སྐབས་དེར་ཆོས་དྲུག་གི་གནད་སྟོན་མི་ཞིག་ཡོད་ན། རྟོགས་པའི་འོད་གསལ་སྐད་ཅིག་ལ་ཤར་ནས་གཉིད་འཐུག་འོད་གསལ་དུ་དག་པ་ཞིག་ཡོང་རྒྱུ་ཡིན་ཡང༌། ཆོས་དྲུག་གི་གདམས་པས་མ་ཟིན་པས་ཅུང་ཟད་ལེན། དེའི་རྗེས་བསྐྱེད་རིམ་དང་འཆར་སྒོ་སོགས་མི་གསལ་བ་ར་རོ་བ་ལྟ་བུ་ལ་རྟོགས་པའི་ང་རྒྱལ་ཡོང་བ་དེ་སྔར་གི་ཉམས་རྣམ་དག་འོད་གསལ་མ་ཟིན་པར་ཉམས་དག་པའི་ཤུལ་དུ་ཁམས་འདུས་ཤིང་སྟོང་ཉིད་ཤུགས་དྲག་པས་ཐལ་བྱུང་ལྟ་བུ་ཡིན། དེའི་སྐབས་མཚན་མོ་མར་མེ་ཡོད་པ་ལྟ་བུ་གསལ་སྟོང་ལྷང་ངེ་བ་ནི་ཉམས་ཀྱི་འོད་གསལ་སྲབ་མོ་ཟིན་པར་འདུག །དེ་ལ་གནད་དུ་བསྣུན་ན་རྟོགས་པའི་འོད་གསལ་དུ་འགྲོ་བ་ཡིན། དེའི་རྗེས་རེ་དོགས་རྟོག་དཔྱོད་རྩིས་འཛིན་གང་ཡང་མེད་པ་དེ་སེམས་ཀྱི་ངོ་བོ་མཐོང་དུ་ཉེ་བ་ཙམ་ཡིན། དེའི་རྗེས་སྣང་སྟོང་གཉིས་ཀ་ལ་ཐེ་ཚོམ་ཟ་བ་གསལ་སྟོང་སོ་སོར་དབྱེ་བ་འབྱེད་དུ་མི་བཏུབ་པ་དེ་ཀ་སེམས་ཀྱི་ངོ་བོ་ཡིན། དེའི་རྗེས་དྲན་པ་འཆར་སྒོ་ལ་ཕར་སོང་ཟེར་བ་དེ་ཨེན་ཙམ་ངག་ནས་མ་ཐོན་པ་འདྲ། དོན་དུ་གསལ་སྟོང་ཐ་མི་དད་པ་ལ། འདི་ཡིན་རྩིས་གདབ་མེད་པ། འགྱུ་དྲན་སྣང་བ་ཐམས་ཅད་གོ་མི་འགག་ཅིང་དེར་འཛིན་མེད་པ། སྟོང་ཧད་མིན་པ། གསལ་འཛིན་མེད་པ་དེ་ཀ་ཕྱག་རྒྱ་ཆེན་པོ་ཡིན། ཡང་དྲན་པ་འཆར་སྒོ་ལ་ཕར་སོང་བ་དང༌། འཆར་སྒོ་དྲན་པ་ལ་ཚུར་ཐིམ་པ་འདྲ་བ་དེ་མཚན་འཛིན་གྱི་དོན་དུ་འཆར་སྒོ་དང་དྲན་པ་མེ་དང་དུ་བ་ལྟར་གཅིག་མེད་ན་གཅིག་མི་འབྱུང་བ་ཡིན་པས་སྣང་སེམས་ཐ་དད་མེད་ཅིང་འགྱུ་དྲན་ངོ་བོ་གཅིག་པ་དེ་ཀ་ཡིན། ལུས་ལྷ་དང་སྤྱི་བོར་བླ་མ་བསྒོམས་ཀྱང་གསལ་རྒྱུ་མེད་པ་དང༌།

སྒོམ་ཡུལ་མི་སྐྱེ་བ་སོགས་ད་དུང་སྟོང་ཉམས་ཤས་ཆེ་བ་ཡིན། གཉིད་འཐུག་མི་ཟིན་པ་ནི་འོད་གསལ་འཛིན་པའི་ཐབས་ལ་གནད་དུ་མ་བསྣུན་པའི་སྐྱོན་ཙམ་ཡིན། གཉིད་དུ་ཉིན་མོ་དང་ཁྱད་མེད་པར་དགེ་སྦྱོར་དུ་འགྲོ། དེ་ཉིན་མཚན་སྣང་བ་འདྲེ་བའི་སྔ་ལྟས་ཡིན་པས་ལེགས། དེའང་ཐུགས་དམ་ལ་འབད་འབུང་འདོན་པ་དང༌། ལྷག་པར་ཁྱེད་ཀྱི་དགེ་སྦྱོར་འདི་ལ་འགྱུར་ལྡོག་ཤིན་ཏུ་ཆེ་བའི་རིགས་ཅན་ཞིག་ཡིན་འདུག་པས། དུས་ཀུན་ཏུ་རྟོག་པ་སྒྲོ་བཏགས་དང་བྲལ་བ། སྣང་སེམས་དེར་འཛིན་དང་བྲལ་བ། འགྱུ་དྲན་བློས་བྱས་དང་བྲལ་བ། གཟུང་འཛིན་བླང་དོར་དང་བྲལ་བ། གསལ་སྟོང་རྣམ་དབྱེ་དང་བྲལ་བ། ཆོས་ཐམས་ཅད་ཟུང་འཇུག་མཉམ་ཉིད་དཔེར་ན་དངོས་པོའི་རྫས་གྲུབ་ཏོ་ཅོག་མེར་བསྲེག་ན་མེ་ཉིད་ལས་དངོས་པོ་གཞན་དུ་མི་སྣང་ཞིང༌། དངོས་པོ་དེ་དག་ཐམས་ཅད་མེ་འབར་བའི་གྲོགས་སུ་འགྲོ་བ། དངོས་པོ་དེ་རྣམས་ལས་མེ་སོ་སོར་དབྱེ་བ་མེད་པར་མེ་ལྕེ་གཅིག་ཏུ་འབར་བ་ཇི་ལྟ་བར། རྣམ་རྟོག་འགྱུ་དྲན་ཚོར་དྲུག་སྣང་སེམས་སོགས་འཁོར་འདས་ཀྱིས་བསྡུས་པའི་ཆོས་ཐམས་ཅད་སྤང་བླང་རེ་དོགས་བསལ་བཞག་མེད་པ། གང་ལྟར་སྣང་བར་གང་ཤར་བ། གང་མཐོང་ཐོས་སྣོམ་མྱོང་རེག་པ་ཐམས་ཅད་དེར་འཛིན་འགག་སྒྲུབ་སྤང་བླང་བཅོས་ལྷད་མེད་པ། སེམས་ཀྱི་ངོ་བོ་གསལ་སྟོང་འཛིན་མེད། མཐའ་བྲལ་ཁྱབ་གདལ་འབྱམས་ཀླས་པའི་ཀློང་ལས་གཞན་དུ་མི་སྤྲོ། མི་བསྡུ། མི་རྟོག །མི་སེམས། མི་དམིགས་པར། ངོ་བོ་ཀ་དག །རྣམ་པ་གསལ་སྟོང༌། གཞི་རྩ་མཐའ་བྲལ་གྱི་གནས་ལུགས་བཟོ་བཅོས་མེད་པར་འཇོག་པ། དཔེར་ན་མཁའ་ལ་ཉི་ཟླ་གཟའ་སྐར་སྤྲིན་སོགས་ཇི་ལྟར་སྣང་ཡང༌། ནམ་མཁའ་ལ་བློ་བཟོ་རྟོག་བཏགས་མེད་པ་ལྟར། འཛིན་མེད་ཡེང་མེད་བཟོ་མེད་ཀྱི་ངང་དུ་འཇོག །རྣམ་རྟོག་སྐྱེས་པ་ཚོར་དྲུག་གི་སྣང་བ་སོགས་གང་ལྟར་ཤར། གང་ལྟར་སྣང༌། གང་ལྟར་མཐོང་ཐོས་སེམས་ཀྱང་དེའི་ཕྱི་མི་བསྙེག །སྣ་མི་བསྐྱིལ། བཅོས་ལྷད་མེད་པར་དེ་ཀའི་ངོ་བོ་གཅེར་ཡན་དུ་སྐྱོང་བ་མ་གཏོགས།

དེ་ལ་སླར་གཉེན་པོ་རྒྱག་པ་སོགས་རྣམ་རྟོག་ལ་རྣམ་རྟོག་གི་རྩེག་པ་མ་བརྩེགས་པ། གྲང་བའི་ནད་ལ་ག་པུར་བྱིན་པ་ལྟར་སྨན་དུག་ཏུ་སོང་བ་མ་ཡིན་པ་ཞིག་སྤྱིར་བཀའ་བརྒྱུད་རིན་པོ་ཆེ། སྒོས་མགོན་པོ་འབྲི་གུང་པ་ཆེན་པོའི་ཐུགས་ཀྱི་ཉིང་ཁུ་ཡིན་པས། སེམས་ཀྱི་གཏིང་དུ་འཇོག་པ་གལ་ཆེ་བ་ཡོད་དོ་ཡོད་དོ་ཡོད་དོ། ཁྱོད་ཀྱི་དགེ་སྦྱོར་འདི་འགྱུར་ལྡོག་ཤིན་ཏུ་ཆེ་བ་ཞིག་འདུག་པས། རྩལ་ཆེན་པོ་ཡོང་བའི་རིགས་ཅན་ལ་ཤོར་གོལ་ལ་ཤིན་ཏུ་གཟབ་དགོས་པས། ད་དུང་འགྱུར་ལྡོག་མི་བདེ་བ་བྱུང་ན་སླར་ཡི་གེར་བྲིས་ནས་བྱུང་ན། གེགས་སེལ་བོགས་འདོན་གང་དགོས་ཅིས་ཀྱང་བྱེད་པས་དེ་ལུགས་ཀྱང་མཛོད། ཅེས་རྟོགས་ལྡན་ནམ་མཁའ་དབང་ཕྱུག་གི་དགེ་སྦྱོར་གྱི་འདྲི་བའི་ལན་དུ། དུས་མཐའི་རྡོ་རྗེ་འཛིན་པ་འབྲི་གུང་པ་ཆོས་ཀྱི་གྲགས་པའམ་དབུར་སྨྱོན་པདྨས་བཏགས་པས། ས་ཡོས་ས་ག་ཅན་གྱི་ཚེས་གསུམ་ལ་གསང་བ་སྔགས་ཀྱི་གན་མཛོད་ཆེན་པོར་མགྱོགས་པར་བྲིས་སོ།། །། ༈ །ཨ་ཅེ་ནོར་འཛོམས་ལ་གདམས་པ། ཨ་ཅེ་ནོར་འཛོམས་ཀྱི་མཉམ་བཞག་སྔ་སོར་ཁྲིད་ཞུས་འཕྲལ་དུ་ཁ་འདོན་བྱང་ཆུབ་པ་རྣམས་དང་ལས་ཀ་སླ་བ་རྣམས་དགེ་སྦྱོར་དང་མཉམ་དུ་འཁོབས་ལ། གཞན་མི་འཁོབས་པ་དེ་ནི་ཁྲིད་བསྐྱངས་འཕྲལ་དུ་གནས་པ་ལ་མ་གོམས་པ་ཡིན། དེའི་རྗེས་དྲན་པས་སླེབ་ཚེ་ཐམས་ཅད་འཁོབས་ཤིང་གསལ་ཆ་ཆེ་ཞིང་དྲན་ཤེད་ཆེ་བ་སྙིང་གི་ཐད་ནས་ཧུར་རེ་ཡོད་པ་འདྲ་བ་དེ་ནི་སྤྱིར་དྲན་པ་ཤེད་ཆེ་ཞིང་གསལ་ཆ་ཆེ་བ་དེ་ནི་གསལ་ཉམས་ཡིན་ལ། སྙིང་གི་ཐད་ན་ཡོད་སྙམ་པ་ནི་རང་གི་ཉམས་སྣང་ཙམ་ཡིན་པ་མ་གཏོགས་སྙིང་གི་ཐད་ན་དྲན་པ་མེད་པ་གཞིར་བཅས། དེ་རྗེས་སྙིང་གི་ཐད་ནས་ཧུར་རེ་བ་མེད་པ་དེ་ནི་ཉམས་སྣང་དེ་ཀ་མེད་པར་སོང་བ་ཡིན་ལ། དྲན་པ་ཤེད་ཆེ་ཆུང་སྐྱོན་ཆེ་ཆུང་གི་སྟབས་སུ་འགྲོ་བ་ནི་དྲན་པ་སྟོབས་ཆུང་བས་རྐྱེན་དྲག་པོ་མ་ཐུབ། ཆུང་ངུ་ཐུབ་པ་ཡིན། སྐྱོང་བདེ་དུས་བྱིང་རྒོད་གང་ཡང་མེད་པ་རྗེན་ལྷང་ངེ་བ་ངེས་ཤེས་འདྲོངས་པ།

རྣམ་རྟོག་གང་སྐྱེས་དྲན་པའི་ངོ་བོར་འགྲོ་བ། བླ་མ་ལ་མོས་གུས་བཅོས་མིན་སྐྱེ་བ་དེ་ནི་བདེ་བའི་ཉམས་ཤར་བ་ཡིན། སྐྱོང་མི་བདེ་བ་འདྲ་བའི་རྣམ་རྟོག་མང་བ་ནི་གནས་པ་དང་པོའི་སྐབས་ཡིན་པས། རྣམ་རྟོག་རི་གཟར་གྱི་རྦབ་དང་འདྲ་ཞེས་བཤད། རེས་འགའ་མགོ་ལ་ཐང་ཁུག་གཡོགས་པ་འདྲ་བ་ཕྱིའི་རྡིག་ཁྲོག་གེ་བ་ལ། དེ་རྗེས་དྲན་པ་མི་འབྲང་བ་ནི་གནས་ཆ་ཡིན་པས། གནས་པ་གཉིས་པ་དང་གསུམ་པ་ཆུ་བོ་དལ་གྱིས་འབབ་པ་དང་མར་མེ་རླུང་གིས་མི་སྐྱོད་པ་ལྟ་བུ་ཞེས་གསུངས་པ་ལྟར་ཡིན། མཉམ་བཞག་བྱས་མ་བྱས་ལ་མ་ལྟོས་པར་སྐྱོང་བདེ་མི་བདེ་ངེས་མེད་དུ་འོང་བ་ནི་ད་དུང་དགེ་སྦྱོར་ལ་ཅུང་ཟད་བརྟན་པ་མ་ཐོབ་པའི་རྟགས་ཡིན། བདེ་གསལ་མི་རྟོག་པའི་ཉམས་དང་གནས་པའི་ཆ་འདི་རྣམས་ཡུན་རིང་ཐུང་དང་རྡོས་དྲག་མི་དྲག་ཙམ་མ་གཏོགས་ཐམས་ཅད་རིམ་གྱིས་དག་དགོས་པས་གང་བྱུང་ཡང་མ་ལྟོས། བཟང་ལ་མི་རེ། ངན་པར་དོགས་མི་དགོས། དེ་རྗེས་ཞེ་སྡང་ལ་སོགས་པ་ཉོན་མོངས་ཀྱི་རྟོག་པ་གང་རུང་ཞིག་སྐྱེས་ཚེ་དྲན་པས་སླེབས་པ་ལ་དྲན་པ་དེའང་བཅོས་མི་དགོས་པར་ཉོན་མོངས་དང༌། དྲན་པ་ངོ་བོ་གཅིག་པ་དེའི་ངོ་བོ་གསལ་སྟོང་ཟུང་འཇུག་རྗེན་གསལ་དུ་འདུག་པ་དེ་ཀ་སེམས་ཀྱི་ངོ་བོ་ཡིན། ཉོན་མོངས་དང་དྲན་པ་གཉིས་ཀ་མཉམ་དུ་སྡོད་པ་མི་སྲིད། ཉི་མ་དང་མུན་པ་མཉམ་དུ་མི་འོང་བ་དང་འདྲ་ནའང༌། ད་ལྟ་དགེ་སྦྱོར་སྟོབས་ཆུང་ཉོན་མོངས་དང་དྲན་པ་མཉམ་དུ་སྡོད་པ་འདྲ་ཞིག་འབྱུང་བ་ཡིན། ད་དུང་འབད་ནས་བསྒོམས་པས་ཉོན་མོངས་ཤས་ཆུང་དུ་འགྲོ་བ་དང་དྲན་པ་སྟོབས་ཆེ་རུ་འགྲོ་བ་དུས་མཉམ་དུ་འོང༌། ལར་ཉོན་མོངས་སྐྱེས་ཚེ་བཅོས་མི་དྲན་པ་ལ་དགོས་པ་མེད་པས། ཉོན་མོངས་དེ་ཀའི་ངོ་བོ་དང་དྲན་པ་ཐ་མི་དད་གཅིག་དགོས་པ་ཡིན། དགེ་སྦྱོར་ལ་བརྟན་པ་ཐོབ་ན་རྨི་ལམ་འོད་གསལ་ཆེད་དུ་སྒོམ་མི་དགོས་ཀྱང༌། དགེ་སྦྱོར་ལ་རང་དབང་མ་ཐོབ་ན་བར་དོར་མི་འཁྲུལ་བའི་ཆེད་དུ་རྨི་ལམ་ཡང་འཛིན་སྒྱུར་སྤྲུལ་སྦྱོང་བྱེད་པ་གལ་ཆེ།

འོད་གསལ་ཡང་བརྟན་པ་མེད་པར་བསྡད་པས་གཉིད་ལ་སོང་བ་ཡིན་ལ། བརྒྱལ་ཐབས་དང་རྨི་ལམ་མེད་པར་ཉིན་མོ་དགེ་སྦྱོར་གྱི་ངོ་བོ་བསྐྱངས་པ་ལྟར་སེམས་་ལ་དེར་འཛིན་མེད་པར་ཡུན་རིང་ཐུང་གང་ཡིན་ཡང་སྡོད་པ་ལ། སླར་གཉིད་སད་རྒྱུ་ཡོད་པ་དེ་ཀ་འོད་གསལ་ཟིན་པ་ཡིན་པས་དེ་ལ་འབད་རྩོལ་གྱིས་སྒོམ་པ་གལ་ཤིན་ཏུ་ཆེ། འདི་ཉིད་ལ་གོམས་འདྲིས་བརྟན་པ་ཐོབ་ན་ཤི་མ་ཐག་ཏུ་གྲོལ་བར་ཐེ་ཚོམ་མེད་པ་ཡིན། ད་ཕྱིན་ཉིན་མོ་རྣམ་རྟོག་གང་ཤར་མི་དགག་ཅིང་དེ་ལ་ཆེད་འཛིན་མི་བྱེད་པར་གང་ཤར་དེ་ཀ་བཟོ་མེད་དུ་བསྐྱངས་པས་ཤར་གྲོལ་དུས་གཅིག་ཏུ་འབྱུང་བ་དེ་ཀ་འབད་དེ་སྒོམས། རྣམ་རྟོག་མ་སྐྱེས་ན་མ་སྐྱེས་པ་ལྟར་སྒོམས། སྐྱེས་ན་སྐྱེས་པ་ལ་ཆེད་འཛིན་མེད་པར་སྒོམས། ནུབ་མོ་སྔ་མ་ལྟ་བུའི་འོད་གསལ་དེ་ཀ་ལ་འབད་ནས་བསྒོམས་པས་བོགས་ཐོན་པ་ཡོང༌། འོད་གསལ་དེ་ཀའི་ངང་ནས་དྲན་པ་གསལ་བ། མཉམ་བཞག་བརྟན་པ། རྨི་ལམ་རྨི་རྒྱུ་མེད་པ། བརྒྱལ་ཐབས་ནག་ཐོམ་ཡང་མིན་པ། དེ་བྱུང་ན་ཐམས་ཅད་ལས་དེ་ཀ་དགའ་བས་དེ་ལ་འབད་འབུང་འདོན་དགོས་པ་ཡིན་པས་དེ་ལྟར་ཐུགས་ལ་འཇོག་པ་གལ་ཆེ་ཞུ།། །།མངྒ་ལཾ།། སྭ་སྟི་པྲ་ཛེ་བྷྱཿ ༈ །ཡང་འོད་གསལ་རང་གང་ལ་ངོས་འཛིན་ཞུས་པས། འོད་གསལ་གྱི་མཚན་ཉིད་རང་གིས་གཉིད་ཀྱི་ངོ་བོ་ཤེས་མ་ཤེས་གང་ཡིན་རུང༌། གཉིད་ལ་སོང་བ་གཉིད་འཐུག་གི་བརྒྱལ་ཐབས་མེད་པ། རྨི་ལམ་གྱི་འཁྲུལ་སྣང་མེད་པ། སེམས་ཉིན་མོའི་མཉམ་བཞག་བྱེད་དུས་དང་འདྲ་འདྲ་བ་ལ། དེ་ལས་ཀྱང་གསལ་ཞིང་དྭངས་པ་མི་གཡོ་བ་རྗེན་གསལ་འཛིན་མེད་གསལ་སྟོང་ཟུང་དུ་འཇུག་པ་ལ་གནས་ཤིང༌། དེ་ལས་ལྡང་བའི་ཚེ་གཉིད་སད་རྒྱུ་ཡོད་པ་ཞིག་བྱུང་ན་སྣང་མེད་ཀྱི་འོད་གསལ་མཚན་ཉིད་པ་ཡིན། དེ་ལ་གོམས་ན་ཤི་མ་ཐག་ཤི་བའི་བརྒྱལ་ཐབས་ཀྱང་མེད་ཅིང༌། བར་དོའི་འཁྲུལ་སྣང་ཡང་མི་འབྱུང་བར། ད་ལྟ་སྒོམ་པའི་གཉིད་འཐུག་གི་འོད་གསལ་འདི་ཉིད། འཆི་བའི་ཚེ་བརྒྱལ་ཐབས་འོད་གསལ་དུ་ཤར་བ་ངོ་འཕྲོད་ནས་གྲོལ་བ་ལ་ཚེ་འདིར་གྲོལ་བ་ཞེས་རྒྱལ་བ་གོང་མ་རྣམས་བཞེད་པ་ཡིན།

ད་དུང་འདྲི་རྟོག་གང་དགོས་མུ་ཅན་མཛོད།། །། ༈ །ཨ་ཅེ་ནོར་འཛོམས་ཀྱི་ཐུགས་དམ་རྟོགས་པ་འཁྲུངས་ལུགས་དེ་ལ་ལམ་རྣམ་དག་མ་གཏོགས་གོལ་ཤོར་ལམ་ལོག་ཏུ་སོང་བ་སྤུ་ཙམ་མི་འདུག་ཀྱང༌། རྣམ་རྟོག་སྐྱེས་ཚེ་དེ་ཁ་གསལ་སྟོང་དུ་སོང་རྗེས་བློ་ཡུལ་ཙམ་མ་བདེ་བ་དེ་རྗེས་ཤེས་ལ་བྱང་མ་ཆུབ་པ་ཡིན་པས། ད་དུང་སྔར་མུས་ལྟར་འབད་པས་མཐར་མཉམ་རྗེས་འདྲེས་པ་ཞིག་འབྱུང༌། རེས་འགའ་རྣམ་རྟོག་ཕྲ་རགས་ཐམས་ཅད་གསལ་སྟོང་དུ་འགྲོ་ཞིང༌། རེས་འགའ་རྣམ་རྟོག་ཙབ་ཙུབ་གསལ་སྟོང་དུ་མི་འགྲོ་བའང་སྐྱོན་མེད། རྣམ་རྟོག་གསལ་སྟོང་དུ་སོང་བས་དགའ་རྒྱུ་མེད། མ་སོང་བས་སྡུག་རྒྱུ་མེད། རྣམ་རྟོག་དེ་ཀ་གསལ་སྟོང་ཡིན་པས། བདེ་སྡུག་སོགས་གང་ཤར་བློས་བྱས་ཀྱི་བཅོས་ལྷད་མ་བྱས་པར་རྣམ་རྟོག་དེ་ཀ་མ་བཀག །མ་སྒྲུབ། དེ་རྗེས་མི་འབྲང་བར་དེ་ཀ་བཅོས་མེད་འཛིན་མེད་གཅེར་ཡན་དུ་བསྐྱངས་པས་ཆོག་པ་ཡིན། ཉམས་ལེན་གྱི་རྩ་བ་བཟང་རྟོག་ངན་རྟོག་གང་སྐྱེས་ཀྱང་འདྲ། མ་སྐྱེས་ཀྱང་འདྲ། དུས་རྒྱུན་དུ་མ་ཡེང་བ་ཙམ་པའི་ངང་ནས་རང་ངོ་རང་གིས་བལྟས་པས་བཅོས་མེད་གང་ཤར་འཛིན་མེད་དུ་སྐྱོང་བ་ཉིད་གལ་ཆེ། གཞན་པ་རེས་འགའ་སྐྱོང་བདེ་བ་དང༌། རེས་འགའ་སྐྱོང་མི་བདེ་བ་ལྟ་བུ་འཕྲལ་འཕྲལ་རྣམ་འགྱུར་མང་པོ་འབྱུང་སྟེ། དེ་འདྲ་གང་བྱུང་ཡང་སྐྱོན་མེད། ཆུ་བོ་ཆེན་པོ་རྣམས་དབྱར་དུས་རྒྱས་ཤིང་དགུན་དུས་ཆབ་རོམ་དུ་སྣང་ཡང༌། ངོ་བོ་ཆུ་ཉིད་ལས་མ་འདས་པ་དང་ཁྱད་མེད། དུས་ཐམས་ཅད་དུ་བྱམས་སྙིང་རྗེ། དད་པ་དང་དག་སྣང༌། རྩ་བ་དང་ཡན་ལག་གི་དམ་ཚིག་སྲུང་མཚམས་ལས་མ་འདས་པ་དང༌། ཉམས་ལེན་ཐམས་ཅད་བྱང་ཆུབ་ཀྱི་སེམས་ཀྱིས་རྩིས་ཟིན་པ་ཞིག་ཕྱག་རྒྱ་ཆེན་པོའི་ལམ་གྱི་གེགས་སེལ་དང་བོགས་འདོན་དུ་གལ་ཆེ་བ་ཡིན་ནོ།། །། ༈ །དཔོན་སའི་དྲུང་ལ་གདམས་པ། བྱིང་ནས་དཔོན་སའི་དྲུང་ནས་ཞལ་གདམས་ཤིག་དགོས་གསུངས་པར། ཕྱག་རྒྱ་ཆེན་པོའི་གེགས་སེལ་བོགས་འདོན་རྒྱལ་བ་གོང་མའི་གསུང་དང༌།

ཁོ་བོའི་རྟོག་མེད་རྡོ་རྗེའི་གླུ་ལ་སོགས་པར་གསལ་ཞིང༌། ཞིབ་པ་ནི་རང་རང་གི་རྟོགས་པ་སྐྱེ་ལུགས་དང་འཚམ་པའི་སྐབས་སུ་གང་བབ་མ་གཏོགས། ད་ལྟ་འདི་ཁོ་ན་ཟེར་བ་བཅད་ཐང་མ་ཅང་མེད༑ དོན་གྱི་སྙིང་པོ་ད་ལྟ་མི་ལུས་ཐོབ་པ་དོན་མེད་དུ་མ་སོང་བ་ཞིག་བྱེད་དགོས་ལ། ཁྱད་པར་ངེས་དོན་གྱི་ལམ་བསྒོམ་པ། བསྐྱེད་རིམ་དང་སྔགས་བཟླ་བ། འདུས་བྱས་ཀྱི་དགེ་བ་ལ་བརྩོན་པ་ལྷུར་ལེན་པ། དཀོན་མཆོག་གསུམ་ལ་སྐྱབས་སུ་འཛིན་པ། བྱང་ཆུབ་ཀྱི་སེམས་གཉིས་སྦྱང་བ། ཕར་ཕྱིན་དྲུག་ལ་ཅི་ནུས་སུ་འབད་པ། དངོས་གྲུབ་ཀྱི་རྩ་བ་སློབ་དཔོན་གྱི་དམ་ཚིག་སྲོག་ལ་བབ་ཀྱང་བསྲུང་བ། རང་རྒྱུད་ཀྱི་ཉོན་མོངས་པ་མགོ་གང་མཐོ་ནས་ཆོས་ཀྱི་གཉེན་པོས་གནོན་ཅིང༌། རང་གིས་རང་ལ་ཞེ་མི་ཁྲེལ་བའི་དགེ་སྒྲུབ་སྡིག་སྤོང་རྒྱུ་འབྲས་ཁྱད་དུ་མི་གསོད་པའི་སྤང་བླང་བྱེད་པ་ཤིན་ཏུ་གལ་ཆེ་བ་ཡིན་ནོ།། །། ༈ །ཤེའུ་རྫིའི་རྟོགས་ལྡན་ལ་གདམས་པ། ཤེའུ་རྫིའི་རྟོགས་ལྡན་ད་ལྟ་མཚམས་བཅད་དམ་ཞིང་ཐུགས་དམ་འཕེལ་བར་ཡོད་འདུག་པ་ལེགས། དེང་སང་འཛིན་ཐག་ཆད་ནས་བློས་བྱས་ཀྱི་སྤྲོས་པ་ཐམས་ཅད་དང་བྲལ་ནས། ངོ་བོ་དང་རྣམ་པའི་དབྱེ་བ་མི་འདུག །འདྲ་ཞིག་འདྲ་ན་གནས་པ་འབའ་ཞིག་ཡུག་ཅིག་ལ་འབྱམས་འགྲོ་བ། སྐྱོང་ཚོད་རེས་འཇོག་ཐམས་ཅད་བྲལ་ནས་སྙིང་རུས་ཀྱང་བྱེད་དང་མི་བྱེད་ཅིག་མི་སྣང༌། བརླག་པ་ཡིན་ནམ། ཁ་སེང་གི་གནས་ཚུལ་ཨེ་གོ་ཟེར་མཁན་འདྲ་ཞིག་བྱས་ནས་སྡོད་མི་ཉན། གོལ་སར་ཤོར་བ་ཨེ་ཡིན་བསམ་པ་སོགས་འགྱུར་ལྡོག་ཆེ་བ་བྱུང་འདུག་ཀྱང༌། དེ་དག་ཐམས་ཅད་ཉམས་རྟགས་ཁོ་ན་ཡིན་ལ། དོན་ལ་འགྱུར་ལྡོག་མེད་ཀྱང༌། རྣམ་པར་འགྱུར་ལྡོག་བྱེད་པ་ལ་འབད་པས་སྒོམ་པ་གལ་ཆེ། སྔ་སོར་ལབ་ལྟར་བསྒོམ་རྒྱུ་འདུག་ན་འདུག་པ་དེ་ག་སྒོམས། བསྒོམ་རྒྱུ་མི་འདུག་ན་མི་འདུག་པ་དེ་ག་སྒོམས། གང་ལྟར་འདུག་པ་དེ་ག་ལ་བཟོ་མེད་བཅོས་མེད་དུ་སྒོམས། རྗེས་སྙེག་མི་དགོས། དགག་མི་དགོས།

སྒྲུབ་མི་དགོས། རེ་བ་དང་དོགས་པ་མི་དགོས། གོལ་ས་ཨེ་ཡིན་སྙམ་པའང་རྣམ་རྟོག་ཡིན། འཛིན་སྟངས་མི་འདུག་སྙམ་པའང་རྣམ་རྟོག་ཡིན་པས། རེ་ཞིག་བཟང་ངན་རེ་དོགས་འཛིན་བློ་ཐམས་ཅད་མེད་པར་གང་ཤར་འཛིན་མེད་ཀྱི་ངང་དུ་ཁ་རོག་ཞོག་ལ་སྒོམས་དང༌། ད་དུང་འགྱུར་ལྡོག་མང་དུ་འབྱུང༌། ཐད་སོ་གཅིག་ལ་སྡོད་མི་ཡོང༌། གང་ཟག་ལམ་ཞུགས་ལ་རྟོགས་པ་ལེགས་ལེགས་འདྲ་ཡང་ལེགས་རྒྱུ་མེད། ཉེས་ཉེས་འདྲ་ཡང་ཉེས་རྒྱུ་མེད། དཔེར་ན་ཞིང་སའི་ལྗང་པ་ལེགས་ལེགས་འདྲ་ཡང་སད་སེར་གྱིས་འཁྱེར་བ་མང༌། ཉེས་ཉེས་འདྲའང་འཆར་ཞོད་བདག་རྐྱེན་ཐོགས་ན་སྟོན་འབྲས་བུ་ལེགས་པ་འོང་སྲིད་པས་རེ་ཞིག་འབད་པས་སྒོམ་པ་གལ་ཆེ།། །།མངྒ་ལཾ།། ༈ །མངའ་རིས་པ་གཉིས་ལ་གདམས་པ། གྲོགས་མངའ་རིས་གཉིས་ཀྱིས་དྲིས་པའི་ལན། །སེམས་རྣམ་མི་རྟོག་ལ་རྣམ་རྟོག་བཏགས། །དོན་སྐྱེ་མེད་ལ་འཁྲུལ་བའི་སེམས་བྱུང་སྐྱེས། །གཤིས་བརྗོད་མེད་ལ་བརྗོད་རྒྱུ་སྣ་ཚོགས་བྱུང༌། །འདི་རྟོག་བཏགས་ཀྱི་འཁྲུལ་བློའི་སྒོམ་ཆེན་པ། །སྟོང་ལྟ་ཧད་པོས་རྒྱལ་ཁམས་གང༌། །རྟག་ཆད་ལྟ་བ་དུས་གཅིག་འཛོམས། །མི་ང་ལ་ཉམས་རྟོགས་སླར་མ་སྐྱེས། །སྔོན་གྲངས་མེད་དུས་ཀྱི་རང་གཤིས་འདི། །བཟང་ངན་གྱི་འགྱུར་ལྡོག་ཅང་མི་གདའ། །སེམས་ཤེལ་དཀར་དྲི་མེད་གོང་བུ་འདི། །གཤིས་ཅི་ཡང་མ་གྲུབ་དྭངས་སང་ངེ༌། །དེར་ཁ་དོག་སྣ་ཚོགས་རྒྱུ་རྐྱེན་གྱིས། །གྲོགས་བཟང་ངན་ཀུན་དང་འཕྲད་པའི་ཚེ། །མདངས་འགག་མེད་སྣ་ཚོགས་འཆར་བར་གདའ། །རྐྱེན་དེ་དང་བྲལ་ཚེ་སེམས་དེ་ལ། །ཁ་དོག་འགྱུར་ལྡོག་གི་ཉེན་མི་གདའ། །ཤེལ་ཁ་དོག་གི་དབང་དུ་ཕར་མ་སོང༌། །ཚོན་ཤེལ་དཀར་གྱི་གཤིས་ལ་ཚུར་མ་འདྲེས། །དོན་འདི་ལས་བསྒོམ་རྒྱུ་ཅང་མ་རྙེད། །སེམས་རྣམ་རྟོག་དེར་སྣང་ངོ་བོས་སྟོང༌། །རྣམ་རྟོག་ལྷན་པོ་རྒྱག་མི་དགོས། །སེམས་གདོད་ནས་རང་གཤིས་འོད་གསལ་བ། །གཉིད་འཐུག་གི་གཏི་མུག་མིང་དང་བྲལ། །འཆི་དུས་ཀྱི་འོད་གསལ་རྩིར་གྱིས་ཟིན། །སེམས་ཆོས་སྐུར་རྟོགས་ཚེ་ལས་ཀྱི་རླུང༌། །སྐྱོན་མེད་རང་གཤིས་ཀྱི་ལོངས་སྐུར་ཤར། །འདི་འབད་ནས་བདག་གིས་བཙལ་བ་མིན། །སེམས་རླུང་དང་ཐ་དད་མེད་པ་ཡིན། །ཉིན་མཚན་གྱི་འཁྲུལ་བློ་རྩད་མ་བཅད། །འཁྲུལ་བ་དང་སེམས་ཉིད་དབྱེར་མ་མཆིས༑ ༑སེམས་སྤྲོས་པའི་མཐའ་དང་བྲལ་བ་ལ། །འཁྲུལ་བྱ་འཁྲུལ་བྱེད་བཙལ་མི་དགོས། །འཁྲུལ་བ་ལ་འཁྲུལ་བའི་ཉམས་ལེན་པ། །སྒོམ་ཆེན་ཕལ་གྱི་ཕ་འབབ་མཛོད། །དོན་འདི་ལས་བདག་གི་ཉམས་ལེན་མེད། །འཁོར་འདས་ཀྱི་རེ་དོགས་བྱེད་མི་དགོས། །སེམས་ནམ་མཁའ་ཇི་བཞིན་ཞིག་ཏུ་མེད། །ལུས་ཀུན་རྫོབ་བདེན་པ་ངོ་བོས་སྟོང༌། །སྐྱེ་འཆི་ལ་སོགས་རྟོག་བཏགས་ཙམ༑ ༑ཚེ་སྒྲུབ་སོགས་སྡུག་དོགས་བྱ་མི་དགོས། །གང་བྱུང་ལམ་དུ་མ་ལྷོང་ན། །བཀའ་བརྒྱུད་ཡོངས་ཀྱི་རྐང་འདྲེན་ཡིན། །དེ་ཕྱིར་འདི་དོན་མཁྱེན་པར་མཛོད། །ཅེས་མངའ་རིས་པ་གཉིས་ཀྱི་དོགས་གཅོད་བྱས་པའི་ལན་དུ་འབྲི་གུང་པ་དབུར་སྨྱོན་ཞེས་ཆོས་ཀྱི་གྲགས་པས།

རང་སེམས་ཀྱི་སྡོད་ལུགས་བཅོས་ལྷད་མེད་པར་བྲིས་པ་ཡིན་ནོ།། །། ༈ །ལྷ་རྩེའི་དཔོན་ས་ལ་གདམས་པ། ཕྱོགས་བཅུའི་རྒྱལ་དང་དེ་ཡི་སྲས། །ཡི་དམ་མཁའ་འགྲོ་ཆོས་སྐྱོང་བཅས། །བདེན་པའི་སྟོབས་ཀྱིས་སྐལ་ལྡན་རྣམས། །ཚོགས་གཉིས་རྫོགས་ནས་བྱང་ཆུབ་ཏུ། །མངོན་སངས་རྒྱས་པའི་སྨོན་ལམ་འདེབས། །དེ་ལྷག་བསམ་དག་པའི་མཚམས་སྦྱར་ནས༑ ༑གེགས་མེད་དུ་འགྲུབ་པ་ཆོས་ཉིད་ཡིན། །རྡོ་རྗེ་འཆང་ནས་ད་ལྟའི་བར། །རྩ་བརྒྱུད་ཀྱི་བླ་མ་རྣམས་ཀྱིས་ཀྱང༌། །གཅིག་ནས་གཅིག་ཏུ་གསུངས་པ་ཡི། །ཞལ་གདམས་སྙིང་པོ་འདི་ཉིད་ཡིན༑ ༑ཁམས་གསུམ་འཁོར་བའི་གནས་འདི་རུ། །ད་ལེན་མི་ལུས་ཐོབ་དུས་འདིར། །དོན་མེད་སྟོང་ལོག་ཏུ་མ་སོང་བའི། །སྒོམ་སྒྲུབ་བྱེད་པ་གདམས་པའི་གཙོ། །རྩོད་དུས་བསྐལ་པའི་མར་ཞབས་འདིར། །ཚེ་ལོ་བཞི་བཅུ་ཁ་རལ་ལ། །ཡུན་རིང་སྒྲུབ་པའི་ལོང་མེད་པས། །ཟབ་མོ་སྔགས་ཀྱི་ཐེག་པའི་ཆོས། །རྟེན་འབྲེལ་ཟབ་མོའི་ཆོས་ཉིད་ཅན། །ཕོ་ཉའི་ལམ་བཟང་བསྟེན་པར་རིགས། །སྲོད་ལ་སྲོག་རྩོལ་གཏུམ་མོ་སྒོམས། །དགའ་བ་བཞི་ལ་རྩལ་སྦྱངས་ནས། །ཟུང་འཇུག་བདེ་སྟོང་ལྷན་སྐྱེས་དངོས། །ཡན་ལག་བདུན་ལྡན་སྒྲུབ་འཚལ་ལོ། །གུང་ལ་རྨི་ལམ་འཁྲུལ་བའི་བློ། །ཕྱག་རྒྱ་ཆེན་པོ་དང་བསྲེས་ནས། །སྤྲུལ་སྒྱུར་གནད་ཀྱི་གདམས་པ་ཡིས། །འཁྲུལ་བ་ཆོས་སྐུར་རྟོགས་འཚལ་ལོ། །ཐོ་རངས་གཉིད་འཐུག་གཏི་མུག་ཉམས། །འོད་གསལ་སྟོང་བཞིའི་གནད་བསྣུན་པས། །སྐྱེ་མེད་རང་ངོ་རང་གིས་ཤེས། །གཏི་མུག་ཆོས་སྐུར་རྟོགས་འཚལ་ལོ། །ཉིན་མོ་འཁྲུལ་སྣང་སྒྱུ་མར་སྦྱོངས། །དག་དང་མ་དག་ཞེན་རྟོག་བྲལ། །སྣང་སྲིད་སྒྱུ་མའི་རོལ་པར་ཤར། །རྟོག་སྣང་ལོངས་སྐུར་སྒྲུབ་འཚལ་ལོ། །ལམ་གྱི་ཉེན་ཅན་བར་དོ་རུ། །བླ་མའི་གདམས་ངག་དྲན་པའི་བློས། །འཁྲུལ་སྣང་སྐུ་གསུམ་ལམ་བླངས་ནས། །འཁོར་བར་མི་འཁོར་འབད་འཚལ་ལོ། །འབྱུང་བཞི་འདུས་པའི་ཕུང་པོ་དང༌། །རང་རིག་ཡེ་ཤེས་གྱེས་པའི་ཚེ། །འདའ་ཀ་འཕོ་བའི་གདམས་པ་ཡིས། །རང་རྩལ་གོ་འཕང་སྒྲུབ་འཚལ་ལོ། །སྣང་སྲིད་འཁྲུལ་ངོར་གྲུབ་པའི་བློ། །རྟོག་སྣང་སྣ་ཚོགས་རིག་པའི་རྩལ། །གང་བྱུང་བཟོ་བཅོས་བྲལ་བའི་གནད། །མ་བཅོས་སྒོམ་གྱི་སྙིང་པོ་ཡིས། །སྣང་སྲིད་ཕྱག་རྒྱ་ཆེན་པོར་གྲོལ། །དོན་གཉིས་བསྒྲུབ་ལ་འབད་འཚལ་ལོ། །སྙིང་གཏམ་གནད་ཀྱི་ཡི་གེ་འདི། །ཕ་བཀའ་བརྒྱུད་བླ་མའི་བཞེད་སྲོལ་ཡིན། །སྐལ་ལྡན་རྣམས་ཀྱི་ཉམས་ལེན་ཡིན། །བྱང་ཆུབ་སྒྲུབ་པའི་གསང་ཚིག་ཡིན༑ ༑དགེ་བས་འགྲོ་ཀུན་སངས་རྒྱས་ཤོག

།ཅེས་པའང་ལྷ་རྩེ་ནས་དཔོན་སའི་བཀས་སྨོན་ལམ་ཞལ་གདམས་ཤིག་དགོས་གསུངས་པར་རང་གི་ཞེ་འདོད་ཀྱི་སྨོན་ལམ་དང༌། ཉམས་ལེན་རང་རྒྱུད་ལ་ཡོད་པ་རྣམས་མདོར་བསྡུས་ནས༌། འབྲི་གུང་པ་ཆོས་ཀྱི་གྲགས་པས་བྱེ་རི་སྟག་རྩེར་བྲིས་པའོ།། །། ༈ །ཕྲུ་གུ་འགྲང་བུ་ལ་གདམས་པ། རྗེ་རྡོ་རྗེ་འཆང་དབང་བླ་མ་མཆོག །གནས་སྤྱི་གཙུག་རྒྱན་དུ་མཛེས་པར་བསྟེན། །ཆོས་ཕྱག་རྒྱ་ཆེན་པོ་སྐད་པ་དེ། །སེམས་གདོད་མའི་གཤིས་བབས་ཁོ་ནའི་མིང༌། །དོན་དེ་དག་ཉམས་སུ་བླང་བའི་ཐབས། །སྐྱབས་ཐུབ་པས་འཁོར་ལོ་གསུམ་དུ་བཤད། །ཚུལ་དེ་ཡི་ཉམས་ལེན་མདོར་བསྡུས་པ། །ལར་རྒྱ་བོད་མཁས་གྲུབ་ཀུན་གྱིས་བཀྲལ། །དོན་ཕྱིན་ཅི་མ་ལོག་གནད་དྲིལ་བ། །ཕ་འཇིག་རྟེན་མགོན་པོའི་བཞེད་པ་ལྟར། །གནད་འགག་དོན་དྲིལ་བ་ཁོ་བོས་བྲི། །སེམས་རྣམ་རྟོག་ལྷན་སྐྱེས་དྲི་མ་དེ། །རང་ངོ་བོས་སྟོང་ཞེས་བརྗོད་པའི་དོན། །གཞི་དེ་ལ་དེ་ཉིད་མི་ལྡན་པར། །དོན་ངོ་བོ་མཐོང་ཚེ་དེ་བྲལ་བ། །མིང་རང་སྟོང་ཙམ་དུ་ཐ་སྙད་མཛད། །ཁམས་རང་བཞིན་རྣམ་དག་འགྱུར་མེད་དེ། །གནས་ཇི་ལྟར་བྱས་ཀྱང་གདོད་ནས་གྲུབ། །ཚུལ་དེ་ཉིད་རང་ངོས་མ་སྟོང་བར། །དབྱིངས་བསལ་བཞག་མེད་པར་རྟག་བརྟན་པ། །ཆོས་གཞན་སྟོང་ཞེས་པ་ཐ་སྙད་ཙམ། །དེ་ལུགས་ལྟ་བ་ཐག་བཅད་ནས། །སྒོམ་ཉམས་ལེན་ལག་ཏུ་འདི་ལྟར་བླང༌། །སེམས་འགྱུ་དྲན་བཅད་ནས་སྒོམ་པའི་ཚེ། །ཚུལ་གར་ཡང་མི་འཕྲོ་རང་སར་གནས། །ཚོགས་ཡུལ་སྣང་དྲུག་པོ་ཆུ་ཟླ་ལྟར། །ལར་བྲག་ཆ་ཇི་བཞིན་ཚོར་སྣང་ཡང༌། །དེ་དོན་བྱེད་མེད་པར་ཆམ་མེ་བ། །དོན་དེ་ལ་ཞི་གནས་ཙམ་དུ་བཏགས། །སེམས་རྣམ་རྟོག་གཟུགས་དང་ཁ་དོག་བྲལ། །མིང་བཏགས་པ་ཙམ་ལས་གཏད་སོ་མེད། །རྐྱེན་གང་ལྟར་བྱས་ཀྱང་བསྒྱུར་བ་ལ། །དེ་འཇའ་ཚོན་ཇི་བཞིན་སྣང་ལ་སྟོང༌། །སེམས་ངོ་བོ་མ་སྐྱེས་འགག་གནས་བྲལ། །ལར་གང་ཤར་གང་སྣང་དེ་དག་ཀུན། །དཔེ་བྱིས་པས་ལྷ་ཁང་མཐོང་བ་འདྲ། །འདི་ལྷག་མཐོང་ཉི་ཚེ་བ་རུ་འདོད། །སེམས་ངོ་བོ་སྨྲ་བསམ་ཤེས་བརྗོད་བྲལ། །རྒྱ་གར་ཡང་མ་ཆད་ཕྱོགས་མ་ལྷུང༌། །དོན་མཉམ་བཞག་ཀློང་འབྱམས་གཡོ་མེད་ངང༌། །འགྱུ་དྲན་རྣམས་མ་འགག་སོ་སོར་ཤར། །དེར་སྣང་དེར་འཛིན་མེད་པ་རུ། །དཔེ་སྦྲུལ་མདུད་ཇི་བཞིན་གྲོལ་བ་ལ། །མིང་ཞི་ལྷག་ཟུང་དུ་འབྲེལ་བར་བཏགས། །སེམས་རང་ངོ་རང་གིས་ཏུར་གྱིས་མཐོང༌། །དེ་མཐོང་ངོ་སྙམ་དུ་བལྟས་པའི་ཚེ། །བལྟ་བྱ་དང་ལྟ་བྱེད་གཏད་སོ་བྲལ། །དེ་མེད་སྙམ་བཞག་ན་གསལ་རིག་ངར། །དོན་རྗེན་གསལ་ཧྲིག་པོར་མཐོང་བ་ལ། །སེམས་ངོ་མཐོང་ཞེས་པའི་ཐ་སྙད་བྱས། །དེ་རྣམ་རྟོག་ལ་སྤང་དགག་འཛིན་སྒྲུབ་ཀྱི། །བཅོས་ལྷད་རྟོག་བཏགས་མ་བྱས་པར། །གང་ཤར་གྱི་ངོ་བོ་འཛིན་མེད་དུ། །དུས་རྒྱུན་ཆད་མེད་པར་ཡེང་མེད་སྒོམས༑ ༑དུས་ད་ནས་བྱང་ཆུབ་མ་ཐོབ་བར། །སྒོམ་རྒྱུན་ཆགས་ཀྱི་སྐྱོང་ལུགས་དེ་ཁོ་ན། །གནད་དེ་མིན་གྱི་ཟང་ཟིང་མང་ན་ཡང༌། །ཁ་མཁས་ཞེ་དྲེད་ཀྱི་སྒོམ་ཆེན་པ། །ཚེ་འདིར་ཞེན་མཁན་ཚོ་འབྱུང་ཉེན་འདུག

།ཡི་དམ་སྔགས་བཟླས་རླུང་འཁྲུལ་འཁོར། །མཁས་བཙུན་དང་འགྲོ་འདུག་ལ་སོགས་པ། །མཆོག་དམན་གྱི་བྱ་སྤྱོད་གང་ལའང༌། །གནད་ཉམས་ལེན་དེ་དང་མ་བྲལ་ན། །བསླུ་མེད་རྒྱུ་འབྲས་ཀྱི་རྟེན་འབྲེལ་ལས། །འཕྲལ་སྣང་དུ་སྐྱིད་སྡུག་ཅི་འདྲ་ཡང༌། །དོན་སངས་རྒྱས་ལས་གོལ་བའི་ངན་སོང་དུ། །འགྲོ་མི་དགོས་ཐག་ཆོད་བློ་བདེའི་དཔལ། །དུས་ཀུན་ཏུ་བླ་མར་མོས་གུས་དང༌། །ཚུལ་ཁྲིམས་ཀྱི་སྲུང་སྡོམ་སེམས་ཅན་ལ། །ཕ་མར་ཤེས་ངེས་བྱམས་སྙིང་རྗེ། །དམ་ཆོས་ཀུན་གཞན་དུ་སེམས་བསྐྱེད་བྱ། །ལུས་ཐ་མལ་དུ་མ་ལུས་ལྷ་རུ་གསལ། །ངག་ཐ་མལ་དུ་མ་ལུས་སྔགས་བཟླས་དང༌། །དགེ་རྩ་ཀུན་གཞན་དོན་རྫོགས་བྱང་བསྔོ། །ཡབ་འཇིག་རྟེན་མགོན་པོ་དངོས་མཇལ་ཡང༌། །ཚིག་གསུང་ཚུལ་གྱི་སྤྲོས་པ་མ་གཏོགས་པ། །དོན་འདི་ལས་བསྟན་བྱ་གཞན་འདུག་ན། །མི་ཁོ་བོས་རྒྱུ་འབྲས་བསླུས་པ་ཡིན། །དོན་དེ་སྐད་ཕྲུ་གུ་འགྲང་བུ་པ། །གནས་ཙཱ་རིར་འགྲོ་བར་དགོས་ཟེར་བ། །བདག་ཤཱཀྱའི་དགེ་སློང་གྱི་ན་བ། །སྔགས་རྡོ་རྗེ་ཐེག་ལ་ལོངས་སྤྱོད་ཅིང༌། །དོན་འཁོར་འདས་བཟང་ངན་མེད་པ་རུ། །རང་སེམས་སུ་རྟོགས་པའི་འབྲི་གུང་པ། །མིང་ཆོས་ཀྱི་གྲགས་པ་ཞེས་བྱ་བས། །གནས་རྩེ་བར་བྲིས་སོ་དགེ་བར་ཤོག། །། ༈ །ཨ་ཅེ་ནོར་འཛོམས་ལ་གདམས་པ། ཨ་ཅེ་ནོར་འཛོམས་ཀྱིས་དྲིས་པའི་ལན་དུ། དགེ་སྦྱོར་གྱི་རྩ་བ་རང་སེམས་ལས་གཞན་དུ་མེད་ཕྱིན། གནས་སྐབས་ཅུང་ཟད་སྐྱོང་བདེ་བ་དང་མི་བདེ་བ་ལ་མི་ལྟོས། རྣམ་རྟོག་ཀྱང་ཡོད་མེད་ལ་མི་ལྟོས། དོན་དུ་སེམས་ལས་ལོགས་སུ་གྱུར་པ་མེད་ཕྱིན་རྣམ་རྟོག་བྱུང་བར་ངན་རྒྱུ་དང་མ་བྱུང་བར་བཟང་རྒྱུ་མེད། རྣམ་རྟོག་བྱུང་ཡང་དེར་འཛིན་མེད་ཅིང༌། དེ་ལ་དགའ་སྡུག་གང་ཡང་མེད་པར་མ་བཅོས་བཟོ་མེད་དུ་སྐྱོང་བ་ལས་གཞན་མེད། རྟོག་པ་བཟང་ངན་གང་སྐྱེས་ཀྱང་དེར་འཛིན་མེད་པ། དེ་ཉིད་བཀག་པ་མ་ཡིན། སྤངས་པ་མ་ཡིན། རྗེས་སུ་འབྲངས་པ་མ་ཡིན་པར་དེ་གའི་སེམས་ངོ་བོ་ལས་མ་གཡོས་པར་བསྐྱངས་པས་རྣམ་རྟོག་ཡལ་བ་མ་ཡིན།

རྣམ་རྟོག་སེམས་སུ་སོང་བ་མ་ཡིན་པ། རང་སྤངས་སུ་སོང་བ་ལྟ་བུ་སེམས་ཀྱི་ངོ་བོ་ལས་མ་གཡོས་པ་དེ་གས་ཆོག །དྲན་པ་དང་རྣམ་རྟོག་སེམས་གསུམ་དབྱེར་མེད་གཅིག་པོ་དེ་ག་ཡིན། སྙིང་རྗེ་དང་མོས་གུས་སོགས་བཅོས་མིན་དུ་བྱུང་ན་དེ་ག་རང་ཡིན། མ་བྱུང་ན་བཅོས་ནས་བསྐྱེད་པ་གལ་ཆེ། དེ་རྣམས་ལམ་དུ་སོང་བ་ཡིན། གཉིད་དུ་སོང་དུས་ཚོར་དྲུག་འགག་པའི་སེམས་གསལ་སྟོང་ནམ་མཁའ་ལྟ་བུ་དེར་འཛིན་མེད་པ་དེ་གཉིད་འཐུག་གི་འོད་གསལ་རང་ཡིན། ཚོར་དྲུག་ཚོར་བཞིན་པར་དེར་འཛིན་མེད་པར་བྱུང་ན་སྲབ་མོའི་འོད་གསལ་ཡིན་པས་དེ་གཉིད་འཐུག་གི་འོད་གསལ་དུ་འགྱུར་དགོས། ཉི་ཟླ་ཤར་བ་ལྟ་བུ་སོགས་འོད་གསལ་རྗེས་མཐུན་པ་ཡིན་པས་སླར་སྒོམ་པ་གལ་ཆེ། སླར་འགྱུར་ལྡོག་དང་འདྲི་རྩད་དགོས་པ་བྱུང་ན་ལན་གསལ་མཛོད།། །། ༈ །དཔོན་སའི་དྲུང་པར་གདམས་པ། བྱིང་ནས་དཔོན་སའི་དྲུང་པའི་ཐུགས་དམ་སྐྱོང་ཚུལ་དེ་བཞིན་ལ། བདེ་དོགས་དང་རེ་དོགས་མང་བར་བྱུང་འདུག་པས། སྔ་སོར་ཞུས་པ་ལྟར། ཕྱག་ཆེན་རང་ས་ཆིག་ཆོད་དུ་སྐྱོང་བ་ལ། བསྐྱེད་རིམ་སེམས་བསྐྱེད་སོགས་དགེ་བའི་རྣམ་རྟོག་དང༌། ཉོན་མོངས་ཀྱི་རྟོག་པ་གཉིས་ཀ་ལ་དོན་རྣམ་རྟོག་ཡིན་པར་གཅིག་དགོས་པས་བཟང་པོ་ལ་རེ་ཞིང་དང་དུ་མི་བླང༌། ངན་པ་ལ་དོགས་ཤིང་དགྲར་འཛིན་མི་སྤང༌༑ བཟང་ངན་གང་ཤར་འཛིན་མེད་བཅོས་ལྷད་མེད་པར་རང་སོ་ཐད་བབས་སུ་སྐྱོངས། སྐྱོང་ཚུལ་བདེ་བ་དང་མི་བདེ་བའང་གནས་སྐབས་སུ་དེ་ལྟར་སྣང་བ་ནི་འཁྲུལ་ངོར་མ་གཏོགས་དོན་ལ་སེམས་ཉིད་ལ་བདེ་བ་དང་མི་བདེ་བའི་ཐ་སྙད་མེད་ཕྱིན་སྐྱོང་ཚུལ་དེ་འདྲ་ཅི་ལ་ཡོད། རེ་ཞིག་གང་ཤར་དེ་ག་ལ་དགག་པ་དང༌། སྒྲུབ་པ་དང༌། རེ་དོགས་དང༌། བླང་དོར་གང་ཡང་མི་དགོས། རྣམ་རྟོག་ལ་སླར་བཟོ་བཅོས་ཀྱང་མི་དགོས། གང་ཤར་གང་འདུག་དེ་ག་རང་བབས་ཀྱིས་སྐྱོངས། སེམས་མ་བརྗེད་ཙམ་ཐུན་ཆུང་གྲང་མང་བར་མཛད་པ་ཞུ།། །། ༈ །བོ་དོང་བཀའ་བཅུ་དཀོན་མཆོག་བསྟན་འཛིན་ལ་གདམས་པ།

ཐོག་མེད་བགྲང་ཡས་དུས་ནས་ད་ལྟའི་བར། །རིགས་དྲུག་གནས་སུ་ཟོ་ཆུན་ལྟར་འཁོར་ཡང༌། །དམ་ཆོས་ཚུལ་བཞིན་མ་སྤྱད་དེ་འབྲས་ཀྱིས། །ད་དུང་འཁོར་བར་འཁྱམས་འདི་ཡི་རེ་མུག །ད་རེས་དལ་འབྱོར་སྐྱོན་མེད་འདི་ཐོབ་པ། །རྙེད་དཀའ་འཇིག་སླ་མྱུར་དུ་འཆི་འགྱུར་ཞིང༌། །ལས་ཀྱི་དབང་གིས་གར་སྐྱེ་ཆ་མེད་པས། །མི་ལུས་ཆུད་མ་ཟོས་པ་ཆོས་ལ་གཞོལ། །དམ་ཆོས་བྱེད་བློར་ནམ་འཆི་ཆ་མེད་པ། །མྱུར་དུ་བྱ་རན་ཕྱི་བཤོལ་མི་བྱ་བ། །ཁ་འཕྲད་སྣ་འཕྲད་དགེ་བའི་ལས་ལ་བཀོལ། །དམ་ཆོས་རང་གར་སྤྱད་ཀྱང་ཚུལ་མཐུན་དཀའ། །དེ་བས་བརྟགས་བྱས་བླ་མ་མཚན་ལྡན་བསྟེན། །མཉེས་པ་རབ་སྒྲུབ་ཞལ་གྱི་གདམས་ངག་བླང༌། །ཐུབ་བསྟན་སྒོར་ཞུགས་བསླབ་གསུམ་སྲོག་ལྟར་འཛིན། །ཉམས་ལེན་ཆོས་ལ་བཟང་ངན་འཛིན་སྟངས་མེད། །གྲུབ་མཐའི་ཕྱོགས་འཛིན་རང་རྒྱུད་བརླག་པའི་རྒྱུ། །བསྟན་དོན་ཡིན་སེམས་ཕྱོགས་ལྷུང་རྩོད་པ་འདིས། །འཁོར་བར་འཁྱམ་པའི་རྩ་བར་ཐག་བཅད་ནས། །རང་ཉིད་གང་མོས་སྔོན་གྱི་ལས་སྨོན་ཡིན། །ལམ་དེར་ཞུགས་ནས་གཉིས་མེད་ཉམས་སུ་བླང༌། །ཐོས་པ་རྒྱ་ཆེན་ཐལ་ཕྱིར་ཐ་སྙད་དང༌། །རིག་ལམ་བཅུ་ཕྲག་མཁས་འདོད་རྒྱ་བསྐྱེད་དང༌། །ཚུལ་འཆོས་ཁ་མཁས་བཙུན་བཙུན་ལ་སོགས་པ། །དེ་ཀུན་སྣང་ཤས་ལྟར་སྣང་དམ་ཆོས་ཡིན། །རང་སེམས་ཆོས་སྐུ་གདོད་མའི་གཤིས་རྟོགས་པའི། །ཐབས་ནི་ཉམས་རྟོགས་ལྡན་པའི་བླ་མ་ཡི། །མྱོང་ཁྲིད་གདེང་ལྡན་དེ་ལ་རག་ལས་ཀྱི། །དེ་མིན་གནས་ལུགས་ཇི་བཞིན་རང་སེམས་དོན། །ཕྲ་ཕྱིར་ཐོས་དང་དོན་དམ་ཕྱིར་བསམ་པས། །ཟབ་ཕྱིར་འཇིག་རྟེན་སྒོམ་གྱིས་མི་རྟོགས་པ། །མ་ཕམ་པས་གསུངས་འདི་ཉིད་སྙིང་ལ་བརྣག །དེ་ཕྱིར་མྱུར་དུ་སངས་རྒྱས་སྒྲུབ་འདོད་ན། །རྦད་ཁམ་ཅན་གྱི་འུར་གོག་ཆོས་རྣམས་ལས། །ལམ་ཐག་ཉེ་བའི་རང་གཤིས་རང་བབས་སུ། །བཟོ་མེད་གཉུག་མའི་དོན་སྒོམ་ལམ་ལ་གཞོལ། །འདི་ལ་དཔེ་ལྟས་གཤར་སྦྱང་རྩོད་ངར་དང༌། །རྔ་རྔུང་དྲིལ་འཁྲོལ་འཁྲུལ་འཁོར་དཀའ་ཐུབ་སོགས། །སྒོ་གསུམ་བྲེལ་ཞིང་ཡོ་བྱད་མི་འཛོམ་དང༌། །མ་བྱུང་མི་ཆོག་དཀའ་ལས་ཅང་མ་འཚལ། །དབེན་པར་འདུག་ནས་མ་ཤི་མ་ལྟོག་དང༌། །མ་འཁྱག་ཙམ་གྱི་བཟའ་བཏུང་གོས་བསྟེན་ནས། །དལ་བར་སྡོད་ཅིང་དལ་བར་བསྒོམས་པ་ཡིས། །བསྐལ་མང་རྙེད་དཀའི་བྱང་ཆུབ་གོ་འཕང་དེ། །ཚེ་འདིར་སྒྲུབ་པའི་ཆོས་འདི་ང་རེ་སྤྲོ། །ང་ལ་བདེན་པར་འཛིན་པའི་མི་ཡོད་ན། །སངས་རྒྱས་སྒྲུབ་པའི་ཆོས་ཀྱི་ཞལ་གདམས་ནི། །ཁོག་པ་དྲལ་ཡང་བདེན་གཏམ་འདི་ལས་མེད། །དེ་སྐད་སྨྲས་པས་གྲུབ་མཐའི་ཕྱོགས་འཛིན་པའི། །སྟངས་གཅོད་མཛད་རྣམས་ཁྲོ་ཞིང་བཀྱོན་ན་ཡང༌། །དོན་ལ་གང་གནས་རྒྱལ་བ་རྣམས་ཀྱིས་དགོངས། །བདེན་རྫུན་དཔང་པོ་གཤིན་རྗེ་ཆོས་རྒྱལ་བཟང༌། །དེ་སྐད་མི་སྨྲ་ཁ་མེད་བོ་དོང་པའི། །བཀའ་བཅུ་འཛིན་པ་དཀོན་མཆོག་བསྟན་འཛིན་ཞེས། །དགེ་བཤེས་དད་པ་ཅན་གྱིས་ནན་བསྐུལ་ཕྱིར། །ཇི་ལྟར་སོ་འཆའ་ཟོས་ན་མ་འདོད་ཀྱང༌། །ངན་སྐྱུག་འདོར་བཞིན་དབང་མེད་དད་པའི་ངོར། །ཆོས་ཀྱི་གྲགས་པས་བྲིས་ཀྱི་དགེ་གྱུར་ཅིག། །།

༈ །སྒྲུབ་པ་མ་ངག་དབང་ཡིད་འཛིན་ལ་གདམས་པ། སྒྲུབ་པ་མ་ངག་དབང་ཡིད་འཛིན་གྱིས་རྟོགས་པའི་འབུལ་བ་བྱས་པར་ཅིས་ཀྱང་རྗེས་སུ་ཡི་རང༌། དང་པོ་ཁྲིད་མ་ཞུས་གོང་ནས་ལུས་ཡོད་དུ་མི་ཚོར་ཞིང་སེམས་སྟོང་གསལ་དུ་གནས་པ་སོགས་ནི་སྐྱེ་བ་སྔོན་མ་ཕྱག་རྒྱ་ཆེན་པོའི་ལམ་ལ་བག་ཆགས་ཡོད་པ་ཞིག་ཡིན་འདུག་པས་ཤིན་ཏུ་ལེགས། གཅིག་པུར་འདུག་པ་ལ་དགའ་བ་སོགས་ཀྱང་ཚེ་སྔོན་དབེན་པར་གོམས་པ་ཞིག་ཡིན་འདུག །ཁྲིད་ཞུས་ནས་རང་སེམས་གསལ་སྟོང་ལས་བླ་མར་ཞུ་རྒྱུ་མ་རྙེད་པ་དེ་ཀ་སེམས་ངོ་ཤེས་ཤིང་ཞུ་རྒྱུ་དོན་དམ་པར་དེ་ཀ་ལས་གཞན་པ་ཅི་ལ་ཡོད། རིག་པ་རྗེན་ལ་བུད་ཅིང་བཟང་ངན་གྱི་རེ་དོགས་མེད་པ་བླ་མ་དང་རང་སེམས་དབྱེར་མེད་དུ་ཐག་ཆོད་པ་སོགས་དགེ་སྦྱོར་རྩལ་ཆེ་བ་ལམ་ཕྱེད་ཐག་ཉེ་བ་ཞིག་ཡོང་རིགས་སུ་འདུག །ལུས་གནད་དང་འགྲོ་འཆག་ཉལ་འདུག་མཉམ་བཞག་བྱས་མ་བྱས་ཁྱད་མེད་པ་གང་ཤར་བདེ་སྟོང་དུ་འདུག་པ་དེ་ཉིད་ཕྱག་ཆེན་ལས་སྔགས་ལམ་ལ་བག་ཆགས་དང་སྐལ་པ་ཡོད་པ་ཞིག་ཡིན་འདུག །ཆོས་དྲུག་ཞུ་ཚེ་མ་བདེ་ཞིང་ན་བ་དེ་ཁམས་འདུས་པ་ཡིན། གཏུམ་མོ་ན་ཚ་དང་སྡུག་བསྔལ་གྱི་དུས་སུ་སླེབས་པ་གཏུམ་མོའི་ལམ་རྟགས་ཡིན། མིག་ལམ་དུ་མེ་སྟག་དང་མར་མེ་སོགས་སྣང་བ་དང༌། སྙིང་ཁ་ནས་དུ་བ་མཐོང་བ་སོགས་ལས་རླུང་འབྱུང་བ་བཞིའི་ཁམས་ཅན་དབུ་མར་ཞུགས་གནས་ཐིམ་གསུམ་བྱེད་ལ་ཁད་ཀྱི་དུ་བ་སོགས་རྟགས་བཅུ་འཆར་བའི་འགོ་བརྩམས་པ་ཡིན་པས། དེ་གའི་མོད་ལ་གཏུམ་མོ་དང་རླུང་སྦྱོར་ལ་གནད་དུ་བསྣུན་འབད་འབུང་བྱས་ན་ལམ་ཐག་ཉེ་ཞིང་ས་ཆོད་གཞན་ལས་ཆེ་བ་ཞིག་ཡོང་རྒྱུ་ཡིན། རྨི་ལམ་ཟིན་པ་སོགས་ཀྱང་ལས་རླུང་དབུ་མའི་ནང་མགྲིན་པར་འདུས་པའི་རྟགས་ཡིན། གཞན་པ་ཕྱི་ནང་ཐམས་ཅད་མཐོང་བ་སོགས་ནི་མཐོང་ཉམས་ཀྱི་རྣམ་པར་འདུག །བླ་མ་མཐོང་བ་ཙམ་གྱིས་མོས་གུས་སྐྱེ་ཞིང་མོས་གུས་དེ་ཀ་སྒོམ་དུ་འཆར་བ་དེ་བཞིན་ལས་དང་སྐལ་པ་ལྡན་པ་ཞིག་ཡིན་འདུག

།ད་ཆ་ཕྱག་ཆེན་རང་སྒོམ་ཡང་རིམ་གྱིས་པ་ལས་ཤོགས་ཆེ་བ་མི་འབྱུང༌། འོན་ཀྱང་ཆོས་དྲུག་སོགས་རྩ་རླུང་གི་ཉམས་ལེན་ལ་འབད་ན་མྱུར་ཞིང་བོགས་ཆེ་བ་ཞིག་ཡོང་རིགས་ཡིན་འདུག །ཕྱག་ཆེན་རང་ལ་འབད་ན་ད་ལྟའི་དགེ་སྦྱོར་འདི་ལ་འགྱུར་ལྡོག་བག་རེ་འབྱུང༌། བླ་མ་མྱོང་བ་ཅན་ལ་ཡང་ཡང་གཏུགས་ན་ལེགས་པར་འོང༌། གང་ལྟར་སྔ་མ་ཕན་གྱི་ཐུགས་དམ་བྱས་ཚད་ལམ་རྣལ་མ་གོ་ཆོད་དུ་སོང་བས། ད་དུང་དེ་ལུགས་ལ་འབད་པ་རེམ་རེམ། ཞེས་པའང་ངག་དབང་ཡིད་འཛིན་གྱིས་དགོས་ཟེར་བར། འབྲི་གུང་པ་དགེ་སློང་རྡོ་རྗེ་འཛིན་པ་འཁོར་འདས་རང་སེམས་སུ་ཐག་ཆོད་པ། རེ་དོགས་ལ་སྤང་བླང་མི་དགོས་པའི་རྒན་པོ་གྱི་ན་བ་དེས་བྲིས་པ་ཡིན་ནོ།། །། ༈ །རྟོགས་ལྡན་ཕུན་ཚོགས་དར་ལ་གདམས་པ། སེམས་ལ་རྣམ་རྟོག་གང་ཤར་ཡང་ངོ་བོ་སེམས་ལས་གཞན་དུ་སོང་ཞིང་གྲུབ་པ་མེད་པ་ཆུ་དང་ཆུ་བུར་ལྟར་ཡིན་པས་རྣམ་རྟོག་སེམས་སུ་ཐག་བཅད། ཚོགས་དྲུག་གི་སྣང་ཆ་ཐམས་ཅད་ཀྱང་སེམས་ཀྱི་འཁྲུལ་ངོར་ཀུན་བཏགས་གཞན་དབང་ཡོངས་གྲུབ་གསུམ་གྱིས་བསྡུས་ཏེ་སྣང་བ་ལས། དོན་དུ་ཕྱི་རོལ་དུ་སྣང་བ་སྤུ་ཙམ་མེད་པས་སྣང་བ་སེམས་སུ་ཐག་བཅད། སེམས་དེ་ཉིད་ཀྱང་རང་བྱུང་རང་གསལ་མ་གཏོགས་སྐྱེ་འགག་གནས་གསུམ་དང་བྲལ་བས་སེམས་སྐྱེ་མེད་དུ་ཐག་བཅད། སྐྱེ་མེད་དེའང་ངོ་བོ་ཆོས་སྐུ་སྤྲོས་བྲལ་ཟབ་གསལ་གཉིས་མེད་དོན་དམ་བདེན་མེད་རེ་དོགས་ཐམས་ཅད་དང་བྲལ་བས་སྐྱེ་མེད་སྟོང་པ་ཉིད་ཆོས་སྐུར་ཐག་བཅད། ཆོས་སྐུ་དེའང་ཅི་མེད་ཅང་མེད་ཀྱི་སྟོང་ཧད་མིན་པ་ངོ་བོས་སྟོང་པ། རྣམ་པ་གསལ་བ། མདངས་འགག་མེད། རྩལ་ལྷུན་གྲུབ་ཏུ་འབྱུང་བ། ཆོས་སྐུ་ཡོན་ཏན་མཛད་པ་དང་བཅས་པ་མགོན་པོ་འབྲི་གུང་པས་གསུངས་པ་ལྟར་སྐུ་གསུམ་ཐ་དད་མིན་པར་ཐག་བཅད། རང་དོན་འཁོར་འདས་དབྱེར་མེད་རེ་དོགས་དང་བྲལ་བ། གཞན་དོན་ཆུ་ཟླའི་རོལ་པ་བཞིན་བསམ་མེད་བརྗོད་བྲལ་དུ་འབྱུང་བས་དོན་གཉིས་ལྷུན་གྲུབ་འབད་རྩོལ་བྱ་བྲལ་ངང་གྲུབ་ཏུ་ཐག་བཅད།

ཐག་དེ་རྣམས་ཆོད་ན་འཁོར་འདས་སྤང་བླང་མི་དགོས་པ་བློ་བདེ་བའི་སར་ཕྱིན་པ་ཡིན་བསམས་པ་བདག་རང་གི་བློར་ཤར་ཚོད་ཡིན་པས་གཞན་ཀུན་གྱི་ཐུགས་ལ་འཐད་མི་འཐད་ཇི་འདྲ་ནའང་ཐབས་མི་གདའ་ལགས། ཞེས་པ་རྟོགས་ལྡན་ཕུན་ཚོགས་དར་གྱིས་བསྐུལ་ངོར། འབྲི་གུང་པ་ཆོས་ཀྱི་གྲགས་པས་ཅི་དྲན་གང་དྲན་དུ་བྲིས་པ་ཨ་ལ་ལ་ཧོཿ ༈ །ཡེ་ཤེས་ཕུན་ཚོགས་ལ་གདམས་པ། ཡེ་ཤེས་ཕུན་ཚོགས་ཀྱི་རྟོགས་པའི་གནས་ཚུལ་དེ་ལ་ཉམས་ལེན་རྣམ་པ་ཀུན་ཏུ་ཧྲིལ་གྱིས་དྲིལ་ན། སེམས་རྣམ་རྟོག་སོ་སོར་དབྱེ་བ་འབྱེད་པའི་ཉམས་ལེན་མི་དགོས། རང་སེམས་གསལ་སྟོང་འཛིན་མེད་ཧྲིག་ངར་ཤུགས་དང་ལྡན་པ་དེ་ག་མ་ཡེང་བར་ཅེར་ཅེར་བལྟས་པས་འགྱུར་ལྡོག་མེད་པ་མཐོང་བ་དེ་ག་དགེ་སྦྱོར་ཡིན། རྣམ་རྟོག་གང་ཤར་སྣང་སྲིད་ཚོགས་དྲུག་གང་འདུག་ཐམས་ཅད་སེམས་ཀྱིས་བྱས་པའང་མིན། སེམས་ཀྱང་མིན། སེམས་ལས་བྱུང་བའང་མིན། ཐམས་ཅད་སེམས་ཡིན་པའང་མིན་པས་དེ་ཐམས་ཅད་སེམས་ཐོག་ཏུ་ཚུར་ཡང་མི་བཞག །སེམས་དེ་རྣམས་ཀྱི་ཕྱིར་རྗེས་སུའང་མི་འབྲང༌། སྣང་སྲིད་ཚོགས་དྲུག་གང་ལྟར་སྣང༌། གང་ལྟར་ཤར་ཡང་དེ་ག་མ་བཅོས་རང་བབས་རང་སེམས་ཀྱི་ངང་དུ་བསྒོམ་དུ་རེ་བ་དེ་ལས་མ་གཡོས་པའི་བཟོ་བཅོས་དགག་སྒྲུབ་མེད་པར་མ་ཡེང་བར་བྱེད་པ་དོན་གྱི་བསྒོམ་བྱ་ཡིན་པ་ཐག་བཅད་པ་ཡིན། སྣང་མཆེད་ཐོབ་གསུམ་དེ་སྤྱིར་འཆི་བའི་དུས་དང་གཉིད་ལ་འགྲོ་དུས་འབྱུང་བ་སོགས་གོ་སླ་ལ། སེམས་དོན་གྱི་སྐབས་སེམས་ངོ་བོ་རྐྱང་པ་རྣམ་རྟོག་རགས་པ་འགག་པ་རྣམ་པར་ཤེས་པ་སྣང་བ་ལ་ཐིམ་པའི་སྐབས། རྣམ་རྟོག་ཕྲ་བ་འགག་པ་སྣང་བ་མཆེད་པ་ལ་ཐིམ་པའི་སྐབས། རྣམ་རྟོག་ཐམས་ཅད་འགགས་ནས་སེམས་བརྗོད་མེད་ཝལ་ལེ་སྣང་བ་མཆེད་པ་ཉེར་ཐོབ་ལ་ཐིམ་པའི་སྐབས། རྣམ་རྟོག་མེད་པར་སེམས་གསལ་སྟོང་མཐའ་བྲལ་ཚོགས་དྲུག་གི་རྟོག་པ་མ་འགགས་ཤིང་དེར་སྣང་གི་བཟོ་བཅོས་མེད་པ་ཉེར་ཐོབ་འོད་གསལ་ལ་ཐིམ་ཞིང༌། སེམས་ཉིད་རང་བཞིན་འོད་གསལ་ཆེན་པོ་ཆོས་སྐུ་ཡེ་འབྱམས་དོན་དམ་བདེན་པ་དངོས་ཡིན་པ་རྗེ་འཇིག་རྟེན་གསུམ་གྱི་མགོན་པོས་རིམ་ལྔའི་ཐོན་ཆོས་སུ་གསུངས་པ་གནད་ཟབ་པ་ཡིན།

འདི་ལ་གོམས་ན་གཉིད་དང་འཆི་བའི་སྣང་མཆེད་ཐོབ་གསུམ་གྱི་ཐ་མ་འོད་གསལ་འཛིན་པའང་ཆེས་སླ་ཞིང་གནད་ཟབ་པ་ཡིན།། །། ༈ །བླ་མ་འོད་གསལ་སྡིང་པ་གདན་ས་བ་དཀོན་མཆོག་རྣམ་རྒྱལ་ལ་གདམས་པ། རྗེ་དུས་གསུམ་སངས་རྒྱས་ཀུན་འདུས་པ། །ཕ་རྡོ་རྗེ་འཆང་དབང་མི་གཟུགས་ཅན། །མཚན་བརྗོད་པར་དཀའ་བའི་བི་ད་ར༑ ༑མི་ཁོ་བོའི་སྙིང་དཀྱིལ་པདྨར་བཞུགས། །ང་དུས་མཐར་སྐྱེས་པའི་བླ་མའི་མིང༌། །ཁོང་བཤད་སྒྲུབ་ཀྱི་དམ་པ་གཞན་ཇི་བཞིན། །བསྟན་འཛིན་དང་འགྲོ་དོན་ལ་སོགས་པས། །འུར་གོག་གི་སྒྲ་དབྱངས་མ་བྱས་ཀྱང༌། །ཚེ་འདིར་ལྟོས་ཀྱི་དལ་འབྱོར་ཆུད་མ་གསོན། །སེམས་སྐྱེ་འཆི་རེ་དོགས་དང་བྲལ་བས། །མི་རྟག་པའི་ཡི་མུག་སྒོམ་མི་དགོས། །ཆོས་ཐམས་ཅད་རྟེན་འབྱུང་རྒྱུ་འབྲས་ཀྱི། །ཚུལ་བཅོས་མེད་དུ་རྟོགས་པས་སྡིག་ལྟུང་བྲལ། །དོན་སྟོང་ཉིད་རྒྱུ་འབྲས་རྟོགས་པ་ཡིས། །དཀར་ནག་ལས་འབྲས་སྤུ་རིས་འབྱེད། །ཡུལ་དང་ཡུལ་ཅན་མཐའ་དག་པར། །འཁྲུལ་ངོར་མཐོང་བའི་སེམས་བསྐྱེད་ལ། །བཅོས་མའི་སྨོན་འཇུག་འགེབ་མི་དགོས། །གནས་ལུགས་དང་ཚུལ་ཁྲིམས་གནད་གཅིག་པས། །ཨ་འཐས་ཀྱི་རྩིས་འཇོག་དེར་མ་བཏང༌། །ལྷ་གདོད་ནས་གྲུབ་པར་ཐག་བཅད་པས། །བསྐྱེད་རིམ་ལ་གཤར་སྦྱང་ངས་མ་བྱས། །རླུང་རྡོ་རྗེའི་བཟླས་པ་རྩོལ་སྒྲུབ་བྲལ། །བགྲང་ཕྲེང་ལ་མཐེབ་ཚོད་རྩིས་སུ་བྲལ། །ཆོས་ཐམས་ཅད་འོད་གསལ་སྟོང་པའི་དབྱིངས༑ ༑དེ་གདོད་ནས་ཡིན་ཞེས་བསྡུ་རིམ་ཞེས། །མཐའ་དབུས་གཅིག་ལ་གཅིག་ཐིམ་ཞིང༌། །སེམས་རང་ངོ་རང་གིས་མཐོང་བ་ལ། །རྩོལ་བྱས་ཀྱི་སྒོམ་སྲན་ཅི་བྱར་ཟད། །རང་གཤིས་རང་བབས་ཀྱིས་སྐྱོང་བ་ལ། །དྲན་འཛིན་དང་གཉེན་པོ་ང་ལ་མེད། །དོན་རླུང་སེམས་གནད་གཅིག་དོན་རྟོགས་པས། །རླུང་འཛིན་གྱི་རྩ་བཙིར་ཁ་ན་མེད། །ལུས་གཡོ་འགུལ་གང་བྱས་འཁྲུལ་འཁོར་ཉིད༑ ༑ལྔ་སྦྱོང་སོགས་རྩིས་གྲངས་བརྗེད་དེ་ཐལ། །གཤིས་གདོད་ནས་ཕྱག་རྒྱ་ཆེན་པོར་གྲུབ། །དཔེ་ཀློག་གི་ངོ་སྤྲོད་ཡི་རེ་མུག

།འཁོར་འདས་ཀུན་སེམས་སུ་གཅིག་པ་ལ། །མཐོ་རིས་དང་ངན་སོང་རེ་དོགས་བྲལ། །དོན་ཡིན་ལུགས་ནང་ནས་ཤར་བ་ལ། །ལུང་རིག་གི་དོགས་གཅོད་དེར་མི་དགོས། །སེམས་ཆོས་སྐུར་རྟོགས་པའི་རྣལ་འབྱོར་ལ། །འབྲས་བུ་ཕྱི་མར་སྨོན་མི་འཚལ༑ ༑དོན་དེ་ལྟར་མཐོང་བའི་ཉམས་ལེན་འདི། །གཞི་འབྲས་ལ་བཟང་ངན་མི་དགོས་ཤིང༌། །ལམ་དང་སྤྱོད་པ་ཤུགས་འབྱུང་ལ། །སྤང་བླང་མ་དགོས་ང་རེ་བྲོད། །ཅེས་པའང་བླ་མ་འོད་གསལ་སྡིང་པ་གདན་ས་བ་དཀོན་མཆོག་རྣམ་རྒྱལ་གྱིས་བསྐུལ་བའི་ངོར། དབུར་སྟོད་འབྲི་གུང་པ་ཤཱཀྱའི་དགེ་སློང་འཁོར་འདས་རང་སེམས་སུ་རྟོགས་པ་རིག་འཛིན་ཆོས་ཀྱི་གྲགས་པས། ས་གླང་ཟླ་བ་གཉིས་པའི་ཚེས་བཅུ་བདུན་ལ་རྩེ་བ་གཞིས་ཀར་བྲིས་པའོ།། །། ༈ །རྒྱུ་འབྲས་ཀྱི་ཐེག་པ་ལས་བརྩམས་པའི་གླུ་བདུན་ཚན་དུ་བྱས་པ་བཞུགས། ཀྱེ་མ། ཐུབ་བསྟན་གྱི་རྩ་བ་ཚུལ་ཁྲིམས་ཞེས། །རྒྱལ་བས་ཡང་ཡང་བསྔགས་པ་ལ། །དུས་དེང་སང་ཉམས་ལེན་རབ་བྱུང་བདག །སྤོང་སེམས་ངེས་འབྱུང་གི་གཞི་བཟུང་བས། །སོ་ཐར་གྱི་བསླབ་པ་གཅེས་པར་བསྲུངས། །དེ་ཆེན་པོ་དོར་བའི་ཆུང་ངུ་ལ། །རྩིས་ཆེན་གྱི་གཅེས་ནོར་ངས་མ་བྱས། །ཕམ་ལྷག་སོགས་སྡེ་ལྔའི་རྣམ་གྲངས་ཀྱི། །དོན་ལྕི་རིམ་གོང་མ་ཡལ་དོར་ནས། །བཅས་རྐྱང་གི་སྡུག་བཙིར་ཨ་འཐས་པོ། །བྲམ་ཟེ་ལྟར་བཅོས་པའི་ཞི་ཞི་བོ། །འཇབ་འཇོབ་ཀྱི་ཚུལ་འཆོས་མ་ཤེས་ཀྱང༌༑ ༑དོན་སྲུང་སེམས་རང་རྒྱུད་ལ་སྦྱར་བས། །རྣམ་པ་རིག་མིན་གྱི་ངོ་བོ་དང༌། །བཅས་པའི་རང་མཚམས་ཟིན་པ་དང༌། །རང་བཞིན་རྒྱུ་འབྲས་ཀྱི་འདོར་ལེན་གསུམ། །དོན་དབྱེར་མེད་དུ་གོ་བས་ཉམས་སུ་བླངས། །བཅས་རང་བཞིན་གཅིག་པའི་གནད་ཀ་དེས། །གསུང་རབ་ལ་ནང་འགལ་གྱི་ལོག་ལྟ་བྲལ། །ཆོས་སྤོང་མ་བསགས་ང་རེ་སྐྱིད། །ཅེས་སོ་ཐར་ལས་བརྩམས་པའི་གླུའོ། །ཡང༌། ལར་སངས་རྒྱས་ཐོབ་འདོད་ཡོད་སྲིད་ན། །མེད་དུ་མི་རུང་ཆོས་གཅིག་པོ། །བྱམས་སྙིང་རྗེ་ལྡན་པའི་བྱང་སེམས་འདི། །མཁར་མཐོན་པོར་རྩིག་པའི་རྨང་དང་འདྲ། །དེ་ཉེ་རིང་མེད་པའི་བྱམས་པ་དང༌། །ཕྱོགས་རིས་མེད་པའི་སྙིང་རྗེ་དང༌། །ཁ་གདེང་མཚུངས་པའི་སྨོན་པ་དང༌། །ལག་ཏུ་ལེན་པའི་འཇུག་སེམས་དང༌། །མཐའ་བྲལ་དོན་དམ་བྱང་སེམས་རྣམས། །རང་རྒྱུད་སྦྱར་ནས་ཉམས་བླངས་ཤིང༌། །བདག་གཞན་བརྗེ་སོགས་མཐོན་པོའི་ངག

།ཁ་རུ་སྨྲ་ཞིང་ལག་མི་ལོན། །ཆོས་བརྒྱད་ཀྱི་བྱང་སྡོམ་ཡ་རེ་ཆ། །བདག་དམན་པས་བདག་གཞན་བརྗེའོ་ཞེས། །ཁ་མཁས་མི་འདོད་ཕྱོགས་མེད་ཀྱི། །འགྲོ་ཕན་གང་འགྲུབ་བྱས་བྱས་ནས། །ལུས་ངག་ཡིད་གསུམ་བྱ་བ་ཀུན། །འགྲོ་དྲུག་གི་བྲན་དུ་བཏང་ནས་ཀྱང༌། །རང་བྱས་ཀྱི་རྣམ་དཀར་དེ་ལ་བྱིན། །གཞན་རྒྱུད་ཀྱི་སྡུག་བསྔལ་བདག་ཉིད་ལ། །དངོས་སུ་སྨིན་ཡང་བཟོད་དམ་སྙམ། །དོན་དེ་ལ་སེམས་བསྐྱེད་ཀྱི་སྙིང་པོ་བྱས། །གོ་ཆོད་དམ་མི་ཤེས་རྒྱུ་འབྲས་ཤེས། །ཐེག་ཆེན་གྱི་ཁྱུ་རུ་ཚུད་ནས་ཐལ། །ཞེས་བྱང་སེམས་ལས་བརྩམས་པའི་གླུའོ། །ཡང༌། ཆོས་ཟབ་མོར་གྲགས་པའི་རྡོ་རྗེ་ཐེག །དོན་བསྡུས་ན་སྨིན་གྲོལ་གཉིས་སོ་སྐད། །ལར་སྨིན་ལམ་དབང་གི་ཆུ་བོ་དེ། །རང་ཉམས་ལེན་དུ་དྲིལ་བའི་རིམ་པ་གཉིས། །ལུས་ཐ་མལ་དང་ཆད་ལྟ་གཞོམ་པ་ལ། །དཔེ་སྒྱུ་མ་ལྟ་བུའི་ལྷ་སྐུ་དེ། །གདོད་ནས་ཡོངས་གྲུབ་ལ་ངེས་ཤེས་སྐྱེས། །ཡས་རིམ་མས་རིམ་གྱི་གསལ་འདེབས་དེ། །རྣམ་རྟོག་གི་ཕྲེང་བར་སོང་གི་དོགས། །ངག་ཐ་མལ་དང་ལས་རླུང་སྦྱང་བའི་ཕྱིར། །རླུང་རྡོ་རྗེའི་བཟླས་པ་གཞོམ་མེད་དུ། །ཤབ་ཤུབ་ཀྱི་བཟླས་པ་ཨ་རེ་སྡུག །ཡིད་ཐ་མལ་དང་རྟག་ལྟ་སྤང་བའི་ཕྱིར། །དོན་རང་རིག་རང་རྫོགས་ཀྱི་རྫོགས་རིམ་སྒོམས། །བསྡུ་རིམ་ཐིམ་རིམ་གྱི་ངག་འགྲོས་དེ། །དོན་དམ་གྱི་ཁ་ལ་མ་རེག་དོགས། །དོན་སྣང་སྟོང་དབྱེར་མེད་ཀྱི་བསྐྱེད་རྫོགས་དེ། །དཔེ་ནམ་མཁར་ཉི་ཟླ་ཤར་བ་འདྲ། །སྐད་ཅིག་ལ་གསལ་ཞིང་སྐད་ཅིག་ལ་རྫོགས། །གཉིས་མེད་ཟུང་འཇུག་འདི་ང་རེ་བྲོད། །ཁ་སློབ་དང་ངག་འགྲོས་གཤར་སྦྱང་གི། །བསྐྱེད་རྫོགས་ཀུན་ཇི་ལྟར་དགྱེས་དགྱེས་མཛོད། །དོན་འདི་ལས་སྐྱེལ་སོ་གཞན་ཡོད་ན། །ཕ་རྡོ་རྗེ་འཆང་དབང་ཁྱོད་རང་ཤེས། །ཞེས་པ་ནི་སྔགས་སྤྱི་ལས་བརྩམས་པའི་གླུའོ། །ཡང༌། རྒྱུད་ཀུན་ལ་གྲགས་པའི་ཆོས་ཟབ་མོ། །དཔལ་ནཱ་རོ་དང་ནི་གུའི་ཆོས་དྲུག་པོ། །འཕྲལ་རླུང་ལྟར་གྲགས་ཀྱང་རང་ཉམས་སུ། །ལས་འབྲལ་མེད་སྙིང་ཕུར་འདི་ལ་བཏབ། །ལུས་གདོད་ནས་གྲུབ་པ་ལྷ་ཡི་སྐུ། །རྩ་རླུང་དང་ཐིག་ལེ་དེ་ལ་ཚང༌། །རླུང་སྐྱེ་འགག་མེད་པའི་གཞོམ་མེད་སྒྲ། །ཐབས་བདེ་བ་ཆེན་པོ་ཧཾ་ཡིག་དངོས། །སྟོང་ཤེས་རབ་མཁའ་དབྱིངས་ཙཎྜ་ལཱི། །དེ་རང་བབས་གཤིས་ཀྱིས་འབར་ཞིང་འཛག

།ལུས་འགུལ་སྐྱོད་གཤིས་ཀྱི་འཁྲུལ་འཁོར་གནད། །དོན་སྟོང་ཉིད་རྣམ་པ་བདེ་བའི་ཉམས། །རྩལ་དྲོད་དུ་འབར་བ་སྙིང་ལ་བརྣག །རྩ་བཙིར་གྱི་རླུང་དང་འཕོངས་བཏེག་དང༌། །གཉའ་ལག་བཀུག་པའི་འཁྲུལ་འཁོར་དང༌། །འབར་འཛག་ལ་སེམས་པའི་འཛག་བདེ་དང༌། །ལུས་ཚ་བ་སྐྱེས་པའི་མེ་དྲོད་དང༌། །ཡིད་ཆགས་པ་རྒྱས་པའི་བདེ་ཉམས་དང༌། །སེམས་ཧད་པོར་བཏང་བའི་མི་རྟོག་པ། །བན་ལོག་ལ་སྨོན་པའི་རས་དཀར་དང༌། །ཁྱི་རྒན་ལ་སྨོན་པའི་ག་ཤ་དང༌། །རོ་བཤའ་ལ་སྨོན་པའི་ཐོད་ཕོར་སོགས། །མི་ང་ལ་མེད་དེ་ཅི་རང་དྲག །ལུས་ཆོས་གོས་གསུམ་གྱིས་གཡོགས་བྱས་ནས། །གཤིས་རང་གཤིས་རང་བབས་ཀྱི་ཉམས་ལེན་རྣམས། །ཐབས་རྡོ་རྗེ་ཐེག་པས་གནད་དུ་བསྣུན། །དོན་འདི་ལ་བཟང་ངན་ཅི་བྱུང་ཡང༌། །ང་འགྱོད་པ་མེད་དོ་གང་བྱུང་ཤོག ༑སེམས་གཞི་ལམ་འབྲས་བུ་དབྱེར་མེད་པའི། །དོན་སྟོང་ཉིད་འོད་གསལ་བསྒོམས་བསྒོམས་ནས། །གཉིད་འཐུག་དང་འཆི་བའི་འོད་གསལ་ཞེས། །མིང་སོ་སོར་བཏགས་པ་བརྗེད་ནས་ཐལ། །འཁོར་འདས་ཀུན་སྒྱུ་མ་རྨི་ལམ་དུ། །རྟོགས་པས་མཚན་འཕྲུལ་འཛིན་སྤེལ་དང༌། །གཉིས་སྣང་གི་སྒྱུ་ལུས་རང་སོར་བཞག །སྐྱེ་ཤི་བར་དོ་སེམས་སུ་རྫོགས༑ ༑སེམས་ཆོས་སྐུར་རྟོགས་པས་འཁོར་ཟིན་གྱི། །བར་དོ་དང་འཕོ་བ་གང་དུ་སྦྱང༌། །ལར་སྐད་ཅིག་དྲན་རྫོགས་སུ་ཉམས་ལེན་ལ། །ཆོས་ལྔ་དྲུག་གི་དབྱེ་བ་བྱེད་མ་དགོས། །དོན་གཅིག་ཏུ་དྲིལ་བའི་རང་བློ་བདེ། །ཞེས་ཆོས་དྲུག་ལས་བརྩམས་པའི་གླུའོ། །ཡང༌། སེམས་གདོད་ནས་སྤྲོས་པས་མ་གོས་པར། །སེམས་དམིགས་ཀྱི་རིམ་པ་འདིར་མ་བྱས། །རླུང་སྐྱེ་མེད་དོན་དམ་རྩོལ་བས་སྟོང༌༑ ༑རྡོར་བཟླས་ཀྱི་རིམ་པ་ཅི་ལ་བྱ། །འཁོར་འདས་ཀུན་རང་བཞིན་མ་གྲུབ་པ། །སྒྱུ་ལུས་ཀྱི་དཔེ་དོན་གང་ལ་སྦྱོར། །སེམས་རང་གཤིས་འོད་གསལ་ཆོས་སྐུ་ཉིད། །འོད་གསལ་གྱི་རིམ་པ་དགོས་རྒྱུ་ཆུང༌། །བདེན་གཉིས་དབྱེར་མེད་ཟུང་དུ་འཇུག །གཞན་ཟུང་དུ་འཇུག་བྱ་འཇུག་བྱེད་བྲལ། །ཆོས་ཟབ་དང་མི་ཟབ་རང་ལ་དྲིས། །རང་རྒྱུད་རང་གྲོལ་དུ་མ་སོང་ན། །གཞན་ཟེར་གྱི་ཟབ་དགུས་བསླུ་ཉེན་ཆེ། །དོན་རང་སེམས་དཔང་པོར་བཞག་པ་འདི། །ཉམས་ལེན་གྱི་གཙོ་བོར་ཁོ་ཐག་ཆོད། །ཅེས་པ་རིམ་ལྔ་ལས་བརྩམས་པའི་གླུའོ། །ཡང༌།

རིགས་ཁམས་རྣམ་དག་སངས་རྒྱས་ཉིད། །དེ་གློ་བུར་གྱི་དྲི་མས་ཅི་ལ་ནོངས། །དོན་རང་ངོ་ཤེས་ན་བློ་བདེ་དཔལ། །དག་པ་དང་མ་དག་དག་མ་དག །ལུས་སྣང་དང་སེམས་སྣང་སྒྱུ་མ་སོགས། །སྣང་གསུམ་གྱི་བཤད་བཤད་ཁ་རེ་སྐམ། །གཤིས་རང་བབས་ལྷ་སྐུར་གྲུབ་པ་ལ། །དོན་གསལ་འདེབས་ཀྱི་ངེས་ཤེས་རྟེན་འབྲེལ་གནད། །དེ་གསལ་སྟོང་བསྐྱེད་རྫོགས་ཀྱི་གོ་རིམ་ལས། །དོན་སོ་སོར་མ་མཆིས་གཅིག་ཏུ་བཟླུམས། །རྒྱུད་དང་ལམ་རྒྱུད་འབྲས་རྒྱུད་གསུམ། །རྒྱུད་གསུམ་གྱི་གཤར་སྦྱང་འ་ཐང་ཆད། །དོན་གཞི་གནས་ཀྱི་རང་གཤིས་ལམ་དུ་བླངས། །ལམ་ཉམས་ལེན་གྱི་རང་སྣང་འབྲས་བུར་སྨིན། །འབྲས་དོན་གཉིས་མི་འགྲུབ་ཀ་མེད་དེ། །གཤིས་རྒྱུ་འབྲས་སུ་ངེས་སོ་ང་རེ་དགའ། །ཞེས་ལམ་འབྲས་ལས་བརྩམས་པའི་གླུའོ། །ཡང༌། སྤྲོས་བྲལ་གྱི་དོན་ལ་བལྟས་བལྟས་ནས། །ལྟ་བ་རང་གཞན་སྟོང་ཚུལ་སོགས༑ ༑ལྟ་མེད་ཀྱི་ལྟ་བ་དེ་བོར་ནས་ཐལ། །ལྟ་བ་འཛིན་བྲལ་དུ་རྟོགས་སོ་ང་རེ་བྲོད། །ང་རང་བབས་བཟོ་མེད་དུ་བསྒོམས་བསྒོམས་ནས། །རང་བློ་རང་བྱས་ཀྱི་འཇོག་སྒོམ་དང༌། །ལུང་རིག་ཁ་བཤད་ཀྱི་སྟོང་སྒོམ་བོར་ནས་ཐལ། །སྒོམ་པ་ཡེང་མེད་དུ་འདུག་གོ་ང་རེ་བྲོད། །ངས་འཛིན་མེད་ཀྱི་སྤྱོད་པ་སྤྱད་སྤྱད་ནས། །ཁ་མཁས་དང་མཛེས་ཆོས་ཀྱི་ཞི་དུལ་དང༌། །གཞན་སྲེད་ཀྱི་སྤྱོད་པ་བོར་དེ་ཐལ། །སྤྱོད་པ་བླང་དོར་མེད་དེ་ང་རེ་བྲོད། །ངས་འབྲས་བུ་ཕྱི་དུས་སུ་མ་བཞག་པས། །གཞི་ངན་པ་དེ་བསྐྱུར་ལམ་བཟང་པོ། །དེ་སྒོམ་ཐོབ་ཀྱི་འབྲས་བུ་བོར་ནས་ཐལ། །འབྲས་བུ་ཡིད་སྨོན་མེད་པ་ང་རེ་བྲོད། །ཅེས་པ་ལྟ་སྒོམ་སྤྱོད་འབྲས་ལས་བརྩམས་པའི་གླུའོ། །དེ་ལྟར་གླུ་ཡི་ཕྲེང་བ། །མ་བྱས་བྱས་རྫུ་མཁན་པོ། །མ་བསྒོམ་སྒོམ་རྫུ་མཁན་པོ། །མ་ཡིན་ཡིན་རྫུ་མཁན་པོ། །མེད་ཀྱང་ཡོད་རྫུ་མཁན་པོ། །ཅི་མེད་ཅང་མེད་མཁན་པོ། །རང་མེད་གཞན་བསླུ་མཁན་པོ། །གསོབ་གསོག་རྫུན་རིས་མཁན་པོ། །གཏད་མེད་བྱར་མེད་མཁན་པོ། །བྱེད་མེད་གྲུབ་མེད་མཁན་པོ། །འབྲས་མེད་དོན་མེད་མཁན་པོ། །མཁན་པོ་བཅུ་ཕྲག་ཚང་བ། །འབྲི་བན་ཆོས་ཀྱི་གྲགས་པ། །མཆེད་གྲོགས་རིན་བྲག་བླ་མ། །དཀོན་མཆོག་ལྷུན་གྲུབ་ཅེས་པས། །ཨུ་ཚུགས་མུ་ཚུགས་བྱས་ནས། །མི་དགོས་ཀ་མེད་གསུངས་པར། །ཅི་དྲན་གང་དྲན་བྲིས་སོ། །དོན་ལ་གནས་སམ་མི་གནས། །གཤིན་རྗེ་ཆོས་རྒྱལ་མ་གཏོགས། །གཞན་གྱིས་ཞལ་ལྕེ་མི་ཆོད། །བསླུ་མེད་རྒྱུ་འབྲས་མ་རྟོགས། །ཀུན་གྱི་གཞལ་བྱ་མིན་ནོ་ཨང༌།། །།

༈ །འབུ་གི་ལ་གདམས་པ། སེམས་གསལ་དང་སོགས་སྔོན་དུ་བྱུང་བ་ནི་ཕལ་ཆེར་ཉམས་ཡིན་ལ། སྐྱེ་བ་སྔ་མར་ཆོས་དྲུག་སོགས་ལ་ཉམས་ལེན་བྱས་པ་ཞིག་ཡིན་ན་ཉམས་ཀྱི་འོད་གསལ་ཡིན་པའང་སྲིད། དེ་ལ་བླ་མ་ཉམས་མྱོང་ཅན་ཞིག་གིས་ངོ་སྤྲད་ན་རྟོགས་པའི་འོད་གསལ་དུ་ཤར་ནས། འཕྲལ་སྔགས་ལ་མ་བརྟེན་ཀྱང་སྔགས་ཀྱི་འབྲས་བུ་འབྱུང་བ་ཞིག་ཡིན། ད་ལྟ་སེམས་ཀྱི་ངོ་བོ་རྣམ་རྟོག་སྣང་བ་སོགས་ཅི་འདྲ་གང་འདྲ་བྱུང་ཡང་དོན་རྩ་དྲིལ་ན། དེ་ཐམས་ཅད་ལ་དགག་སྒྲུབ་སྤང་བླང་བཅོས་ལྷད་མེད་པར་རང་བབས་དེ་གའི་རང་གཤིས་གང་འདུག །རང་རིས་དེ་གས་རང་གཤིས་བསྐྱངས་པས། རང་གྲོལ་འཛིན་བྲལ་རང་ངོ་རང་མཐོང༌། རང་རྟོགས་རང་གྲུབ་ཏུ་འབྱུང་བ་ཡིན། རྨི་ལམ་སོགས་སྔགས་ལམ་མ་གཏོགས་ཕྱག་ཆེན་གྱི་སྐབས་རྩིས་སུ་མི་ཆེ་བས་དེ་ལྟར་མཛད་པར་ཞུ། ཞེས་པའང་སྣང་སྲིད་ཆོས་སྐུར་མཐོང་བས་སྣང་བ་བདེན་མེད་སྒྱུ་མར་ཐལ་བ་ཟོག་པོ་མགོ་སྐོར་བ་ཆོས་ཀྱི་གྲགས་པས་བྲིས་སོ་ཨང༌།། །།མངྒ་ལཾ།། ༈ །དྲུང་ཆོས་དབྱིངས་མཐའ་བྲལ་གྱི་ཞུ་ལན། དོན་གནས་ལུགས་རྟོགས་པ་གང་ཁྱོད་ཀྱིས། །ཆོས་ངེས་དོན་སྙིང་པོ་དྲིས་པའི་ལན། །ཚིག་ཉུང་ངུར་གདམས་པ་འདི་སྐད་ལོ། །དུས་སྙིགས་མའི་ཆོས་བྱེད་ཁ་མཁས་པོ། །དོན་སྙིང་པོ་དྲིས་ན་འཆལ་པོར་འགྲོ། །ཁས་བཙུན་པོར་བླངས་ན་རྩབ་ཧྲལ་བྱེད། །དེ་དེ་འདྲས་ས་སྟེང་གང་དུས་འདིར། །མི་ཁྱོད་ཉམས་ལེན་གོ་མ་ལོག །དོན་དེ་སྐད་ཐོས་པས་དགའ་སྤྲོ་འཕེལ། །དུས་ཀུན་ཏུ་དེ་ལ་རྗེས་ཡི་རང༌། །སེམས་ངོ་བོ་གསལ་སྟོང་ཟུང་འཇུག་དང༌། །གཞི་དེ་ལས་བྱུང་བའི་རྣམ་རྟོག་གཉིས། །མིང་སོ་སོར་བཏགས་ཀྱང་ངོ་བོ་གཅིག །དོན་དེ་ལ་དགག་སྒྲུབ་སྤང་བླང་དང༌། །རྣམ་རྟོག་གི་གཉེན་པོས་ཅི་ཞིག་བྱ། །གང་ཤར་དེ་འཛིན་མེད་ཡེང་མེད་དུ། །ཉམས་ལེན་དེ་སྔ་མཁོ་ལྟར་མ་བརྗེད་སྐྱོངས། །མི་ང་དང་ཁྱོད་གཉིས་སྐྱོང་ལུགས་ལ། །འདོད་མཉམ་དུ་བྱུང་བས་རང་སེམས་མཚར། །མི་ལ་ལའི་སེམས་དང་རྣམ་རྟོག་ལ། །དྲན་པ་དང་གཉེན་པོ་ཡང་ཡང་བརྩེགས། །དེ་ཇི་ལྟར་ཡིན་ཡང་སྐྱུར་ལ་ཞོག

༑ཉིན་སྣང་ཉམས་ལེན་མཚན་མོ་རུ། །གྲ་ཟུར་མ་ཆག་འབྱུང་བ་དེ། །སྔར་བཀའ་བརྒྱུད་གོང་མའི་བཞེད་སྲོལ་གྱི། །གནད་ཉིན་མཚན་སྣང་བ་འདྲེས་པ་ཞེས། །མཚན་སྙན་པོར་བཏགས་པ་དེ་ཀ་ཡིན། །སེམས་མཐོང་བའི་མོད་ལ་མཉམ་བཞག་དངོས། །འཁྲུལ་ཕྱིར་མ་འབྲང་མ་བརྒྱལ་བར། །ལར་སྒྲོན་མེ་ཇི་བཞིན་རྟག་འབར་བ། །ཚོགས་དྲུག་གི་སྣང་ཆ་གསལ་བ་ལ། །དེ་ལ་དེར་འཛིན་མེད་པ་དེ། །རྗེ་ནཱ་རོ་དང་མར་པའི་ཟབ་ཟབ་མོ། །གཉིད་དང་རྨི་ལམ་གྱི་སོ་མཚམས་ན། །གཏི་མུག་ཆོས་སྐུར་འཆར་བ་ཡི། །ཉམས་ལེན་མཁན་གྱིས་མ་རྙེད་པའི། །རྙེད་པ་མཉམ་མེད་དེ་ཁྱོད་ཀྱིས་རྙེད། །དེ་མ་བརྗེད་ཡུན་དུ་གོམས་པར་མཛོད། །དུས་ནམ་ཞིག་འཆི་བ་ཞེས་བྱ་བའི། །འཇིགས་པ་དེ་བྱུང་ཚེ་མི་འཇིགས་པའི། །ཐབས་གཅིག་པུ་དེ་ཀ་ཁོ་ན་ཡིན། །གནད་དེ་ཡོད་བར་དོ་ལ་སོགས་པའི། །ལམ་ཐག་རིང་དུ་འགྲོ་བའི་ངལ་མ་དགོས། །དུས་སྐད་ཅིག་ལ་གྲོལ་ལོ་བློ་བདེ་དཔལ། །རྗེ་ནཱ་རོ་དང་མར་མི་དངོས་བྱོན་ཡང༌། །ཚེ་གཅིག་གིས་སངས་རྒྱས་སྒྲུབ་པའི་ཐབས༑ ༑དོན་དེ་ལས་ཡོད་ན་ཚོལ་ལ་བྱོན། །ཕ་བཀའ་བརྒྱུད་ཀུན་གྱི་མན་ངག་བཅུད། །ཆོས་མདོ་སྔགས་གཞུང་བརྒྱའི་ཉམས་ལེན་རྣམས། །ཚིག་སོ་སོར་མང་ཡང་དོན་འདིར་འདུས། །མི་ཁོ་བོའི་ཁོང་པའི་སྙིང་ཕྱུང་ཡང༌། །ཤ་ཁྲག་གི་གོང་བུ་ཞིག་མ་གཏོགས་པ། །དོན་འདི་ལས་ཡོད་ན་སེམས་ཅན་བསླུས། །ཁྱོད་ཉམས་ལེན་དུ་མ་བརྗེད་རྩིས་སུ་ཆོངས། །ཆོས་གསོང་པོར་སྒོམ་པའི་རྟོགས་ལྡན་པ། །ཆོས་དབྱིངས་མཐའ་བྲལ་གྱིས་དྲིས་པའི་ལན། །ང་སྐྱ་མིན་སེར་མིན་དབུར་སྨྱོན་ཞེས། །པདྨ་ཐོད་ཕྲེང་གིས་མིང་བཏགས་པས། །ཚ་ཆུ་ཁ་རུ་མགྱོགས་པར་བྲིས།། །། ༈ །དཔོན་སློབ་རྒྱལ་སྲས་ཀྱི་ཞུ་ལན། བླ་མ་རྒྱལ་བའི་སྲས་པོས། ཁ་སང་ནས་དགེ་སྦྱོར་སྐྱོང་ཚུལ་ཞིག་དགོས་གསུངས་བྱུང་བ་ད་བར་འགྱང་སོང་བར་ཁྲེལ་ཆ་མི་གནང་བ་དང༌། ཞུ་རྒྱུའི་སྙིང་པོ། སྤྱིར་སངས་རྒྱས་ནས་དམྱལ་བའི་བར་གྱི་འཁོར་འདས་ཀྱི་རྩ་བ་བྱེད་པོ་སེམས་ཞེས་བྱ་བ་འདི་ལས་དགེ་སྡིག་གི་རྒྱུ་ལ་བརྟེན་ནས་འབྲས་བུ་བདེ་སྡུག་མྱོང་བར་བཤད་མོད༑

རྩ་བ་སེམས་ཉིད་རྟོགས་མ་རྟོགས་ཁོ་ན་ལ་རག་ལས་པ་མ་གཏོགས། རྒྱུ་འབྲས་ཙམ་གྱིས་ཀྱང་འཁོར་འདས་ཀྱི་རྒྱུ་བྱེད་པ་དཀའ། དེ་ནས་སེམས་རྟོགས་མ་རྟོགས་ལས་གཞན་པ་སངས་རྒྱས་དུས་བཟང་དུ་མ་སོང༌། ངན་སོང་གི་དུས་ངན་དུ་མ་སོང་བ་ནི་ཐག་ཆོད། སེམས་ཀྱི་གཤིས་ལ་ཆོས་སྐུ་ཡོད་པ་བསྒོམས་པས་རྟོགས་པ་ཡིན། སེམས་ལ་རྣམ་རྟོག་ཡོད་པ་འདི་དོན་རྟོགས་ན་ཆོས་སྐུ་ཡིན། མ་རྟོགས་གཏི་མུག་ཡིན། རྟོགས་ཙ་ན་ཆོས་སྐུ་ཡིན། ཆོས་སྐུ་དེ་ཡོད་མིན་མེད་མིན་གཉིས་ཀ་མིན་པའང་མ་ཡིན་པ། གསལ་སྟོང་འཛིན་མེད་ཁྱབ་གདལ་ཀ་དག །ད་ལྟའི་སེམས་ཉིད་ཐ་མལ་གྱི་ཤེས་པ་རྣམ་པར་གསལ་བ། ངོ་བོ་སྟོང་པ། མཚན་ཉིད་མེད་པ་འདི་ཀ་ཡིན། དེ་ལས་གཞན་པའི་ཆོས་སྐུ་ཞེས་པའི་འཇིགས་འཇིགས་མོ་གཞན་མེད། འདི་ཉིད་ཡིན་པ་ལ་ཡིན་པར་ཤེས་པའི་དྲན་ཤེས་བག་ཡོད་རྒྱུན་དུ་བསྐྱངས་པས་ཉོན་མོངས་ལྔ་ཡེ་ཤེས་ལྔར་རྟོགས་ནས་ཆོས་སྐུའི་རང་རྩལ་རྫོགས་པ་ན་ཐམས་ཅད་མཁྱེན་པའི་ཡེ་ཤེས་རྟོགས་པ་ཡིན། དེའི་མདངས་འགག་མེད་ལྷུག་པར་འཆར་བ། དཔེར་ན་ཉི་མ་ལས་འོད་འབྱུང་བ་དེ་ཀ་ལོངས་སྐུ་ཡིན། དེ་ཉིད་རྩལ་རྫོགས་ན་ངེས་པ་ལྔ་ལྡན་དང་བྱས་པ་ཚོ་ལ་དཀའ་ལས་མེད། རང་མདངས་དེ་ཀའི་རང་རྩལ་རོལ་པ་ཆུ་ལས་རླབས་ལྟར་ཆོལ་པོར་འབྱུང་བ་འདི་ཀ་སྤྲུལ་སྐུ་ཡིན། དེའི་རྩལ་རྫོགས་ན་མཚན་དཔེས་བརྒྱན་པའི་མཆོག་གི་སྤྲུལ་སྐུ་ཕྲིན་ལས་རྒྱུན་མི་འཆད་དུ་འབྱུང་བ་ལ་ཚེགས་མེད་པ་ཡིན། ད་ལྟའི་སྒོམ་ཚུལ་བླ་མས་སེམས་ངོ་སྤྲད་པ་ལྟར་གང་ཤར་གྱི་ངོ་བོར་གནས་ན་གནས་པའི་ངོ་བོ་ལ་བལྟ། འགྱུ་ན་འགྱུ་བའི་ངོ་བོ་ལ་བལྟ། གནས་པ་ལ་དགའ་རྒྱུ་མེད། འགྱུ་བ་ལ་སྡུག་རྒྱུ་མེད། གསལ་སྟོང་འཛིན་མེད་དུ་གནས་པ་ཆོས་སྐུ་དང་དེ་ལས་འགྱུ་བ་གཟུགས་སྐུ་གཉིས་ཡིན། བླ་མ་ཚོ་དང་རྟོགས་ལྡན་ཚོས་སྐྱོང་ལུགས་ལ་ཟབ་ཟབ་མོ་མང་པོ་དང༌། རྒྱལ་བའི་བཀའ་རྣམས་སུ་ཏིང་ངེ་འཛིན་གྱི་དབྱེ་བ་མང་པོ་དང༌། བསྟན་བཅོས་རྣམས་སུ་ཞི་ལྷག་དང་རྣལ་འབྱོར་བཞི་སོགས་མང་དུ་གསུངས་ཀྱང༌།

རྩ་བའི་སྙིང་པོ་བསྡུས་པ་ངོ་བོ་ཐ་མལ་གྱི་ཤེས་པ་བྱུང་གནས་འགྲོ་གསུམ། གནས་འགྱུ་རིག་གསུམ། བདེ་གསལ་མི་རྟོག་པ་གསུམ་སོགས་བཅོས་མས་མ་བསླད་པའི་གཤིས་བབས་རྗེན་ལྷང་ངེ་བ་འདི་ཀ་ཡིན། དེ་ལས་བཟང་ངན་གང་འཕྲོ་ཡང༌། རེ་དོགས་གཉིས་འཛིན་སྤང་བླང་དགག་སྒྲུབ་གང་ཡང་མི་བྱེད་པར་གང་ཤར་གྱི་ངོ་བོ་ལ་ལྟ་ཞིང་གཅེར་མཐོང་ཐུག་འཕྲད་དུ་སྐྱོང༌། བདག་གིར་མི་འཛིན། རྐྱེན་ངན་གང་བྱུང་ཡང་བཅོས་མའི་དྲན་རྩིས་མི་བྱེད། ལེགས་ན་ལེགས་ཐོག་ཏུ་བཏང༌། ཉེས་ན་ཉེས་ཐོག་ཏུ་བཏང༌། ཨ་ཁ་ན་ཁ་ཐོག་ཏུ་བཏང༌། སྐྱུག་བྲོ་ན་བྲོ་ཐོག་ཏུ་བཏང༌། བཟང་ལ་མི་རེ། ངན་ལ་མི་དོགས་པའི་ཐལ་བྱུང་གཤིས་བབས་ཁོ་ན་སྐྱོང་བ་ཉམས་ལེན་གྱི་རྩ་བ་བྱེད། དེའི་གེགས་སེལ་བོགས་འདོན་འཕྲང་སྒྲོལ་ལ་བསྐྱེད་རྫོགས་དང་ཆོས་སྤྱོད་གང་ལྕོགས་བྱེད། ངོ་བོ་འདི་ཀ་སྒོམ་པ་ང་རང་གྱི་ཉམས་ལེན་སྦར་བཅངས་མ་འདི་ཀ་རང་ཡིན། འདི་ཉིད་འཁྲུལ་མེད་ཡིན་མིན་ཅི་ཆ། གང་ཤར་རང་གི་སྐྱོང་ལུགས་འདི་ཀ་ཡིན་པས་དགོངས་བཞུགས་ཞུ་ཞུ། ཞེས་པ་བླ་མ་རྒྱལ་སྲས་ཀྱིས་དགོས་གསུངས་པར། འབྲི་གུང་པ་ཆོས་ཀྱི་གྲགས་པས་མཚམས་མལ་གྱི་ཐུན་མཚམས་སུ་མགྱོགས་པར་བྲིས།། །། ཡང་དེ་ཉིད་ལ། རྒྱལ་བའི་སྲས་པོའི་གསུང་བྲིས་སཾ་ཊ་གནང་བའི་ལན་འབུལ་དགོས་འགྱང་ཙམ་བྱུང་བར་ཁྲེལ་འཁྲུངས་མེད་པ་དང༌། དོན་གྱི་སྙིང་པོ་ཁྲིད་ཀྱི་སྐབས་ཞི་གནས་བསྒྲུབ་པའི་སླད་དུ། དུས་གསུམ་གྱི་རྣམ་རྟོག་བཀག་ནས་སེམས་གནས་ཆ་གཙོ་བོར་སྒྲུབ་པ་དང༌། སེམས་ཀྱི་གཞི་རྩ་གཅོད་པ་ལྷག་མཐོང་གི་ཤེས་རབ་ཀྱིས་བརྟགས་ཤིང་དཔྱོད་པའི་སྐབས་གནས་འགྱུ་རིག་གསུམ། བྱུང་གནས་འགྲོ་གསུམ་སོགས་རྣམ་གྲངས་དུ་མའི་སྒོ་ནས་རྩ་བརྡར་བཅད་པ་ཡིན། ད་ཆ་དེ་དག་ཐམས་ཅད་སེམས་སུ་ཐག་ཆོད། སེམས་སྐྱེ་མེད་སྟོང་པ་ཉིད་དུ་ཐག་ཆོད་པའི་རྗེས་སུ་དེ་རང་གི་ཉམས་ལེན་མི་དགོས། རྣམ་རྟོག་གང་སྐྱེས་ཀྱང་དེ་ཀའི་ངོ་བོ་ལ་སླར་ལྟ་རྟོག་བྱས་པའི་བཅོས་ལྷད་མ་བྱས་པར་རྣམ་རྟོག་དེ་ཀའི་དབང་དུ་ཡང་མ་བཏང༌།

རྣམ་རྟོག་འགོག་པའང་མ་ཡིན་པར་དེ་ཀ་བཟོ་མེད་དུ་བསྐྱངས་པས་འཐུས་པ་ཡིན་མོད། རྨི་ལམ་དང་འོད་གསལ་ཟིན་ན་མཆོག་ཏུ་ལེགས་པ་ཡིན་ཏེ། ཤི་བ་འོད་གསལ་དུ་རྟོགས་པ་ལ་སྒོམ་མེད་འབྲིང་པོ་ཡན་ཆད་རྟོགས་ན་མ་གཏོགས། སྒོམ་མེད་ཆུང་ངུ་མན་ཆོད་ཀྱིས་འཆི་བ་འོད་གསལ་དུ་མི་འགྲུབ་པས་འོད་གསལ་འཛིན་པ་འདི་གལ་ཆེ་བ་ཡིན། འོད་གསལ་ཇི་ལྟ་བ་ཞིག་ཟིན་ན་རྨི་ལམ་ཟིན་མི་དགོས། འོད་གསལ་ཅིས་ཀྱང་མ་ཟིན་ན་རྨི་ལམ་ལ་འབད་པ་གལ་ཆེ། ཁྱེད་རང་སྐྱེ་བ་སྔ་མ་བདག་དང་དཔོན་སློབ་ཏུ་འབྲེལ་བ་ལན་གཉིས་ཙམ་བྱུང་བ་འདྲ། ཙཱ་རིར་འབྱོན་དུས་ཁྱིས་རྨུགས་པ་སོགས་ནི་འཕྲལ་གྱི་བར་ཆད་ཡིན། མོས་གུས་ལ་ལྟེམ་རྐྱང་དང་དམ་ཚིག་ལ་སེལ་མ་ཞུགས་ན། སྐྱེ་བ་ཕྱི་མ་དཔོན་སློབ་ཏུ་ལན་འགའ་ཞིག་ཡོང་བའི་སྨོན་ལམ་ཡོད། གཤིན་རྗེ་དང་ལོཀ་ཏྲི་ལ་དད་པ་ཆེ་བ་ནི་སྨོན་ལམ་བཟང་པོ་ཡོད་པའི་རྟགས་ཡིན་པས་ད་དུང་དེ་ཀའི་མུ་མཛད་པ་གལ་ཆེ་ཆེ། སྔར་བོད་ཆོས་རྒྱལ་གྱི་རིགས་སུ་འཁྲུངས་ནས་སྐུ་བྱུས་འཕར་འབུབ་བྱུང་བ་འདུས་བྱས་མི་རྟག་པ་དངོས་བསྟན་པ་ཡིན་མོད། ཁྱེད་ཙམ་དུ་མ་ཟད་ཁམས་གསུམ་འཁོར་བའི་ཆོས་ཐམས་ཅད་འདུས་བྱས་དེ་ཀའི་རང་བཞིན་ཡིན། ད་དུང་ཉམས་ལེན་ཧྲིལ་གྱིས་དྲིལ་ན། བླ་མ་ལ་མོས་གུས། སེམས་ཅན་ལ་སྙིང་རྗེ། རྒྱུ་འབྲས་ལ་ཡིད་ཆེས་པ། རང་སེམས་འཛིན་མེད་དུ་ལྷུག་པར་ཡེངས་པ་མེད་པར་སྐྱོང་བ། དགེ་རྩ་ཐམས་ཅད་བསྔོ་བས་རྒྱས་འདེབས་པ་སོགས་གལ་ཆེ། ད་དུང་ཞིབ་ཆ་དགོས་བྱུང་ན་རྗེས་སུ་འབུལ་བ་བྱེད་ལགས། ཞེས་པ་མངའ་བདག་བྱང་ཆུབ་སེམས་དཔའི་གདུང་རིགས་ལས་བྱུང་བ་བླ་མ་རྒྱལ་བའི་སྲས་པོའི་གསུང་བྲིས་ཀྱི་ལན་དུ༑ འབྲི་གུང་པ་སྐྱ་མིན་སེར་མིན་ཆོས་ཀྱི་གྲགས་པས་བྱེ་རི་སྟག་རྩེའི་ཀུན་གསལ་གསང་བ་སྔགས་ཀྱི་ཕོ་བྲང་དུ་བྲིས།། །།མངྒ་ལཾ།། ༈ །མངའ་རིས་ཆོས་མཛད་མར་བསྩལ་བའི་ཞལ་གདམས། གདོད་ནས་སྤྲོས་བྲལ་འདུས་མ་བྱས་པ་གང༌། །གློ་བུར་ཉོན་ཡིད་དྲི་མས་བསྒྲིབས་པ་དག

།རང་ངོ་ཤེས་ཙམ་ཉིད་ནས་དག་གྱུར་པ། །སེམས་ཉིད་རྫོགས་པའི་སངས་རྒྱས་དེས་ཁྱོད་སྲུངས། །གང་དུ་རྣམ་མཁྱེན་གཞི་གཤིས་གཉུག་མ་དངོས། །བྱར་མེད་ལྷུན་གྲུབ་བདེ་གཤེགས་སྙིང་པོ་ཞེས། །མ་བྱས་ཁྱབ་གདལ་རྟོག་མིན་མཐའ་དང་བྲལ། །སྨྲ་བསམ་ཤེས་བརྗོད་སྤྲོས་པའི་མཐའ་སྤངས་པ། །རྒྱལ་བ་ཀུན་གྱིས་ཀྱང་ནི་བརྗོད་པའི་ཡུལ། །ཆ་ཙམ་ལས་གཞན་གསུང་བསྙད་ཀྱིས་དབེན་པ། །རང་བཞིན་རྣམ་དག་རྙོག་པ་དང་བྲལ་བ། །ཀུན་གཞིའི་ཆོས་སྐུ་བུམ་ནང་མར་མེ་བཞིན། །འཁོར་འདས་བྱེད་པོ་ཀུན་བྱེད་རྒྱལ་པོ་ཞེས། །དེ་ལས་གཞན་མེད་ཡོད་ན་གང་དུ་འཚོལ། །ཇི་ལྟར་མཁའ་ལ་སྤྲིན་དང་རྒྱ་མཚོར་རླབས། །མན་ཤེལ་དྭངས་པར་ཚོན་བརྒྱའི་རང་མདངས་དང༌། །མེ་ལོང་ངོས་སུ་གཟུགས་བརྙན་ལ་སོགས་པ། །ཟུར་ཙམ་མཚུངས་ལ་རྣམ་པ་དཔེ་བྲལ་བའི། །སེམས་ཉིད་གསལ་སྟོང་བར་སྣང་འཛིན་བྲལ་བ། །ལས་ཀྱི་བསེར་བུས་བརླམས་པའི་རྣམ་རྟོག་ཕྲེང༌། །ན་བུན་ཇི་བཞིན་ལང་ལོང་གཡོ་བ་རྣམས། །དག་བྱ་དག་བྱེད་ངོ་བོ་གཉིས་མེད་ཀྱང༌། །ཤར་གྲོལ་ལ་སོགས་ཕྱག་རྒྱ་ཆེན་པོ་དང༌། །རྟོག་གེས་བསྲེས་པའི་ཐ་སྙད་ཆང་གིས་མྱོས། །གང་ཤར་འཛིན་མེད་ཞེས་པ་ངག་ལམ་དུ། །གླེང་ཡང་དོན་དུ་མ་གོ་རྣམ་རྟོག་ལ། །གཉེན་པོར་བཏགས་པའི་རྣམ་རྟོག་གཉིས་པ་སྤྲོས། །མྱོས་བྱེད་སྟེང་དུ་ཐར་མེད་དུག་ཆུ་འཐུང༌། །གནས་ལུགས་ཕྱོགས་ཙམ་གོ་བའི་ཆ་མེད་ཀྱང༌། །སྟོང་ལྟ་ཧད་པོའི་ཁ་རྦད་དོན་ལ་གོལ། །བླུན་པོ་ལོག་པའི་ལམ་གྱི་དེད་དཔོན་ལ། །དེང་སང་དུས་སུ་གྲུབ་ཆེན་པ་ཞེས་བཏགས། །གནས་ལུགས་རང་ངོ་ཤེས་པའི་གདམས་པ་རྣམས། །དེང་སང་མི་གཙང་ཁྲོད་དུ་ནོར་བུ་བཞིན། །བྱིངས་པ་འདི་ཀོ་རྒྱལ་བས་ཀྱེ་མ་གཟིགས། །རྣམ་རྟོག་མ་སྤངས་དེ་མ་བཀག་པ་ལ། །དེ་མི་སྒྲུབ་ཅིང་དེ་ལ་དེ་བཅོས་མིན། །དེ་ཡི་རང་ངོ་ཁོ་ན་དེ་ཉིད་དེ༑ ༑དེ་ལས་གཞན་མེད་དེ་ཉིད་རང་བཞིན་དུ། །གནས་ལ་སྔོན་གྱི་དམ་པས་ཞི་གནས་བཞེད། །དེང་སང་རྣམ་རྟོག་འགགས་པའི་དྲན་མེད་ལ། །བླུན་པོས་ཞི་གནས་བཏགས་པས་ས་སྟེང་ཁྱབ༑ ༑སེམས་ལས་སེམས་བྱུང་དེ་ལས་ཀྱང་ནི་དེ། །བྱུང་བ་དེ་ཡི་རང་མདངས་རྟོགས་པ་ལ། །རྗེས་མཐུན་ཙམ་གྱི་ལྷག་མཐོང་ཞེས་པ་རུ། །མནའ་དུས་ཐབས་མཁས་རྒྱལ་བས་བཏགས་ཡོད་ཀྱང༌༑ ༑དུས་འདིར་རྣམ་རྟོག་ཕྱི་རྗེས་རྣམ་རྟོག་གིས། །བསྙགས་པའི་འཁྲུལ་འཁོར་ཉིང་འཁྲུལ་མགོ་འཁོར་ལ། །ལྷག་མཐོང་ཡིན་ཞེས་སྙིགས་དུས་དེང་སང་གི། །གྲུབ་ཐོབ་མིང་གིས་འགྲོ་མང་བསླུས་འདི་ལྟོས། །ཇི་ལྟར་བར་སྣང་མི་ཤེས་བྱིས་པ་ལ། །རྒན་པོས་བར་སྣང་འདི་ཞེས་བསྟན་ན་ཡང༌། །གཉིས་ཀས་དེ་མིང་ཙམ་ལས་དེ་དངོས་མེད། །དེ་ཉིད་གོ་ན་དེ་ཡི་ངོ་བོ་སྟོང༌། །མིང་ཙམ་བཏགས་པར་ཟད་ཀྱི་གཞི་རྩ་བྲལ། །དེ་བཞིན་རང་སེམས་སྟོན་བྱེད་བླ་མ་དང༌། །སློབ་མར་བཅས་པས་སེམས་ཞེས་ཁར་བརྗོད་ཀྱང༌། །དོན་ལ་ཡིན་ལུགས་གོ་མྱོང་རྟོག་པ་བས། །གཞན་དུ་མིང་ཚིག་སྤྲོས་པ་དོན་མིན་ཡང༌། །ཚིག་ལ་ཞེན་པའི་དེང་སང་ཆེན་པོ་རྣམས། །ལུང་རིག་རྟོག་བཏགས་ནེ་ཙོའི་མ་ཎི་ལྟར། །རྣམ་གྲངས་དུ་མས་འཆད་ཀྱང་དེ་དག་གི། །གོ་རྟོགས་འཆད་མཁན་རང་གི་བྲག་ཆ་བཞིན། །ཁ་ནས་སྨྲས་ལ་དེ་དོན་མ་རྟོགས་པས། །སེམས་ཀྱི་ངོ་བོ་སློབ་མས་ཇི་ལྟར་མཐོང༌། །སེམས་ཞེས་ཚིག་ཀྱང་ཚིག་གི་རང་བཞིན་སྟོང༌། །སྟོང་པ་ཆལ་ཆད་ཐལ་ཕྱིར་ཐ་སྙད་པའི། །མེད་དགག་མ་ཡིན་གསལ་ལ་རིག་སྟོང་སྣང༌། །སྣང་ཞེས་ངོ་བོ་མ་གྲུབ་འཛིན་ཞེན་བྲལ། །ཇི་ལྟར་ཆུ་ཟླ་ལ་སོགས་དཔེར་བཤད་ཀྱང༌། །ཕྱོགས་ཙམ་མཚོན་མོད་དོན་མིན་བེམ་པོ་དེས༑ ༑བདེ་གཤེགས་སྙིང་པོར་མཚུངས་ན་ཉམས་རེ་མཚར། །རང་སེམས་དྲི་བྲལ་གང་སྣང་དེར་འདུག་གི། །འཛིན་པ་ཡེ་བྲལ་གསལ་སྟོང་ཟུང་འཇུག་དང༌། །ཕྱག་ཆེན་ལ་སོགས་མིང་ལ་མ་ཞེན་པར། །གང་ཤར་ཞེན་མེད་རང་བབས་རང་གཤིས་སུ། །རང་རིག་རང་གིས་ཤེས་པའི་གཤིས་བབས་ལ། །མ་བཅོས་དྲན་དང་ཤེས་བཞིན་བཅོས་མ་དང༌། །གཉེན་པོ་ལ་སོགས་དུག་གིས་མ་སྦགས་པར། །ཐད་སོར་ཡེང་མེད་འཛིན་མེད་དྲན་མེད་དང༌། །རྟོག་མེད་བསྙོན་མེད་གཅེར་ཡན་རང་བབས་སུ། །རང་བཞིན་བཞག་ཅིང་ཡེང་མེད་བསམ་མེད་དུ། །ལྷོད་ཀྱིས་གློད་པས་འཁོར་འདས་གཉིས་མི་སྣང༌། །དེ་ལྟར་རྟོགས་ན་གང་ཟག་དེ་མིང་ལ། །ཡ་བོ་སྨྱོན་པ་དྲེད་པོ་ཆོས་མེད་དང༌། །རྐང་འདྲེན་ཟོག་པོ་སྡོམ་ཤོར་ལ་སོགས་པ། །ཇི་ལྟར་བཏགས་ཀྱང་བླ་མས་གང་འདོད་ཐོགས། །སྟོང་ཧད་ཅང་མེད་ལྟ་བའི་ཕུ་ཐག་ཆོད། །གཅིག་ལས་གཉིས་སྤྲོས་གཉེན་པོའི་ལམ་སྒོམ་ཞིང༌། །ཁ་ནས་ཀུན་སྤངས་དོན་གྱི་འདོད་སྲེད་ཅན། །མདོ་སྔགས་ཀུན་དང་མི་མཐུན་རྦད་མགོ་དང༌། །ཚེམ་བེམ་ཁྱི་ལྤགས་དག་གི་མཐང་གོས་ཅན། །ལྟ་སྒོམ་སྤྱོད་འདིས་འགྲོ་མང་ལམ་འཁྱོག་པོར། །འཁྲིད་མཁས་དེ་ལ་གྲུབ་ཆེན་འཁྲུལ་ཞིག་དང༌། །རྟོགས་ལྡན་བཤེས་གཉེན་ལ་སོགས་མཚན་མང་པོ། །ད་ལྟ་སེམས་ཅན་ལས་ངན་སྨིན་པ་ཡི། །འཁྲུལ་ངོར་བརྟག་ན་བདེན་བདེན་ལྟར་འདུག་གི། །གཤིན་རྗེ་ཆོས་ཀྱི་རྒྱལ་པོས་ཅི་སེམས་སམ། །གང་ཞིག་སེམས་ལས་གཞན་པའི་ཆོས་མེད་པ། །རྒྱལ་བས་གསུངས་མོད་དེས་ན་སྡོམ་པ་གསུམ། །སེམས་རྟོགས་ངོ་བོར་དབྱེར་མེད་འཛིན་ཞེན་བྲལ། །དེ་མ་གཏོགས་པར་ཁ་མཁས་ཞུད་ཞུད་ཀྱི། །དགེ་སློང་བྱང་སེམས་སྔགས་པ་ལ་སོགས་པའི། །མིང་ཡང་སེང་ལྤགས་བཀབ་པའི་ཁྱི་རྒན་དེ། །རེ་ཞིག་མཛེས་ཀྱང་རང་སྐད་སྒྲོག་པའི་ཚེ། །གཞན་ལས་སྨད་པའི་ཡི་མུག་དེ་རེ་སོམས། །ཀུན་རྫོབ་སྣང་ངོར་འཁྲུལ་དང་མ་འཁྲུལ་མེད། །དོན་དམ་བདེན་པར་མེད་དང་བདེན་རྒྱུ་མེད། །འཁོར་འདས་རྩ་བ་རང་སེམས་སྤྲོས་དང་བྲལ། །རྣམ་པར་མི་རྟོག་གདོད་ནས་ཞི་ཞིང་དག

།ཇི་ལྟར་དུག་ཅན་ལས་ཐོན་ཡིད་བཞིན་དབང༌། །དེ་བཞིན་རང་སེམས་དག་པའི་ཆོས་སྐུར་མཐོང༌། །ནོར་བུ་དེ་ཉིད་འདམ་གྱིས་སྦགས་ན་ཡང༌། །ངོ་བོ་དེ་ཉིད་ལས་གཞན་གཞན་མིན་པས། །དགོས་དགུ་རྩོལ་ཕྱིར་བྱི་དོར་བྱེད་པ་བཞིན། །སེམས་ཉིད་གདོད་ནས་དག་ཀྱང་ལས་དབང་གིས། །འཁོར་བར་འཁོར་བའི་རྣམ་རྟོག་རང་ངོ་བཟུང༌། །དྲན་དང་ཤེས་བཞིན་གཉེན་པོ་བསྟེན་མི་དགོས། །རྣམ་རྟོག་སྐྱེས་དང་མ་སྐྱེས་གང་སྣང་བ། །དེ་དེ་འཛིན་མེད་ཞེན་མེད་མ་བསྒྲིབས་པར། །ལྷོད་ཀྱིས་གློད་ལ་ཡེང་མེད་ངང་དུ་ཞོག །གྲུབ་ཐོབ་ཀུན་དང་མཐུན་ནམ་མ་མཐུན་ཡང༌། །སེམས་ཁྲལ་མེད་དོ་ལམ་འདི་ཉམས་སུ་ལོངས། །འདི་ནི་དེང་སང་འཁྲུལ་བའི་ལམ་རྣམས་དང༌། །མཐུན་ཤས་ཆུང་ཡང་མར་མི་དྭགས་ཕག་གྲུ། །རིན་ཆེན་དཔལ་གྱིས་བཞེད་པའི་སྙིང་པོ་ཡིན། །དེ་དག་རྣམས་ཀྱིས་ནོར་བ་ག་ལ་སྲིད། །དེ་སྐད་སྨྲ་བ་དབུར་སྟོད་འབྲི་གུང་པ། །ཆོས་ཀྱི་གྲགས་པ་འོད་གསལ་བདེ་ཆེན་གྱི། །གཉིད་ཀྱིས་བརྒྱལ་ཚེ་མངའ་རིས་ཆོས་མཛད་མས། །ལྷག་བསམ་དག་པའི་དབྱངས་སྙན་གྱིས་བསྐུལ་ཚེ། །བདེ་སྟོང་འོད་གསལ་སྒྱུ་མའི་རང་གཤིས་དབྱངས། །ནཱ་ད་གཞོམ་མེད་སེངྒེའི་སྒྲ་དབྱངས་འདི། །འཁྲུལ་རྨོངས་རྟོག་གེ་མིང་ཚིག་ལ་ཞེན་པའི། །གྲུབ་ཐོབ་ཝ་སྐྱེས་ངན་པའི་ཀླད་པ་འགེམས། །སྔོན་བྱོན་གྲུབ་ཆེན་རྣམ་དགྱེས་རོལ་མོར་ཤོག། །།སརྦ་མངྒ་ལཾ།། ༈ །མངའ་རིས་པ་ཀུན་དགའ་ནོར་བུ་ལ་གདམས་པ། ཉམས་རྟོགས་དྲན་པའི་ངོ་བོ་སྟོང་པ་ལ། །རེ་དོགས་སྤང་བླང་གཉིས་འཛིན་མེད་པ་དགོས། །བདག་འཛིན་བསྐྱིལ་གོག་གང་ཡང་མེད་པ་ལ། །རྣམ་རྟོག་རང་གར་མ་ཤོར་ཡེང་མི་དགོས། །རྣམ་རྟོག་བདེ་སྡུག་དྲན་པའི་རྩོལ་མེད་ལ། །ཉོན་མོངས་མགོ་ཡན་མ་ཤོར་བྱ་ར་དགོས། །བདག་གཞན་བྱ་བ་རྨི་ལམ་སྒྱུ་མ་ལ། །དེར་འཛིན་འོད་གསལ་མེ་ཡི་སྲེག་སྦྱོང་དགོས། །གཉིད་འཐུག་བརྒྱལ་ཐབས་ལམ་གྱི་འོད་གསལ་ལ། །རང་ངོ་ཤེས་པའི་རྩལ་སྦྱོང་བོགས་འདོན་དགོས། །རྨི་ལམ་ཉིང་འཁྲུལ་བག་ཆགས་འཁོར་ལོ་ལ། །འཛིན་སྤྲུལ་སྒྱུར་སྦྱང་ཐབས་ཀྱི་བོགས་འདོན་དགོས། །ནམ་ལངས་ཉམས་དང་སྲབ་མོའི་འོད་གསལ་ལ༑ ༑དོན་གྱི་འོད་གསལ་རྒྱ་ཡིས་ཐེབས་པ་དགོས། །རི་ཀླུང་གར་སྡོད་སྐྱིད་སྡུག་ཅི་བྱུང་ཡང༌། །འཛིན་མེད་ཡེང་མེད་རྩོལ་མེད་ལྷུག་སྐྱོང་དགོས། །རྣམ་རྟོག་སྔ་མར་ཕྱི་མའི་ལྷན་པོ་ལ། །འབད་མེད་མཉམ་གདལ་ཆམ་བདེ་གུ་ཡངས་དགོས། །སྡུག་བཙིར་མུག་བཙིར་སྒོམ་གྱི་མུ་གེ་ལ། །གང་ཤར་འགག་མེད་བློ་བདེ་རང་གྲོལ་དགོས། །འཁོར་འདས་དབྱེར་མེད་རྟོགས་དང་མ་རྟོགས་ལ༑ ༑གོ་རིག་ཕྱེད་པའི་གེགས་སེལ་བོགས་འདོན་དགོས། །རི་ཀླུང་བཅོས་མའི་སྒོམ་གྱིས་གང་དུས་འདིར། །མ་བཅོས་རང་སོ་གཉུག་མའི་རྫི་བསང་དགོས། །ལོག་སྒོམ་མིང་སྙན་གྲུབ་ཆེན་མང་དུས་འདིར། །མིང་ཞེན་བྲལ་བའི་ངེས་དོན་སྟོན་པ་དགོས། །སྤང་གཉེན་གཉིས་ཀ་དུག་ཏུ་འགྲོ་དུས་འདིར། །རྣམ་དབྱེ་སྟོན་མཁན་དབུར་སྟོད་སྨྱོན་པ་དགོས། །དེ་སྐད་སྨྲ་བ་ཆོས་ཀྱི་གྲགས་པ་ཡིས༑ ༑རང་གི་སློབ་བུ་དད་ལྡན་མངའ་རིས་པ། །ཀུན་དགའ་ནོར་བུའི་རེ་བ་སྐོང་སླད་དུ། །མཚམས་མལ་ཁོངས་ནས་སྙིང་གཏམ་སྨྲས་པ་ཡིན།། །།མངྒ་ལཾ།།

༈ །ཞབས་དྲུང་ལྕམ་དྲུང་གི་ཞུ་ལན། ཞབས་དྲུང་ལྕམ་དྲུང་གི་གསུང་བྲིས་ངེས་དོན་ཕྱག་རྒྱ་ཆེན་པོ་ཐུགས་ཉམས་སུ་བཞེས་པའི་རྟོགས་པ་འཁྲུངས་ལུགས་ལ་ཧ་ཅང་ད་ལྟ་གེགས་སེལ་བོགས་འདོན་ཞུ་དགོས་པའི་འཕྲང་འགག་དང་ཐུག་པ་ཆེར་མི་འདུག་ཀྱང༌། དང་པོ་ཁྲིད་གསར་གྱི་སྐབས་སུ་རྣམ་རྟོག་ངོས་བཟུང་ཞིང་དྲན་པའི་གཉེན་པོ་བསྟེན་པས་རྣམ་རྟོག་ཁ་ཡན་དུ་མི་འཆོར་ཞིང་ཞི་ལྷག་གི་རྟོག་པ་སྐྱེ་བའི་ཕྱིར་དང༌། ཉམས་ལ་གོམས་སྟོབས་འབྱུང་བའི་ཆེད་ཡིན་ལ། དེ་ཕྱིན་ནས་ཞི་ལྷག་གི་རྟོགས་པ་རྗེས་མཐུན་པ་རྒྱུད་ལ་སྐྱེས་གྲུབ་ནས་ཉམས་ལེན་དངོས་གཞི་སྔར་གོང་ཞུས་པ་ལྟར་གང་ཤར་བཟོ་མེད་སྐྱོང་བ་ཉིད་ཡིན་ལ། བཟོ་མེད་ཀྱི་དོན་གང་ཤར་ངོས་བཟུང་བའང་མ་ཡིན་པ། དེའི་རྗེས་སུའང་མི་འབྲང༌། བཀག་པའང་མིན། དེ་ལ་སླར་དྲན་པའི་གཉེན་པོ་རྒྱག་པའང་མ་ཡིན་པ། དེ་ཀ་ལ་བཅོས་ལྷད་མ་བྱས་པར་གཅེར་ཡན་དུ་བསྐྱངས་པས། རྣམ་རྟོག་དེ་ཀ་དགེ་སྦྱོར་དུ་ཆམ་གྱིས་བཅོས་མིན་དུ་འགྲོ་བ་ཡིན། ཞེ་སྡང་ལྟ་བུ་སྐྱེས་པའི་ཚེ་དེ་ཉིད་བཟོ་མེད་དུ་བསྐྱངས་པས་གསལ་སྟོང་དུ་གྲོལ་རྗེས་ཀྱང་མ་བདེ་ཀ་རེ་བ་དེ་མཉམ་བཞག་གི་དངོས་གཞི་ཕྱག་རྒྱ་ཆེན་པོར་སོང་ཡང་རྗེས་ཤེས་ཅུང་ཟད་མ་བྱང་བ་ཡིན། ད་ཆ་རིམ་གྱིས་བྱང་ནས་མ་བདེ་བ་མི་འབྱུང༌། མ་བདེ་བ་བྱུང་ཡང་མ་བདེ་བ་དེ་ཀ་གཅེར་ཡན་དུ་བསྐྱངས་པས་རྗེས་ཤེས་ཕྱག་རྒྱ་ཆེན་པོར་སོང་ནས་སྒོམ་མཉམ་རྗེས་འདྲེས་པ་ཞིག་འབྱུང་བ་ཡིན། རྣམ་རྟོག་ཕྲ་བ་སྨིག་རྒྱུ་ལྟ་བུ་རྣམས་ངོས་འཛིན་མི་དགོས། དེ་ཀའང་བཟོ་མེད་དུ་བསྐྱངས་པས་རྣམ་རྟོག་ཕྲ་མོས་ཉོན་མོངས་ཀྱི་བྱ་བ་ཅི་ཡང་བྱེད་མི་ནུས་པས་སྐྱོན་མེད། བསྐྱེད་རིམ་ཡང་ལས་དང་པོ་པའི་དུས་ཡི་དམ་གྱི་ཞབས་ཕྱག་ལ་གསལ་སྣང་འདོན་པ་གལ་ཆེ། ད་ཆ་རྣམ་པ་གསལ་བ་ཙམ་སྐད་ཅིག་གིས་བསྒོམས་རྗེས་ཡི་དམ་དེ་ཀ་རང་ཉིད་ཡིན་ཡིན་པའི་ང་རྒྱལ་དང་མ་བྲལ་བའི་ངང་ནས་མཉམ་བཞག་དང་མ་བྲལ་བའི་བཟླས་བརྗོད་མཛད་པ་དེ་ཀ་ས་ཆོད་ཆེ།

སྔགས་ཕྲེང་དང་འོད་ཟེར་སྤྲོ་བསྡུ་སོགས་ཀྱང་ལས་རབ་འབྱམས་སྒྲུབ་བའི་ཁ་སྒྱུར་ཙམ་ཡིན། མཉམ་བཞག་ལས་མ་གཡོས་པར་སྔགས་བཟླ་ན་སྔགས་ཕྲེང་དང་སྤྲོ་བསྡུ་མི་དགོས། མཆོག་གི་དངོས་གྲུབ་ཕྱག་རྒྱ་ཆེན་པོའི་ངང་ནས་སྔགས་བཟླ་ན་བསྐྱེད་རྫོགས་ཟུང་འཇུག་ལས་མ་གཡོས་པ་ཡིན་པས་དེ་རང་ལེགས་པ་ཡིན། མཆོག་གི་དངོས་གྲུབ་ཐོབ་ན་ལས་རབ་འབྱམས་ཤུགས་ཀྱིས་འགྲུབ་པ། དཔེར་ན་འབྲས་ལོ་ལེགས་ན་ཕུབ་སོག་ཞར་ལ་འབྱུང་བ་དང་འདྲ་བ་ཡིན། སྔོན་ཆད་ཀྱི་ཐུགས་དམ་ཉམས་ལེན་ད་ལྟ་ཕན་མཛད་པ་འདི་རྣམས་ལམ་རྣམ་དག་མ་གཏོགས་གོལ་ཤོར་སྤུ་ཙམ་ཡང་མེད་པ་ཐག་ཆོད་རང་ཡིན་ལགས། ད་ཆ་ས་མཚམས་འདི་ཙམ་དུ་བོགས་འདོན་གལ་ཆེ་བས་སྐབས་སྦྱར་ཞིག་ཆོས་དྲུག་གི་ཉམས་ལེན་མདོར་བསྡུས་པ་ཞིག་གནང་ན། རྒྱ་སྐྱེགས་ཀྱི་ཚོས་ཞུ་མཁན་གྱིས་ཁུགས་པ་འདྲ་བ་ཞིག་འབྱུང་བའི་དུས་ལ་བབ་འདུག་ལགས། དེ་བར་དུ་ཉམས་རྟོགས་སྐྱེ་བའི་རྩ་བ། མགོན་པོ་བྱམས་པས། རང་བྱུང་རྣམས་ཀྱི་དོན་དམ་ནི། །དད་པ་ཉིད་ཀྱིས་རྟོགས་བྱ་ཡིན། །ཞེས་གསུང་པས། དད་པ་དག་སྣང་སྦྱོང་བ་དང༌། སེམས་ཅན་ཕྱོགས་རིས་སུ་མ་ཆད་པ་ལ་སྙིང་རྗེ་བསྐྱེད་ཅིང་དངོས་གྲུབ་ཀྱི་རྩ་བ་དམ་ཚིག་དང་སྡོམ་པའི་སྲུང་སྡོམ་ལ་འབད། ཉམས་ལེན་སྤྲོས་བཅས་སྤྲོས་མེད་ཐམས་ཅད་བྱང་ཆུབ་ཀྱི་རྩིས་ཟིན་པ་ཞིག་གནང་བ་ས་མཚམས་འདིར་གལ་ཆེ་བའི་སྐབས་ཡིན་ལགས། སླད་ནས་ཐུགས་དམ་གྱི་འགྱུར་ལྡོག་དང་སྐྱེ་ལུགས་གསལ་ཆ་འཕྲལ་འཕྲལ་རིམ་གནང་ཞུ་ཞིང༌། དེ་བསྟུན་གྱི་གེགས་སེལ་བོགས་འདོན་རིམ་ཅན་དུ་འབུལ་ལུགས་ཞུ་བ་བྱེད་ཅིང༌། འཁོར་ལོ་སྡོམ་པའི་གཏོར་བསྔོས་ནི་ངོས་ཀྱིས་ཞུས་པ་ལྟར་ཡིན་ལགས། ཚེས་གཅིག་ལ་སྟག་རྩེ་ནས་ཕུལ།། །།མངྒ་ལཾ།། ༈ །བླ་མ་སངས་རིན་ལ་གདམས་པ། །གང་ཞིག་འཇིག་ཚོགས་ལྟ་བ་ཀུན་འཇོམས་ཤིང༌། །ཡོད་མེད་མཐའ་བྲལ་བདེ་ཆེན་དབུ་མའི་ལམ། །ངེས་དོན་གསལ་མཛད་དམ་པ་གང་རྣམས་ཀྱིས། །རྟག་པར་འགྲོ་འདི་བསྲུང་བའི་དགེ་ལེགས་སྩོལ། །རྙེད་དཀའ་འཇིག་སླའི་དལ་འབྱོར་ལུས་ཐོབ་ནས། །རྒྱུ་འབྲས་ཚུལ་ལྡན་སེམས་པའི་ངེས་ཤེས་ཀྱི། །ཐར་འདོད་བློ་ཡིས་མཚན་ཉིད་ཀུན་ལྡན་པའི། །བླ་མ་དམ་པ་སྲོག་དང་བསྡོས་ནས་བཙལ། །རྙེད་ནས་དེ་ཡི་ཐུགས་སུན་མི་དབྱུང་བར། །གང་མཉེས་ཟང་ཟིང་སྲི་ཞུས་མཆོད་བགྱིད་ཅིང༌། །བཀའ་བསྩལ་མི་བཅག་གདམས་པ་རིམ་གྱིས་ཞུ། །སྨིན་གྲོལ་ཐེག་གསུམ་ལམ་རིམ་དྲང་ངེས་ཆོས། །གནད་ལྡན་གང་གསུངས་ཕུ་ཐག་ཆོད་པར་བྱ། །གཡེལ་ཆུང་གལ་མ་ཆེ་དང་ཀུ་རེའི་ངང༌། །ཟབ་མོའི་ཆོས་དང་བློ་འདོད་མི་བརྗེ་བར། །རྡོ་རུས་གཏུག་ཅིང་གལ་ཆེན་དེ་ལ་འབད། །དེ་ལྟར་གདམས་པ་མནོས་ནས་དབེན་པའི་སར། །ཆོས་བརྒྱད་འཇིག་རྟེན་བྱ་བ་རྦད་ཀྱིས་བཅད། །རྣམ་གཡེང་འདུ་འཛི་བཟའ་བཏུང་གོས་ལ་སོགས། །གལ་མ་ཆེ་ཀུན་མཆིལ་མ་བཞིན་དོར་ནས། །དཀའ་ཐུབ་བརྩོན་འགྲུས་སྲང་དུ་བཅུར་བ་ནི། །མགོ་ལ་མེ་ཤོར་པང་དུ་སྦྲུལ་རྒྱུག་ལྟར༑ ༑སང་བྱེད་གནངས་བྱེད་མི་ཚེ་ཟད་སྤངས་ནས། །སྐད་ཅིག་ཚུན་དུ་ཡུན་ཡང་བསྟུངས་ལ་འབད། །ཉམས་ལེན་རྩ་བ་ཕྱག་རྒྱ་ཆེན་པོ་ཞེས། །རང་སེམས་གདོད་ནས་དག་པ་ཆོས་ཀྱི་སྐུ། །གསལ་སྟོང་ཟུང་འཇུག་སྒྱུ་མ་འཇའ་ཚོན་འདྲའི། །སེམས་ཀྱི་དངོས་ལྟ་ཐ་མལ་འགྱུ་བ་ཀུན། །གང་ཤར་དེ་ཡི་ངོ་བོར་བལྟས་པ་ཡིས། །ཤར་གྲོལ་འཛིན་མེད་སེམས་ཉིད་དངོས་སུ་འགྱུར། །ཐ་མལ་ཤེས་པ་གང་ཤར་སྐྱོང་བ་ལས། །གཞན་པའི་ཟབ་ཟབ་ཁ་བཤད་མང་ན་ཡང༌། །དོན་ལ་འདི་ཉིད་ལས་གཞན་མེད་པ་ནི། །རྡོ་རྗེ་འཆང་དངོས་བྱོན་ཡང་མེད་ཐག་ཆོད༑ ༑དམ་ཚིག་རྩ་བ་རྡོ་རྗེ་སློབ་དཔོན་ཉིད། །ཁོང་པའི་སྙིང་ལྟར་བཟུང་ཞིང་བཀའ་བསྩལ་བསྒྲུབ། །མི་བརྙས་མི་སྤོང་གུས་པས་སྤྱི་བོར་མཆོད། །ལུས་ལྷ་ངག་སྔགས་སེམས་ཉིད་ཏིང་འཛིན་དང༌༑ ༑འགྲོ་དྲུག་ལྷ་དང་ཕ་མར་ཤེས་པ་ཡི། །སྟོང་ཉིད་སྙིང་རྗེ་སྒོམ་པ་ང་ཡི་ལུགས། །དེ་ལྟར་བྱས་ན་རྫོགས་བྱང་འཐོབ་པར་ངེས། །ཞེས་པའི་ཞལ་གདམས་ཚིག་ཉུང་དོན་མང་འདི། །སྒ་པ་སངས་རྒྱས་རིན་ཆེན་གྱིས་བསྐུལ་བར། །དུས་མཐའི་རྡོ་རྗེ་འཛིན་པའི་རེས་བབ་པ། །འབྲི་གུང་སྐྱུ་ར་སྐྱ་མིན་སེར་མིན་པོ། །རིག་འཛིན་ཆོས་ཀྱི་གྲགས་པ་ཞེས་འབོད་པས། །ས་སྦྲུལ་གྲོ་བཞིན་དཀར་ཕྱོགས་དགའ་བ་ལ། །ཕོ་བྲང་བཀྲ་ཤིས་ཚུགས་སུ་སྦྱར་བ་དགེ།། །།མངྒ་ལཾ།།

༈ །ཨ་ཅེ་ནོར་འཛོམས་ལ་གདམས་པ། ཕྱག་རྒྱ་ཆེན་པོ་ལ་གེགས་སེལ་བོགས་འདོན་སོགས་ནི་གྲུབ་ཐོབ་གོང་མའི་གསུང་སྒྲོས་རྣམས་དང༌། ཁོ་བོས་ཀྱང་བགྱིས་པའི་རྟོག་མེད་རྡོ་རྗེའི་གླུ་ལ་མ་འཐུས་པ་ཆེར་མེད་ཀྱང༌། བསླབ་བྱའི་སྙིང་པོ་དལ་འབྱོར་ཆུད་མི་གཟོན་པའི་ཐབས་ཀྱི་སྙིང་པོ་ལེན་ལེན་པོ་ལེན་པ་དང༌། འདུས་བྱས་མི་རྟག་པས་བརྩོན་འགྲུས་བརྩམ། འཁོར་བའི་ལས་ལ་སྙིང་པོ་མེད་པས་ཞེན་འཁྲིས་བཅད། རྒྱུ་འབྲས་བསླུ་མེད་ལ་ཡིད་ཆེས་པར་བྱ། སྐྱབས་དཀོན་མཆོག་གསུམ་ལ་སྙིང་ཁ་ཞེ་མེད་པར་གཏད། སྐྱིད་སྡུག་གང་བྱུང་དེས་ཤེས་མོད། ལམ་རིམ་པ་གཉིས་ལ་འབད། འདུས་བྱས་ཀྱི་དགེ་བ་ལའང་བརྩོན་པ་འདོན། རྡོ་རྗེ་ཐེག་པའི་དངོས་གྲུབ་འབྱུང་མི་འབྱུང་སློབ་དཔོན་ལ་རག་ལས་པས་སྲོག་ལ་བབ་ཀྱང་རྩ་བའི་དམ་ཚིག་འདི་ལས་མི་འགལ་བ་གལ་ཤིན་ཏུ་ཆེ་བར་གསུངས་འདུག །མདོར་ན་རང་རྒྱུད་ཀྱི་དུག་ལྔ་གང་རགས་ན་མགོ་གནོན་ཅི་ཐུབ། མི་དགེ་བ་ཕྲ་བ་ཚུན་ཆད་སྤོང་གང་ཐུབ་དང༌། དགེ་བ་ཕྲ་བ་ཚུན་ཆད་དང་དུ་ལེན། གྲོགས་ངན་བདུད་ཀྱི་བློ་བྲིད་ཡིན་པས་དབང་དུ་མི་བཏང༌། ཚེ་འདིར་ཆོས་ཀྱི་བསམ་པ་དང་མི་འབྲལ་ཞིང་བྱང་ཆུབ་ཀྱི་སེམས་བློ་སྦྱོང་བ་རྣམས་ཤིན་ཏུ་གལ་ཆེ་བ་ཡིན། ཞེས་ཨ་ཅེ་ནོར་འཛོམས་ལ་གདམས་པའོ།། །། ༈ །སྐྱབས་བསླུ་མེད་དཀོན་མཆོག་རིན་ཆེན་གསུམ། །དྲིན་འཁོར་མེད་རྩ་བརྒྱུད་བླ་མ་རྗེ། །དཔལ་ལྷག་པའི་ལྷ་མཆོག་ཞི་ཁྲོའི་ཚོགས། །རྐྱེན་བར་ཆད་སེལ་མཛད་མ་མཁའ་འགྲོ། །ལས་རབ་འབྱམས་གྲུབ་པ་ཆོས་སྐྱོང་རྣམས། །དུས་གཏན་དུ་འབྲལ་མེད་བསྟེན་པའི་མཐུས། །གྲོགས་ཕུན་ཚོགས་ང་ལ་དགེ་ལེགས་སྩོལ། །སྔོན་སྟོན་པས་གསུངས་པའི་ཆོས་འཁོར་ལ། །གྲངས་རིམ་གསུམ་ལ་སོགས་མང་མཆིས་ཀྱང༌། །ང་རྟོག་བྲལ་མཁན་གྱི་རྟོགས་ངོ་རུ། །དོན་གཅིག་ལས་མི་བདོག་ཡ་རེ་ཆ། །ཁམས་བདེ་གཤེགས་སྙིང་པོ་སྐད་པ་དེ། །དག་དང་མ་དག་གི་བརྗོད་གཞི་ཡང༌། །གཤིས་རང་ངོ་མཐོང་ཚེ་བཤད་ཆོས་རྣམས། །རླུང་བསེར་བུས་བརླམས་པའི་རྩྭ་སྦུར་བཞིན༑ ༑དེ་གར་སོང་ཆ་མེད་སྐྱུར་ལ་ཐོང༌། །ལར་རང་སེམས་གཞི་རྩ་བཅད་བཅད་ནས། །དོན་མཐའ་བྲལ་སྒོམ་ཚེ་གཉིས་ཆོས་ཀྱི། །ལས་ཙབ་ཙུབ་མི་དགོས་རང་སར་ཞོག

།ཁོང་བཅས་བཅོས་མང་ན་སྤྲོས་པ་མང༌། །བཅས་བཅོས་བཞག་ན་སྤྲོས་པ་འཆད། །སྤྲོས་པ་ཆད་ན་ངོ་བོ་མཐོང༌། །ངོ་བོ་མཐོང་བས་རྩ་བ་ཁོག །རྩ་བ་ཁོག་པས་འཁྲུལ་བ་མེད། །འཁྲུལ་བ་མེད་པས་འཁོར་བ་སྤངས། །འཁོར་བ་སྤངས་པས་དོན་འགྲུབ་སྙམས། །དོན་རང་སེམས་དེ་ལ་རང་གིས་བལྟས། །ལྟ་མཁན་དང་བལྟ་རྒྱུ་མཐོང་རྒྱུ་ཀུན། །ཆོས་གཅིག་པུ་དེ་ལས་གཞན་ཡོད་མིན། །གཅིག་པུ་རྟོགས་པར་འདོད་པ་ན། །གང་ཡང་བསམ་བརྗོད་བྲལ་བའི་ངང༌། །རང་བབས་ལྷོད་དེ་ཤིག་གེ་བ། །འབོལ་ལེ་བ་ཡི་ངང་དུ་ཞོག །སྒྲིམ་ལྷོད་མི་དགོས་ལྷོད་པས་ཆོག །སྤང་བླང་མི་དགོས་བཞག་པས་ཆོག །དགག་སྒྲུབ་མི་དགོས་བཏང་བས་ཆོག །བཞག་ན་སྡོད་པའི་ངེས་པ་མེད། །བཏང་ན་གཞན་དུ་འགྲོ་བ་མིན། །རང་བབས་དེ་ལས་གཞན་ཡོད་མིན། །ཧྲིལ་གྱིས་དྲིལ་ན་དེ་ལས་མེད། །དོན་ལ་ཉམས་ལེན་དྲིལ་བས་ཆོག །བསླུས་ན་རྡོ་རྗེ་འཆང་དབང་འཁྲུལ། །ཞེས་པའང་འབྲི་བན་དབུར་སྨྱོན་ཞེས་པདྨས་བཏགས་པ་དེས་བྲིས་སོ།། །།མངྒ་ལཾ།། ༈ །རྣལ་འབྱོར་དགེ་བསྙེན་ལ་གདམས་པ། གནས་པའི་འོང་ལུགས་མར་མེ་རླུང་གིས་མ་བསྐྱོད་པ་ལྟ་བུ་གསལ་ཆ་ཡོད་པ་དེ་གནས་ཉམས་དང་བསྡོངས་པ་ཡིན། དེ་དག་ནས་རྣམ་རྟོག་གང་ཤར་དུས་དྲན་པ་ཡང་ལྷན་སྐྱེས་སུ་ཡོད་པ་དེ་ཙམ་གྱིས་སྒོམ་གྱི་གོ་ཆོད། འོན་ཀྱང་རྣམ་རྟོག་དེ་ཀ་དྲན་པ་ལས་མ་འདས། དྲན་པ་དེ་ཀའང་རྣམ་རྟོག་ཤར་གྲོལ་དུ་འགྲོ་བ་ཞིག་དགོས། དེ་མ་བྱུང་ན་རྣམ་རྟོག་ཤར་དུས་སླར་དྲན་པ་རྒྱབ་ན་རྣམ་རྟོག་བྱུང་རྗེས་དྲན་པ་བཅོས་ནས་བརྒྱབ་པས་སླར་རྣམ་རྟོག་ཉིས་བརྩེགས་ལ་དགོས་པ་མེད། ཉིན་སྣང་དང་མཚན་མོ་རྨི་ལམ་སོགས་ཐམས་ཅད་དབྱེར་མེད་གསལ་སྟོང་ཤར་གྲོལ་དུ་འགྲོ་བ་ཞིག་ཅི་ཡོད་ལ་ལྟ་དགོས་པས་དེ་ཀའི་སྒོམ་ལུགས་གལ་ཆེ་ཆེ། ཞེས་རྣལ་འབྱོར་པ་དགེ་བསྙེན་ལ་གདམས་པའོ།། །།མངྒ་ལཾ།། ༈ །ཙན་ཙ་ཆོས་མཛད་ལ་གདམས་པ། ཁྱེད་ཀྱིས་ཐུགས་དམ་མཉམ་བཞག་བྱེད་དུས་རིག་པ་གསལ་དང་རྗེན་ལྷང་ངེ་བ་འཕྲོ་རྒོད་ཀྱི་དབང་དུ་མི་འགྲོ་བ་དེ་ཞི་གནས་ཡིན།

དེ་བྱིང་རྨུགས་གཉིད་ཀྱིས་ནོན་པ་དྲན་པ་བཟུང་དུས་དྲན་པ་ཤེད་ཆེ་ན་མཉམ་བཞག་འོང༌། བྱིང་རྨུགས་ཤེད་ཆེ་ན་མཉམ་བཞག་མི་འོང༌། མཉམ་བཞག་མིན་དུས་རེས་དྲན་པ་ཤུགས་འབྱུང་དུ་འོང༌། རེས་མི་འོང་བ་སོགས་ད་དུང་མ་གོམས་པ་ཡིན་པས་ནན་གྱིས་འབད་ནས་བསྒོམ་པ་གལ་ཆེ། རེས་འགའ་གཉིད་ལ་འགྲོ་བ་ངོས་ཟིན་ཅིང་རྨི་ལམ་ཆེར་མེད་པར་སྐྱ་ཆམ་མེ་བ་འདྲ་བ་དེ་སྲབ་མོའི་འོད་གསལ་ཟིན་ལ་ཁད་ཙམ་བྱུང་བ་ཡིན་འདུག །རེས་འགའ་གཉིད་ལ་འགྲོ་བ་མི་ཚོར་ཞིང་རྨི་ལམ་དུ་འབྱམས་པ་ནི་བག་ཆགས་ཤས་ཆེ་བ་ཡིན། ད་ཆ་རེ་ཞིག་སྐྱོང་ལུགས་ལ་རྣམ་རྟོག་དེ་ཀའི་ངོ་བོ་གཅེར་ཡན་འཛིན་མེད་དུ་སྐྱོངས། རྣམ་རྟོག་བཀག་ཀྱང་མི་བཀག །སྤྲོ་ཡང་མི་སྤྲོ། རྣམ་རྟོག་མེད་པར་རིག་པ་རྗེན་གསལ་དུ་བྱུང་ན་དེ་ཀ་འཛིན་མེད་དུ་སྐྱོངས། རྣམ་རྟོག་མེད་པར་སེམས་གསལ་སྟོང་དུ་གནས་པ་ལ་དགའ་རྒྱུ་མེད། རྣམ་རྟོག་འཕྲོ་རྒོད་བྱུང་བ་ལ་སྡུག་རྒྱུ་མེད། གང་ཤར་བ་དེ་ཀ་ལ་སླར་དྲན་པ་བརྒྱབ། རྣམ་རྟོག་ངོས་བཟུང༌། དེ་ལ་གཉེན་པོ་རྒྱག་པ་སོགས་བཅོས་མའི་སྒོམ་གྱི་སྤྲོས་པ་མི་དགོས། རྣམ་རྟོག་སྐྱེས་ན་དེ་ཀ་འཛིན་མེད། འགག་མེད། དེ་རྗེས་མི་འབྲང་བར་རང་བབས་སུ་སྐྱོང་བ་རེ་ཞིག་གལ་ཆེ་ཆེ། དེ་ལྟར་བསྒོམས་པས་ད་ལྟའི་སྐྱོང་མཚམས་དེ་ལ་འགྱུར་ལྡོག་ཅིག་འོང་བས། སླར་གེགས་སེལ་བོགས་འདོན་གང་དགོས་བྱེད་པ་ཡིན༑ ཞེས་པའང་ཙན་ཙ་ཆོས་མཛད་ཀྱིས་དྲིས་པར། འབྲི་གུང་པ་ཆོས་ཀྱི་གྲགས་པས་བྲིས།། །།མངྒ་ལཾ།། ༈ །དཀོན་མཆོག་ཐོས་པ་ལ་གདམས་པ། དཀོན་མཆོག་ཐོས་པའི་དགེ་སྦྱོར་སྐྱོང་ལུགས་དང་ཐེ་ཚོམ་དེ་བཞིན་བྱུང་འདུག་པ། དགེ་སྦྱོར་སྐྱོང་སེམས་ལ་འབད་རྩོལ་བྱས་པར་རྗེས་སུ་ཡི་རང༌། སྐྱོང་ལུགས་ཀྱི་སྐབས་བཟང་ངན་གྱི་རྟོག་ཚོགས་ཤར་ཡང་སེམས་ལས་བྱུང་བ་ཡིན། སེམས་རྣམ་རྟོག་ཏུ་སོང་བ་མ་ཡིན། གང་ཤར་གྱི་ངོ་བོ་ལ་བལྟས་ན་ངོ་བོ་མཐོང་རྒྱུ་མེད་པས་ཅུང་མིན། གང་ཤར་འཛིན་མེད་དུ་སྐྱོང་བ་ཡིན།

འཛིན་མེད་ཟེར་བའི་དོན་དེ་རྣམ་རྟོག་ཤར་ཚེ་དེའི་རྗེས་སུ་མི་འབྲང༌། དེ་མི་དགག །སླར་མི་སྤྲོ། དེ་གང་ནས་བྱུང་སོགས་བརྟག་དཔྱད་མི་བྱེད་པར་རྣམ་རྟོག་དེ་ཀ་བཟོ་མེད་དུ་བསྐྱངས་པས་གསལ་བ་སྟོང་པ་ཟུང་དུ་འཇུག་པ་ཞིག་འོང༌། དེ་ཀ་ཕྱག་རྒྱ་ཆེན་པོ་ཡིན། གནས་པའི་ཚེ་ཆེད་དུ་གནས་པ་ལ་བདག་འཛིན་མི་བྱེད། གོང་ལྟར་བསྐྱངས་པས་གནས་པ་དང་འགྱུ་བ་ལ་ཁྱད་མེད། ཕྱག་རྒྱ་ཆེན་པོ་ཉིད་ཡིན། རྣམ་རྟོག་བྱུང་གནས་འགྲོ་གསུམ་སོགས་བརྡར་ཤ་གཅོད་པ་དེ་ཁྲིད་གསར་པའི་སྐབས་རྣམ་རྟོག་སེམས་སུ་ངོ་སྤྲོད་ཕྱིར་བྱས་པ་ཡིན། རྣམ་རྟོག་སེམས་ངོ་འཕྲོད་ཕྱིན་རྣམ་རྟོག་ཅིག་སྐྱེས་དེ་བྱུང་གནས་ལ་བརྟགས་པས་རྣམ་རྟོག་གིས་རྣམ་རྟོག་ལ་ཕྱི་བསྙགས་བྱས་པ་ལ་དགོས་པ་མེད། དེས་ན་གནས་འགྱུའམ་གང་ལྟར་སྣང་སེམས་བཟོ་མེད་ལྷུག་པར་སྐྱོང་བ་གལ་ཆེ་ཆེ། ལྷ་མཐོང་བ་སོགས་སྣང་ཉམས་ཡིན་པས་བཟང་ངན་གང་ཡང་མིན༑ བསྙེན་སྒྲུབ་གང་མོས་ལ་བྱེད་པ་གནད་ཆེ། རྣམ་པ་ཀུན་ཏུ་སེམས་བཟོ་མེད་དུ་སྐྱོང་བ་ལ་ལེ་དབར་མེད་པ་དང༌། དེ་དག་གི་བོགས་འདོན་ཆོས་སྤྱོད་ལུས་ངག་གི་དགེ་སྦྱོར་གང་འགྲུབ་ལ་བརྩོན་པ་འདོན་དགོས། ལུས་ངག་གི་ཆོས་སྤྱོད་བྱེད་སྐབས་སེམས་མ་བཅོས་རང་བབས་ཀྱི་དོན་ལས་མ་གཡོས་པ་གལ་ཤིན་ཏུ་ཆེ། དེའི་སྐབས་སེམས་ཐ་མལ་གྱི་རྟོག་དབང་དུ་སོང་ན་འདུས་བྱས་ཀྱི་དགེ་བས་དོན་ཆེན་འགྲུབ་པར་ཡུན་རིང་བས། འདུས་མ་བྱས་ཀྱི་དོན་ལས་མ་ཡེང་བཞིན་དུ་འདུས་བྱས་ཀྱི་དགེ་བ་ལ་འབད་ན་འཁོར་འདས་ཐམས་ཅད་ཕྱག་རྒྱ་ཆེན་པོར་གྲུབ་པ་གདོད་མའི་གཤིས་བབས་ཡིན་པས་འདི་གོ་བ་གལ་ཆེ། དེའི་ངང་ནས་བྱམས་སྙིང་རྗེ་མོས་གུས་རྒྱུ་འབྲས་ཀྱི་འདོར་ལེན་རྣམས་རྟེན་འབྲེལ་གྱི་གནད་ཡིན་པས་བརྩོན་འགྲུས་བསྐྱེད་དགོས། ཞེས་པ་དཀོན་མཆོག་ཐོས་པའི་བསླབ་བྱར་འབྲི་གུང་པ་ཆོས་ཀྱི་གྲགས་པས་བྲིས།། །།མངྒ་ལཾ།། ༈ །ཡང་མུ་སྟེགས་པ་ལ་གདམས་པ། དབུས་མཐའ་འཁོབ་མུ་སྟེགས་ཡུལ་ལ་སོགས། །གང་དུ་སྐྱེས་ཀྱང་བདེ་གཤེགས་སྙིང་པོ་ལ། །བཟང་ངན་མེད་ཕྱིར་ལམ་འདི་སུས་བསྒོམས་པ། །མྱ་ངན་འདའ་བ་གཤིས་སམ་བབས་སུ་ངེས། །དལ་འབྱོར་རྙེད་དཀའ་མི་རྟག་ལས་འབྲས་དང༌། །འཁོར་བའི་ཉེས་དམིགས་སོགས་ཀྱིས་ཡིད་སྐྱོ་བས། །སྐྱབས་སེམས་མཎྜལ་བླ་མའི་རྣལ་འབྱོར་སོགས། །ལམ་གྱི་སྔོན་འགྲོ་རྣམས་ལ་ལེགས་སྦྱངས་ནས། །བྱམས་དང་སྙིང་རྗེའི་རྒྱུ་བྱས་བྱང་ཆུབ་སེམས། །རྣམ་གཉིས་ཕྱིན་དྲུག་བསྡུ་དངོས་བསླབ་པ་གསུམ༑ ༑ཕར་ཕྱིན་ཐེག་པའི་ལམ་གྱིས་རྒྱུད་སྦྱངས་རྗེས། །རྨི་ལམ་དབང་ཐོབ་དམ་ཚིག་སྲོག་ལྟར་བསྲུང༌། །བསྐྱེད་རིམ་རྫོགས་རིམ་ཆོས་ཀུན་སྒྱུ་མ་ལྟར། །ལྟ་ཞིང་དེ་ཀུན་འོད་གསལ་མེས་སྦྱངས་ནས། །བདེ་སྟོང་ཟུང་འཇུག་ལམ་ལ་རྟག་རོལ་ཞིང༌། །འཁོར་འདས་ཆོས་དང་ཆོས་ཅན་གང་དང་གང༌། །རྨི་ལམ་ལྟར་མཐོང་གང་ཤར་རྟོག་པའི་ཚོགས། །ཚོར་དྲུག་བཅས་པ་གང་ཤར་དེར་སྣང་རྣམས། །སླད་ལ་མི་བཟོ་སྡང་བས་མི་དགག་ཅིང༌། །དེར་འཛིན་མི་བྱེད་གང་ཡིན་གཏད་མེད་དུ། །ཡེ་འབྱམས་ཀློང་གདལ་ངང་དུ་བཟོ་མེད་པ། །ལྷོད་ཀྱིས་གློད་ནས་ཡེང་མེད་ཉིད་དུ་བསྒོམ། །རྡོ་རྗེ་འཆང་དང་ཤཱཀ་ཐུབ་པད་འབྱུང་སོགས། །གཅིག་ཏུ་གྲོས་ཀྱང་འདི་ལས་ལྷག་པའི་ལམ། །སྟོན་རྒྱུ་འདུག་ན་ཁོ་བོས་སེམས་ཅན་བསླུས། །དེ་སྐད་སྨྲ་བོ་ཐུགས་ཀྱི་རྡོ་རྗེ་ཞེས། །མིང་གཞན་ཆོས་ཀྱི་གྲགས་པ་ཞེས་པ་ངས། །མུ་སྟེགས་རིགས་འཆང་ཁྱོད་ཀྱིས་བསྐུལ་བའི་ངོར། །སུམ་མདོ་གཞུང་དུ་གང་དྲན་བྲིས་པར་ཟད།། །།མངྒ་ལཾ།།

༈ །དཀོན་མཆོག་སྙིང་རྗེ་ལ་གདམས་པ། རྗེ་བླ་མའི་ཞབས་རྡུལ་རྡོ་རྗེའི་གར། །མི་ཁོ་བོའི་སྤྱི་གཙུག་གདན་ཡངས་པོར། །དུས་རྟག་ཏུ་བཀོད་ནས་བསོད་སྙོམས་པ། །ཁྱོད་དཀོན་མཆོག་སྙིང་རྗེས་དྲིས་པའི་ལན། །དུས་དེ་རིང་བསྙད་དོ་རྣ་བས་ཉོན། །ལར་བསྐྱེད་རིམ་ཁོ་ནར་ཞེན་ཆགས་པ། །ཡི་དམ་རྡོ་རྗེ་འཇིགས་བྱེད་སོགས། །སྔོན་གཏམ་རྒྱུད་མང་པོ་གསུངས་པའི་ཕྱིར། །མཚན་འཛིན་གྱི་རྟོག་པ་ཁོ་བོས་སྤངས༑ ༑ཡང་སྟོང་ཉིད་ཁོ་ན་བསྒོམས་བསྒོམས་པས། །རྡོ་རྗེའི་དམྱལ་བར་སྐྱེ་བ་ཞེས། །རྡོ་རྗེའི་ཐེག་པའི་རྒྱུད་ནས་གསུངས། །དོན་དེ་ཕྱིར་འཁོར་འདས་ཆོས་ཐམས་ཅད། །སྟོང་ཉིད་དུ་བལྟ་བའི་ཁོ་ཐག་བཅད། །ཉམས་བན་བུན་གྱི་མངོན་ཤེས་རྫུ་འཕྲུལ་དང༌། །སེམས་གསལ་སྟོང་འཛིན་མེད་དུ་མཐོང་ཙམ་གྱིས། །གྲུབ་ཆེན་དང་རྟོག་ལྡན་ཡིན་ནོ་ལོ། །བུན་སྐྱེད་དང་ཁེ་ཚོང་ལ་ཉམས་ལེན་བྱེད། །ཤི་གསོན་གྱི་མགོ་བོ་སྐོར་བ་ཡི། །ཆོས་བརྒྱད་ཁ་ཡན་གྱི་ཟོག་རྫུ་འདི། །རང་གཞན་བསླུ་བྲིད་ཀྱི་རྟོགས་ལྡན་དང༌། །གྲུབ་ཆེན་གྱིས་ས་སྟེང་གང་མཐོང་ནས། །གྲུབ་ཆེན་གྱི་ཁོ་ཐག་དེ་ནས་ཆོད། །ན་བཟའ་ཆོས་གོས་དང་ཤམ་ཐབས་བཅིངས། །ལྷུང་བཟེད་འཁར་གསིལ་ཕྱག་ན་ཐོག །བསམ་ངན་དང་འདོད་ཆགས་མེ་ལྟར་འབར། །དེ་འདྲའི་དགེ་སློང་མང་མཐོང་ནས། །བཙུན་པའི་ཁོ་ཐག་གཏིང་ནས་ཆོད། །ཁ་འཇམ་གཏིང་རྩུབ་དུག་ལྔ་འབར། །བློ་འདོད་ཆེ་ལ་ཇོ་བོ་ངན། །ཆགས་སྡང་དང་ཁེ་གྲགས་ཅན་རྣམས་ཀྱིས། །བདག་གཞན་བརྗེ་བར་བྱེད་དོ་ལོ། །དེ་འདྲ་དེ་དག་མཐོང་བས་ན། །བྱང་སེམས་ཀྱི་ཁོ་ཐག་རྦད་ཀྱིས་ཆོད། །དམ་ཚིག་དང་མི་ལྡན་རྒྱུ་མ་མཐོང༌། །རྡོར་དྲིལ་གྱི་དེ་ཉིད་ཀྱང་མི་ཤེས་པའི། །དབང་བསྐུར་དང་ཆོག་གྱེར་གྱིས་ས་སྟེང་གང༌༑ ༑སྔགས་པའི་ཁོ་ཐག་དེ་ཡིས་ཆོད། །དོན་དེ་བས་ཉམས་ལེན་འདི་ལྟར་བྱེད། །འཁོར་འདས་ལ་རེ་དོགས་སྤང་བླང་མེད། །རྒྱུ་འབྲས་ལ་ཡིད་ཆེས་དང་དུ་ལེན། །དམ་ཚིག་ལ་ངོ་ལྐོག་མེད་པར་བསྲུང༌། །འགྲོ་དྲུག་ལ་ཕན་སེམས་ལམ་བཟང་སྟོན། །རང་ལུས་ལས་གཅེས་པའི་དངོས་པོ་ཀུན། །གཡར་པོ་ལྟར་རྟག་འཛིན་འདུ་ཤེས་སྤང༌། །གང་གིས་ཆོག་པའི་ནོར་རྫས་འཛིན། །རྣམ་རྟོག་དང་སྐྱིད་སྡུག་ལེགས་ཉེས་ཀུན། །གང་ཤར་དེ་བཟོ་མེད་ཆལ་པའི་ངང༌། །བདེན་འཛིན་དང་དེར་འཛིན་མེད་པ་རུ། །བཟོ་བྲལ་དུ་ཡེངས་མེད་མ་ཡེང་བསྒོམ། །དོན་དེ་ལྟར་ཁྱོད་ཀྱང་སྒོམ་པ་མཛོད། །ཚིག་དེ་སྐད་སྨྲས་པ་སྐྱུ་རའི་རིགས། །གཏད་མེད་ཀྱི་ཆོས་གྲགས་ཞེས་པ་ངས། །ཁྱོད་དཀོན་མཆོག་སྙིང་རྗེས་བསྐུལ་བའི་ངོར། །སུམ་མདོ་གཞུང་དུ་བྲིས་པ་ཡིན།། །།སརྦ་མངྒ་ལཾ།།

༈ །བླ་མ་ལྷོ་པ་སྤྲུལ་སྐུ་དཀོན་མཆོག་ཕྲིན་ལས་རྣམ་རྒྱལ་ཀྱི་ཞུ་ལན། ཕ་རྡོ་རྗེ་འཆང་དབང་ཆོས་ཀྱི་རྗེ། །མཚན་བི་ད་ར་ཎ་ཞེས་གྲགས་པའི། །སླར་བཀའ་དྲིན་དྲན་ནོ་གསོལ་བ་འདེབས༑ ༑བུ་ཆོས་བཞིན་བསྐྱངས་པ་ཆོས་ལྟར་འཚར། །ཁྱེད་དཀོན་མཆོག་ཕྲིན་ལས་ཞེས་བྱ་བས། །དུས་དེ་རིང་རྟོགས་པའི་བརྒྱ་འབུལ་བྱས། །འདི་ཟང་ཟིང་ཕལ་གྱི་དོ་ཟླ་མིན། །དོན་དེ་ལ་དགེ་སློང་རྒན་བུ་ཡིས། །གཤིས་རང་བབས་ཀྱི་གོ་དོན་འདི་སྐད་ལོ། །སེམས་བཟོད་ནས་ཆོས་སྐུ་ཡིན་པ་ལ། །བྱིས་པ་དར་མ་རྒན་དུས་སུ། །དོན་དེ་ལ་ཁྱད་པར་ངས་མ་མཐོང༌། །སེམས་ལུས་དང་བཅས་སམ་མ་བཅས་ཀྱང༌། །དཔེ་ཀུན་དང་བྲལ་བའི་དོན་དམ་དེ། །ལར་འདུས་མ་བྱས་པ་མཐའ་ལས་འདས། །དེ་འོད་གསལ་ཕྱག་རྒྱ་ཆེན་པོ་དངོས། །སེམས་གདོད་མའི་མགོན་པོ་དྲི་བྲལ་ལ༑ ༑རྐྱེན་གློ་བུར་དྲི་མ་རྣམ་རྟོག་ཀྱང༌། །དཔེ་ནམ་མཁའ་ལ་ནི་ཆུ་འཛིན་ལྟར། །འཕྲལ་ཇི་ལྟར་སྣང་ཡང་གོས་པ་མེད། །སེམས་རྟོག་མེད་ཀྱི་སྐབས་སུ་བདེ་བདེ་བོ། །རྣམ་རྟོག་ཤར་ཚེ་མི་བདེ་བ༑ ༑དེ་ཀུན་རྫོབ་འཁྲུལ་བློར་བདེན་བདེན་ལྟར། །དོན་དམ་པར་བདེ་དང་མི་བདེ་མེད། །ལྟས་གང་ལྟར་བྱས་ཀྱང་སྤུ་ཙམ་མེད། །སེམས་རང་ངོ་མཐའ་བྲལ་འདུས་མ་བྱས། །དེ་གསལ་སྣང་ཚོགས་དྲུག་ཧྲིག་ཧྲིག་པོ། །ཉམས་ཅི་ཡང་འཆར་བའི་ངེས་ངེས་པོ། །དོན་བདེན་པར་གཞལ་ན་ངོ་བོས་སྟོང༌། །དཔེ་མར་མེའི་སྣང་བ་ཟུར་ཙམ་གྱིས། །མུན་སྟུག་པོ་ཐམས་ཅད་སྣང་བར་འཆར༑ ༑དོན་དེ་བཞིན་རང་སེམས་འོད་གསལ་མེས། །ཡོངས་བདེན་བདེན་འདྲ་བའི་ཚོགས་ནགས་ཚལ། །ལར་སྐད་ཅིག་མེ་ཡི་དངོས་ལས་མིན། །དོན་དེ་ལ་མགོན་པོ་མ་ཕམ་པས། །རྐྱེན་གློ་བུར་དྲི་མ་ངོ་བོས་སྟོང༌། །གཤིས་རིགས་ཁམས་རྟག་བརྟན་ཡིན་པར་གསུངས། །ལར་རྣམ་རྟོག་ཕྲ་བ་རྒྱུ་རྒྱུ་པོ། །དེས་དོན་བྱེད་མི་ནུས་རང་སོར་ཞོག །དུག་རང་པའི་འཛིན་སྟངས་ཤར་བ་ན། །ཚུལ་དེ་ལ་སྡང་ལྟས་བྱས་པ་ན། །སེམས་ཉིད་ལ་སེམས་ཉིད་ཀྱི་སྡང་ལྟས་ཏེ། །དེ་གསོར་མི་རུང་བའི་དུག་ཆེན་ཡིན། །རྐྱེན་རྣམ་རྟོག་བཟང་ངན་གང་ཤར་ཡང༌། །ཚུལ་དེ་ཕྱིར་མི་འབྲང་དེ་མི་དགག

།དེ་བཟོ་མེད་དུ་གློད་ལ་གཅེར་གྱིས་བལྟ། །ལྟ་མཁན་དང་བལྟ་བྱ་ལྟ་བྱེད་གསུམ། །ལར་དོན་དུ་གཅིག་ལ་ཚུར་མཐོང་གི། །བྱིས་བློར་སྤུ་རིས་ཤིག་དེ་ན་འབྱེད༑ ༑དེ་འཁྲུལ་བློ་ཡིན་གྱི་དོན་ལ་མིན། །དོན་སྙིང་པོ་སྦར་བཅངས་སུ་བྱེད་པ་ན། །རྐྱེན་བཟང་ངན་གྱི་རྟོག་པ་གང་ཇི་སྙེད། །ཆོས་སྤྱོད་དང་རིམ་གཉིས་ཨ་འཐས་བློ། །ཉོན་མོངས་ཀྱི་རྟོག་པ་ལམ་ལམ་པ། །ཚུལ་ཇི་འདྲར་སྣང་ཡང་རང་བབས་སུ། །ཁོང་ལྷོད་ཀྱིས་གློད་ལ་ཤིག་གིས་བཞག །དོན་རྩིར་གྱིས་བཟུང་ལ་གཅེར་གྱིས་ལྟོས། །དེ་འོད་གསལ་གྱི་ངང་དུ་ཆམ་མེ་བ། །གཤིས་སྟོང་པ་ཉིད་དུ་སང་ངེ་བ། །གདངས་འགག་པ་མེད་པར་ཧྲིག་གེ་བ། །རྩལ་ཕྱོགས་ལྷུང་མེད་པར་ཝལ་ལེ་བ། །དོན་འཕོ་འགྱུར་མེད་པར་ཤིག་གེ་བ། །དེ་རྒྱལ་བ་ཀུན་གྱི་གཤེགས་ཤུལ་ཡིན། །བཀའ་འཁོར་ལོ་བར་མཐའ་རྒྱུ་འབྲས་ཀྱི། །ཆོས་ཐེག་པའི་ལམ་སྲོལ་མཐའ་ཡས་པའི། །དོན་འདི་ལས་མེད་པར་ཐག་བཅད་ནས། །ཕ་ངས་ཀྱང་བསྒོམས་པས་འཁོར་འདས་དང༌། །གཞི་ལམ་འབྲས་དུས་ཀྱི་དབྱེ་བ་སོགས། །ཚིག་ཐ་སྙད་ཀྱི་ངལ་ཁུར་མ་དགོས་པར། །དོན་རང་གཤིས་ཆོས་སྐུ་གདེང་དང་བཅས། །ས་འགྱུར་མེད་ཀྱི་བཙན་རྫོང་ཟིན་པ་ཡིན། །བུ་ཁྱོད་ཀྱང་དེ་ལྟར་སྒོམ་མཛོད་དང༌། །དུས་མི་རིང་ཉེ་བར་ཕས་ཕོག་པའི། །ཆོས་ཕ་འབབ་མི་དམན་གྱི་རྫོང་བཙན་དེ། །སོམ་ཉི་མི་དགོས་ཟིན་ནས་འོང༌། །ཚུལ་འདི་ནི་རང་རེའི་ཆོས་ཀྱི་སྲས། །མཚན་དཀོན་མཆོག་ཕྲིན་ལས་ཀྱིས་བསྐུལ་ངོར། །རིགས་སྐྱུ་རའི་དགེ་སློང་རྒན་བུ་བ། །དོན་འཁོར་འདས་ཆོས་སྐུར་གདེང་ཐོབ་པ། །མིང་དབུར་སྨྱོན་ཅེས་བྱར་པདྨས་བཏགས། །འཕྲལ་ཆོས་ཀྱི་གྲགས་པ་འབོད་དེས་བྲིས།། །།མངྒ་ལཾ།། ༈ །པཎ་ཆེན་རིན་དབང་གིས་དོགས་གཅོད་གཉིས་ཞུས་པའི་དང་པོའི་ལན་ནི། པཎ་ཆེན་རིན་དབང་གིས་ཉམས་མྱོང་སཾ་ཊར་འཁོད་པ་དེ་ཉིད་སྔ་སོར་དགེ་སྦྱོར་ལ་རྒྱུན་བསྐྱངས་ཤིང་ནན་ཏན་བྱས་པས་འགྱུར་ལྡོག་ཆེ་བར་བྱུང་བ་དེ་ལ་བོགས་ཐོན་པ་ཟེར་བ་ཡིན།

ཁྲིད་གསར་པའི་དུས་ཀྱི་ཞི་གནས་ལ་བདེ་གསལ་གྱི་ཉམས་ཤར་བའི་སྐྱོང་བདེ་མོ་དེས་ཕོ་སྐྱེས་མི་བྱེད། ད་ལྟ་དྲན་པ་བྱས་ཀྱང་བྱེད་རྒྱུ་མི་འདུག་བསམ་པའི་ཆམ་གདལ་དེའང་དྲན་པ་ཡིན་མོད། ཤུགས་འབྱུང་གི་དྲན་པ་དང་འགྱུ་བ་ལྷན་སྐྱེས་མེ་དང་དུ་བ་ལྟ་བུ་དེ་ཀ་ལ་ད་དུང་རྒྱུན་བསྲིངས་ནས་བསྒོམ། བསྒོམ་བྱ་སྒོམ་བྱེད་མི་འདུག་སྙམ་ནའང་དེ་ཀའི་ངང་དུ་བསྒོམས་ནས་སླར་ཡང་འགྱུར་ལྡོག་ཅིག་བྱེད་འོང༌། གཉིད་འཐུག་གི་འོད་གསལ་ལ་དྲན་རྩིས་དང་འགྱུ་བ་བྱུང་ན་འོད་གསལ་མིན། གཉིད་འཐུག་གི་བརྒྱལ་ཐབས་དེ་མེད་པར་རྨི་ལམ་དང་འགྱུ་དྲན་ཅི་ཡང་མེད་པར་ཟླ་འོད་ཤར་བ་ལྟར་གསལ་ཆམ་དེ་འོད་གསལ་ཡིན་མོད། ཤི་བའི་འོད་གསལ་དང་ཁྱད་མེད། ད་དུང་འབད་པས་བསྒོམ་ན་འགྱུར་ལྡོག་འོང་བས་གསལ་ཆ་འཕྲལ་འཕྲལ་མཛོད་དང༌། གེགས་སེལ་བོགས་འདོན་ཅི་ཤེས་གང་ཤེས་རིམ་གྱིས་འབུལ་བ་ཡིན་ལགས། ཕྱི་མའི་ལན་གདབ་པ་ནི། སྐྱབས་བསླུ་མེད་བློ་གཏད་ཕེར་བ་དེ། །དོན་དམ་པའི་སངས་རྒྱས་ཆོས་ཀྱི་སྐུ། །ཁོང་དམིགས་གཏད་བྲལ་བའི་མགོན་པོ་དེ། །ཡེ་གདོད་མའི་སངས་རྒྱས་ཡིན་ནོ་ཞེས། །སྐྱབས་དེ་འདྲ་གང་དུ་བཞུགས་གྱུར་པ། །ཡིད་དུང་དུང་མོས་པའི་དད་གུས་དང༌། །གནས་འཁོར་བའི་རྒྱ་མཚོ་ལ་འཇིགས་པའི། །སེམས་ཅི་དྲག་ལ་ཐུག་པའི་རྩད་བཅད་པས། །དོན་རྡོ་རྗེ་འཆང་གི་ངོ་བོ་ཉིད། །དྲིན་གཞལ་དུ་མེད་པ་རིགས་ཀྱི་བདག །མཚན་བརྗོད་ན་རྣམ་འཇོམས་ཕུན་ཚོགས་ཉིད། །ཁྱོད་འཁོར་བའི་གནས་ལ་ཡིད་འཇིགས་ན། །གནས་དེ་ལས་སྐྱོབ་པའི་སྐྱབས་གནས་ནི། །འདུས་བྱས་ཀྱི་སངས་རྒྱས་ལ་སོགས་པ། །བློ་འཁྲུལ་ངོར་སྣང་ཡང་འཇིག་པའི་ཕྱིར། །སྐྱབས་དེ་འདྲས་སྐྱོབ་པར་མི་ནུས་ཀྱི། །ཆོས་བདག་འཛིན་ཅན་གྱི་ཐ་སྙད་ཚིག །བདག་མེད་ཟེར་ཡང་བདག་གིས་བཅིངས། །ནད་འཚོ་བའི་སྨན་ཡང་དུག་ལྟ་བུ། །ཡང་རིག་གྲོལ་གྱི་དགེ་འདུན་ཡིན་ནོ་ལོ། །གོས་དམར་སེར་འཛིན་པའི་ཐུགས་རྒྱུད་ཀྱང༌། །ལར་དུག་ལྔ་མེ་ལྟར་འབར་བ་ཙམ། །ལར་དེ་འདྲའི་དཀོན་མཆོག་རྣམ་པ་གསུམ༑ ༑ལྟར་སྣང་གི་མིང་ལ་ཡིད་གཏན་མེད། །སྐྱབས་དེ་འདྲ་ཐལ་བའི་ལ་བཙས་འདྲ། །ང་འཁོར་བ་ལས་སྐྱོབ་པའི་སྐྱབས་ཀྱི་མཆོག

།རྒྱུད་ཐ་དད་མ་ཡིན་རང་ལ་བཞུགས། །སེམས་གསལ་སྟོང་མཐའ་བྲལ་ཆོས་ཀྱི་སྐུ། །ཆོས་བདེན་གཉིས་ཟུང་འཇུག་བརྗོད་ལས་འདས། །མདངས་འགག་མེད་ཡེ་གཤིས་དགེ་བར་འདུན། །དོན་དེ་འདྲའི་སྐྱབས་གནས་ཡོད་དོ་ཞེས། །དཔལ་ནཱ་རོའི་ཆོས་དྲུག་རྡོ་རྗེའི་ལམ། །ཟབ་མོ་རྒྱུད་སྡེའི་གནད་སེམས་ཅན། །ཁོང་རྡོ་རྗེ་འཆང་གི་ཐུགས་ཀྱི་དཔྱིད། །དཔལ་ཤེས་རབ་བཟང་པོར་གང་བབ་ལ། །ནཱ་རོ་པཎ་ཆེན་ལས་འོངས་པ། །རྗེ་ལྷོ་བྲག་མར་པའི་བཀའ་དྲིན་གྱིས། །མི་ང་བར་ཁྱི་ཡིས་མ་ཆོད་པ། །དོན་ལྷན་སྐྱེས་ཀྱི་ནོར་བུ་རང་གིས་རྙེད། །དོན་དེ་འདྲ་རྫོགས་ཤིང་ཐོས་པའི་ཚེ། །ལར་ཆོས་ལ་མཐའ་དབུས་མེད་ན་ཡང༌། །རྒྱུད་སྡེའི་སྙིང་པོར་ཁས་འཆེ་བའི། །ནི་གུ་དང་ལམ་འབྲས་ལ་སོགས་པ། །སྔོན་གྲུབ་ཆེན་གྱི་གཞུང་བཟང་འོ་མའི་མཚོ། །དུས་སྙིགས་མའི་ཟོག་པོ་འགའ་འགའ་ཡིས། །ངན་ལྷད་དུག་ཆུས་སྦགས་འདི་རྣམས། །མཐོང་ཐོས་ཀྱང་ཡིད་གཏན་བྱེད་མི་དགོས། །དོན་དེ་ཕྱིར་པཎ་ཆེན་རིན་དབང་གི། །ཉམས་རྟོགས་པའི་གེགས་སེལ་བོགས་འདོན་པ། །གནད་ཟབ་དགུ་སྨྲས་ཀྱི་དགའ་བས་ལོངས། །ང་གདམས་ངག་གནད་ཟབ་མི་མཆིས་རྒྱུ། །ཕ་བཀའ་བརྒྱུད་བླ་མའི་བཀའ་དྲིན་ཡིན། །ང་ཐ་སྙད་ཆོས་ལ་མི་མོས་པ། །དུས་དེང་སང་གི་ཐལ་ཕྱིར་རྟོག་གེ་བ༑ ༑དམྱལ་ཁམས་སུ་རིངས་ཁྱད་ཆེ་འདི་རྣམས། །མཐོང་ཞིང་ཐོས་པས་དེར་མ་མོས། །དོན་རྩ་བར་དྲིལ་ན་འདི་ལྟར་ཡིན། །འགྲོ་འདུག་སོགས་སྤྱོད་ལམ་གང་བྱེད་ཀྱང༌། །རྣམ་རྟོག་ཡོད་དང་མེད་པ་ལ། །མཉམ་བཞག་གི་དབྱིངས་སུ་ཁྱད་མ་མཆིས། །ཡེངས་དང་མ་ཡེང་ཞེས་བྱ་བ། །ལམ་གསར་པའི་དུས་སུ་དེ་སྐད་ཅེས། །བཏགས་ཀྱང་དོན་དུ་དབྱེ་བ་བྲལ། །གཉིད་འཐུག་དང་རྨི་ལམ་སང་དུས་སོགས། །ཅུང་ཟད་ཡེངས་པ་ལྟར་སྣང་བ། །ད་དུང་གོམས་ཆ་ཆུང་བ་ཙམ། །དོན་གོམས་ན་ཡེང་བྱ་ཡེང་བྱེད་མེད། །རྣམ་རྟོག་དང་དྲན་པ་ཡེང་བྱ་སོགས། །ཡེང་མེད་དང་མཉམ་བཞག་འཛིན་མེད་སོགས། །མིང་སོ་སོར་བཏགས་ཀྱང་ངོ་བོ་གཅིག

།དྲན་མདངས་དང་འགྱུ་ཤར་ངོ་བོ་དང༌། །རྗེན་ཧྲིག་དང་དྭངས་ཡེར་ལ་སོགས་པ། །ཕྱོགས་ཟུར་ཙམ་མཚོན་པའི་མིང་བརྡ་ཙམ༑ ༑དཔེ་འདི་དང་གཏོར་མ་ཆོས་སྐབས་སོགས། །རྩོལ་བཅས་ཀྱི་དྲན་པ་དགོས་པ་ཡང༌། །ཅུང་ཟད་དགེ་སྦྱོར་ཤུགས་ཆུང་བས། །ཡེང་ཆ་ཕྲན་བུ་བྱུང་བ་དེ། །དོན་ཡེངས་དང་མ་ཡེང་ངོ་བོ་ལ༑ ༑ཁྱད་པར་འདུག་ན་འཁྲུལ་ངོར་ཐལ། །ཁྱད་མ་མཆིས་ན་སྒོམ་གོ་ཆོད། །གཉིད་འཐུག་ཅེས་པ་བརྒྱལ་ཐབས་མིན། །དྲན་བསམ་ཚུགས་ན་བརྒྱལ་བ་མེད། །རྣམ་རྟོག་ལ་དྲན་པ་བརྒྱབ་པ་དེས༑ ༑མཉམ་བཞག་དང་རྗེས་ཤེས་གཉིས་སུ་སོང༌། །རྣམ་རྟོག་དང་དྲན་པ་ཐ་མི་དད། །དུས་རྒྱུན་འཆད་མེད་པའི་དྲན་པ་ཡིན། །གཉིད་འཐུག་བརྒྱལ་བའི་དུས་སུ་ཡང༌། །ཏིང་ཏིང་སྐད་ཀྱིས་བསྐུལ་བའི་ཚེ། །དྲན་པས་ཟིན་པ་གཉེན་པོའི་སྟོབས། །འོན་ཀྱང་སྐད་ཀྱིས་མ་བསྐུལ་ཚེ། །མི་དྲན་པ་དེ་བརྒྱལ་བའི་ཉམས། །དེ་ཕྱིར་དེ་ལ་ནན་ཏན་བྱ། །འབྱུང་བའི་ཐིམ་རིམ་ཕྲ་དང་རགས། །རགས་པ་ཉི་ཤུ་ལ་སོགས་པ། །གཉིད་ཀྱི་སྐབས་སུ་ཆ་འདྲ་ཙམ། །མཚན་ཉིད་ཚང་བ་མི་འབྱུང་ཡང༌། །སྣང་མཆེད་ཐོབ་པ་ལ་སོགས་པ། །འབྱུང་ཕྱིར་དེ་ཉིད་ངོས་ཟིན་བྱ། །གཉིད་འཐུག་དྲན་མེད་ངོས་ཟིན་ཅིང༌། །དེ་ཡང་འཁྲུལ་ངོར་མ་སོང་བ། །ཞི་གནས་ཀྱི་ངང་དུ་འཇོག་ཐུབ་པ། །གཉིད་ཀྱི་འཁྲུལ་བ་རང་སར་ཞི། །འཆི་ཚེ་ཐིམ་རིམ་ངོས་ཟིན་ནས། །བརྒྱལ་ཐབས་ཀྱི་དབང་དུ་མ་སོང་བར། །ལྷན་སྐྱེས་འོད་གསལ་གྱི་རང་མདངས་དེ། །རང་ངོ་ཟིན་པར་འཇོག་ཐུབ་དེ། །བར་དོ་ལ་སོགས་བགྲོད་མ་དགོས། །སེམས་གཉུག་མའི་རང་སོ་ཟིན་པ་ན༑ ༑སྐྱེ་ཤི་ཞེས་པ་འཁྲུལ་བའི་ངོ༌། །གཞན་ངོར་སྐྱེ་ཤི་ལྟར་སྣང་ཡང༌། །རང་ཉིད་སེམས་ཀྱི་རང་མདངས་ཙམ། །རྣམ་རྟོག་ཡིན་གྱི་གྲུབ་པ་མེད། །གཉིད་ཀྱི་ཐིམ་རིམ་མ་ཟིན་ཅིང༌། །སྟོང་བཞིའི་ཐ་མ་རང་གཤིས་སུ། །འཇོག་པར་མ་ཐུབ་དུས་ཐ་མའི། །ཐིམ་རིམ་མ་ཟིན་དེ་ཡི་མཐར། །དྲན་མེད་འོད་གསལ་མ་ཟིན་ན། །ཉམས་དང་རྟོགས་པ་མཐོ་སྐད་ཀྱང༌། །བར་དོའི་འཕྲང་ལ་འབྱོན་པར་ངེས། །རྟོགས་པ་གོམས་པའི་འབྲས་བུ་ཡིས། །བར་དོར་འཁྲུལ་བ་མི་འབྱུང་ཡང༌། །འབྱོན་ཐག་རིང་ཕྱིར་འོ་རེ་བརྒྱལ། །སྐད་ཅིག་ཐ་མ་དེ་མཐོང་ན། །འཕྲང་རིང་པོའི་སྐོར་ཐག་མི་དགོས་པའི། །རྣལ་འབྱོར་གྱི་མགྱོགས་ལམ་དེ་ན་ཡོད། །དོན་མ་གོ་བ་ལ་བྱེད་ཐབས་ཟད། །ཚེ་འདིར་རང་མགོ་རང་སྐོར་བའི། །ཐ་སྙད་ལ་མཁས་པའི་མཁས་པ་དང༌། །དོན་སྟོང་བཞི་ལམ་དུ་མ་ལྷོང་བའི། །སེམས་སྟོང་པར་བསྒོམས་པའི་སྒོམ་ཆེན་དང༌། །སྐུ་གསུམ་ལམ་དུ་མི་འཁྱེར་བའི། །བསྐྱེད་རྫོགས་བསྒོམས་པའི་སྔགས་པ་དང༌། །ཚེ་སྟོང་ཚད་དལ་འབྱོར་ཆུད་ཟོས་མཁན། །གནམ་སྐེ་གོན་གྱི་ཉི་ཟླ་རྡོག་རོལ་མཁན། །དེ་རྣམས་ཀྱི་མགྱོགས་པ་རྐང་མགྱོགས་ཀྱི། །གྲུབ་ཐོབ་ཀྱིས་ཀྱང་མི་སླེབ་པའི། །འགྱོད་ཐལ་གྱི་ཐང་ཞིག་དེ་ན་ཡོད། །སེམས་སྐྱེ་མེད་ཡིན་ཕྱིར་འཆི་བ་མེད༑ ༑དེ་ཆོས་སྐུ་ཡིན་པར་གདོད་ནས་གྲུབ། །འཆི་བ་མེད་ཕྱིར་སྐྱེ་བ་མེད། །དེ་སྤྲུལ་སྐུ་ཡིན་པ་གཤིས་ཀྱི་བབས། །དེ་གཉིས་སུ་མེད་ཕྱིར་རང་མདངས་ཙམ། །ལོངས་སྐུ་ཡིན་པར་ཐག་གིས་ཆོད༑ ༑སེམས་བཟོ་མེད་རླུང་གི་རྟ་ལ་ཞོན། །རླུང་དེ་ཉིད་སྐྱེ་འགག་བྱས་ཙམ་ལ། །མིང་འདོགས་མཁན་གྱིས་སྐྱེ་ཤི་བཏགས། །ལུས་སེམས་འབྲེལ་བའི་ལས་རླུང་ལ། །སྲོག་ཅེས་དེ་འགགས་ཤི་བ་ཞེས། །ཕལ་པ་བླུན་པོའི་བརྗོད་བྱར་ངེས། །རླུང་སེམས་དབུ་མར་བཅིངས་པའི་ཚེ། །སྲོག་དྷཱུ་ཏིར་ཐིམ་ཞིང་ཐ་མའི་སེམས། །ཉི་ཟླའི་རྒྱུ་བ་དེ་འགག་ཚེ། །ཞོན་པ་མེད་པའི་ཞ་བོ་བཞིན༑ ༑སེམས་རྟ་ཕོ་རླུང་དང་བྲལ་བའི་ཚེ། །བཟོ་མེད་ལྷུག་པ་ཞིག་དེ་ན་ཡོད། །དེ་མཐོང་ཚེ་རང་སེམས་བརྟན་པ་ཐོབ། །ཚེ་འདི་ཕྱིའི་དབྱེ་བ་འབྱེད་མ་དགོས། །མིང་ཇི་སྐད་འདོགས་ཀྱང་དེ་ལ་ཐོགས། །གནད་དེ་ལ་ཐོས་ན་ཐོས་པའི་མཆོག

།དཔེ་རུལ་ཐོས་པ་གང་བདེར་བཞུད། །ཚུལ་དེ་བཞིན་གྱི་ཡིན་ལུགས་བསམ་པའི་མཆོག །ཐ་སྙད་ཀྱི་འོག་འགྱུ་ཅི་བདེར་མཛོད། །དོན་དེ་འདྲ་བསྒོམས་པ་བསྒོམ་བྱའི་མཆོག །ཡིན་རློམ་གྱི་འཇོག་སྒོམ་ང་ལ་མེད། །ལམ་མགྱོགས་སྐོར་དྲང་པོ་ཞིག་འདི་ན་ཡོད། །དྲང་དོན་གྱི་ལམ་སྐྱོག་དེར་ཐམས་ཅད་འབྱོན༑ ༑འོ་བརྒྱལ་ཉམ་ཐག་ཡ་རེ་ཆ། །ཚུལ་འདི་འདྲ་གོ་ཡུལ་དུ་མ་བཞག་པར། །རང་ཉམས་ཐོག་ཏུ་བཀལ་བ་གཞན་དྲིན་མེད། །དུས་སྐད་ཅིག་གཅིག་གི་གནས་སྐབས་དེར། །དུས་གཏན་གྱི་འདུན་མའི་རྩེ་མོ་ཡོད། །ཚོགས་གསོག་སྡིག་སྦྱོང་གི་ངལ་བ་མེད། །དོན་མ་མཐོང་བ་ལ་མཛད་རྒྱུ་བཟང༌། །དུས་ད་ལྟའི་བཟང་བཟང་འཇམ་འཇམ་དང༌། །དུལ་དུལ་དང་ཆོས་བརྒྱད་ཀྱི་གར་ཉམས་མཁན། །འཁོར་དང་ཟང་ཟིང་གི་ཚོགས་དཔོན་ཚོ། །བར་དོའི་འཕྲང་ལ་ཆས་པའི་ཚེ། །གླང་ཆེན་སྨྱོན་པས་ཟོས་ཇི་བཞིན། །ཉིང་འཁྲུལ་གྱི་ངང་དུ་ཅི་བདེར་གཤེགས། །དེ་སྐད་ཅེས་པ་འབྲེལ་མེད་ཀྱི། །ཆོས་གཏམ་མང་དུ་བྲིས་པ་ཡང༌། །པཎ་ཆེན་རིན་ཆེན་དབང་རྒྱལ་གྱི། །ཉམས་རྟོགས་གེགས་སེལ་བོགས་འདོན་དུ། །ཁོང་པད་འབྱུང་ཞེས་པའི་འཆོལ་པོ་དེས། །མི་མ་སྐྱེས་གོང་ནས་མིང་བཏགས་པ། །དབུར་སྨྱོན་ཞེས་པའི་གཏད་མེད་པོ། །སྐྱུ་རའི་གདུང་ལས་སོན་པ་དེས། །གནས་བྱེ་རི་སྟག་རྩེར་བྲིས་པ་ཡིན།། །།མངྒ་ལཾ།། ༈ །སྨན་སྒོམ་བྲག་ཆེན་པར་གདམས་པ། ཕ་བཀའ་བརྒྱུད་བླ་མ་བྱིན་རླབས་ཅན། །མི་ཁོ་བོའི་སྙིང་དབུས་རྟག་ཏུ་བསྟེན། །ཁྱེད་གཞན་ཕན་གསོ་དཔྱད་མཐར་ཕྱིན་ནས། །བདག་དོན་དུ་སྒྲུབ་པ་ལྷུར་བྱེད་པའི། །སྨན་སྒོམ་བྲག་པོ་ཆེ་བ་ཡིས༑ ༑ལྟ་སྒོམ་སྤྱོད་པ་ལ་དོར་བའི། །ཐག་ཆོད་ཀྱི་གཏམ་སྙན་ཁོ་བོས་ཐོས། །སེམས་དང་བའི་དགའ་སྤྲོ་ཅི་ཡང་འཕེལ། །དོན་དེ་ལ་གསལ་འདེབས་ཚིག་གསུམ་བྱེད། །བལྟ་བྱ་དང་བྱ་བྱེད་བྲལ་བ་ཡི། །གཟུང་འཛིན་གཉིས་སྟོང་གི་སྤྲོས་བྲལ་དེ། །རང་སྟོང་དང་གཞན་སྟོང་གིས་མ་བསླད་པར། །ལྟ་བའི་མཐར་ཐུག་དེ་ལ་མཛོད། །བསྒོམ་བྱ་སྒོམ་བྱེད་བྲལ་བ་ཡི། །གསལ་སྟོང་བཅོས་མིན་རང་ངོ་ཤེས། །གང་ཤར་འཛིན་མེད་ལྷུག་པ་ཉིད། །སྒོམ་པའི་མཐར་ཐུག་དེ་ལ་མཛོད། །སྤྱོད་བྱ་དང་སྤྱོད་བྱེད་བླང་དོར་གནས། །རེ་དོགས་ཀྱི་དྲ་བར་མ་འཐུམས་པར། །ཐུག་འཕྲད་ཆུ་ལ་དབྱུག་བསྣུན་ལྟར། །སྤྱོད་པའི་མཐར་ཐུག་དེ་ལ་མཛོད། །གཞི་ལམ་འབྲས་བུ་ལ་སོགས་པ། །འཐོབ་བྱ་དང་ཐོབ་བྱེད་བཟང་ངན་ལ། །སྤང་བླང་རེ་དོགས་མེད་པ་ཡི། །རང་སེམས་རང་ངོ་ཤེས་གྲོལ་བ། །འབྲས་བུའི་མཐར་ཐུག་དེ་ལ་མཛོད། །དོན་དེ་ལྟར་རྟོགས་པའི་རྣལ་འབྱོར་ལ། །མཐའ་བྲལ་གྱི་ལྟ་བ་གོམས་པས་དབེན། །བཅོས་མིན་གྱི་སྒོམ་ལ་ཤོར་ས་མེད། །གཉིས་མེད་ཀྱི་སྤྱོད་པར་ཐོབ་ཤོར་མེད། །རེ་དོགས་མེད་པའི་འབྲས་བུ་ལ། །སྤང་བླང་མེད་དོ་སྨན་སྒོམ་ཆེ། །སྐྱེ་ཤི་བར་དོ་འཁོར་འདས་ཀུན། །ཀུན་རྫོབ་འཁྲུལ་ངོར་ཅི་ཡང་སྣང༌༑ ༑དོན་དམ་བདེན་པར་ཅི་ལ་གྲུབ། །སེམས་སྒྱུ་ལུས་ལྷ་རུ་ཤར་བ་དང༌། །འོད་གསལ་ཀློང་དུ་ཐིམ་པ་ལ། །རྟོག་གེས་སྐྱེ་ཤི་བྱ་བར་བཏགས། །ང་རྣལ་འབྱོར་སྨྱོན་པའི་སྣང་བ་ལ། །གང་ཡང་མ་གྲུབ་གདོད་ནས་དག

།རྫོགས་པའི་སངས་རྒྱས་རང་ཆ་ཡིན། །དོན་དེ་ལྟར་དགོངས་མཛོད་གྲོགས་དམ་པ། །ལྷ་དཀོན་མཆོག་གསུམ་གྱི་ཐུགས་རྗེ་དང༌། །རྩ་གསུམ་སྲུང་མའི་བདེན་ཚིག་གིས༑ ༑རྩོད་དུས་ཀྱི་སྨན་སྒོམ་ཁྱོད་ཉིད་ཀྱི། །འགལ་རྐྱེན་ནད་གདོན་ཞི་བ་དང༌། །ཚེ་དང་སྒྲུབ་པ་མཉམ་པ་དང༌། །སྒོམ་ཡུན་ཤི་དང་མཉམ་པ་དང༌། །བསམ་དོན་ཆོས་བཞིན་འགྲུབ་པ་དང༌། །རྡོ་རྗེ་འཆང་དབང་འཐོབ་པ་རུ། །བདག་གིས་ཁྱོད་ལ་སྨོན་ལམ་བཏབ། །མཚན་ལྡན་བླ་མའི་ཐུགས་རྗེ་དང༌། །དད་ལྡན་དམ་གཙང་མོས་གུས་དང༌། །ལྷག་བསམ་དག་པ་འཛོམས་པ་འདིས། །སྨོན་ལམ་འགྲུབ་པར་གདོན་མི་ཟ། །དོན་དེ་ལྟར་སྨན་སྒོམ་བྲག་ཆེན་པས། །ཉམས་རྟོགས་ཐག་ཆོད་ཀྱི་བརྒྱ་འབུལ་བྱས། །དེ་བྱས་པའི་རྣ་བར་དབུར་སྨྱོན་ངས། །ཡིན་ལུགས་ཐག་གཅོད་ཀྱི་གསལ་འདེབས་ཙམ། །ཚིག་ཉུང་ལ་འཁྱེར་བདེ་ཡིག་ཚོགས་ཆུང༌། །དོན་ཟབ་རྒྱས་མང་བ་མདོ་སྔགས་ཀྱི། །གནད་མ་ཚང་མེད་པ་དེ་རིང་བསྲིངས། །དོན་དེ་འདྲ་མཁའ་མཉམ་སེམས་ཅན་གྱིས༑ ༑དུས་མ་འགོར་མྱུར་དུ་རྟོགས་པར་ཤོག། །།མངྒ་ལཾ།། ༈ །དཔོན་བཙུན་རིན་ཆེན་རྒྱལ་མཚན་ལ་གདམས་པ། དཔོན་བཙུན་གྱི་ཐུགས་དམ་སྐྱེ་ལུགས། ལམ་ལ་ཞུགས་པའི་དུས་ན་རྣམ་རྟོག་རགས་ཤིང་འཕྲོ་རྒོད་པ་ཞིག་ཡོད་འདུག་པ་དེ་ལ་སྐྱོང་ཚུལ་ཇི་ལྟ་བ་ཞིག་བྱུང་ན་ཉམས་རྟོགས་རླབས་ཆེན་ཞིག་འབྱུང་བའི་ཚད་དུ་འདུག་ཀྱང༌། སྔ་སོར་ཁྲིད་གསར་གྱི་དུས་གནས་ཆ་འཚོལ་བ་ལ་རྣམ་རྟོག་བཅད་ནས་ཞི་གནས་ལ་ཅི་གནས་སུ་འཇོག་པའི་སྐབས་དང༌། དེ་རྗེས་ལྷག་མཐོང་གི་ཤེས་རབ་ཀྱིས་སེམས་དང་སེམས་བྱུང་སོགས་ཕྲ་རགས་ཐམས་ཅད་རྩད་བཅད་ནས་མྱོང་བ་ཕྲ་ཞིབ་ཅན་འོང་བར་བྱེད་པ་དང༌། དེ་རྗེས་སེམས་བྱུང་སྣང་བ་རྣམ་རྟོག་ཐམས་ཅད་སེམས་སུ་ཐག་ཆོད། སེམས་གནས་འགྱུ་དབྱེར་མེད་དུ་ཐག་ཆོད། དེའང་སྤྲོས་བྲལ་བདེན་མེད་དུ་ཐག་ཆོད་པར་བྱས་ནས། དགེ་སྦྱོར་སྐྱེ་ལུགས་དང་བསྟུན་པའི་སྐྱོང་ལུགས་གང་ལ་གང་འཚམ་དུ་བླ་མ་མྱོང་བ་ཅན་གྱི་ངག་ལྟར་བྱེད་པ་ནི་ཕྱག་རྒྱ་ཆེན་པོ་བསྒོམ་པར་གལ་ཤིན་ཏུ་ཆེ།

ཁྲིད་གསར་པ་རྣམ་རྟོག་གང་སྐྱེས་ངོས་བཟུང༌། དྲན་པ་བརྟེན། གཉེན་པོ་བརྒྱབ་པས་རྣམ་རྟོག་དགེ་སྦྱོར་དུ་སོང་ཟེར་བའི་རྣམ་རྟོག་ལ་རྣམ་རྟོག་གི་རྩེག་མ་བརྩེགས་པའི་སྐྱོང་ལུགས་བྱས་པར་ཉམས་ལེན་གོ་ཆོད་པ་གང་འོང༌། གདུལ་བྱ་སོ་སོར་ཁམས་རིས་དབང་པོ་ཐ་དད་པར་གནས་སྐབས་ཀྱི་ཉམས་རྟོགས་སྐྱེ་ཚུལ་ཡང་མི་འདྲ་བ་འབའ་ཞིག་འོང་བས་གང་འཚམ་དུ་ངོ་མ་སྤྲད་པར་དེ་མུས་ལ་སྐྱོང་ཟེར་བ་བྱས་པས་གང་ཡང་མི་འབྱུང༌། དེས་ན་སེམས་ངོ་འཕྲོད་ཀྱི་སྐྱོང་ལུགས་སྡུག་བཙིར་སྒྲིམ་ཆ་བྱས་ཀྱང་ཡོན་ཏན་ལས་སྐྱོན་བསྐྱེད་པ་མང༌། ད་ཆ་སྔ་ལུགས་ཀྱི་སྒྲིམ་ཆ་མི་བྱེད་པར་སེམས་གནས་པ་དང༌། རྣམ་རྟོག་ཕྲ་རགས་གང་བྱུང་ཡང་རང་སར་ལྷོད་ཀྱིས་གློད། ཆམ་གྱིས་བཞག །གནས་པ་ལ་དགའ་རྒྱུ་མེད། འགྱུ་བ་ལ་སྡུག་རྒྱུ་མེད། གནས་ན་གནས་ཐོག་དེ་ཀར་བཟོ་བཅོས་དགག་སྒྲུབ་མེད་པར་རང་བབས་མ་ཡེང་ཙམ་གྱི་ངང་ནས་ཅེ་རེ། གསལ་ལེ། ཧྲིག་གེ་བ་དེ་ཀར་ལྷོད་དེ་བཞག །རྣམ་རྟོག་ཕྲ་རགས་གང་བྱུང་ཡང་རྣམ་རྟོག་སྐྱེས་བྱུང༌། རྣམ་རྟོག་རེད་སྙམ་པའི་དེར་འཛིན་མི་བྱེད། རྣམ་རྟོག་གི་ངོ་བོ་ལ་ལྟ་བ་སོགས་དགག་བྱ་མི་བྱེད། རྣམ་རྟོག་དེ་ལ་སླར་ཕྱི་འབྲངས་བྱས་པའི་གཅིག་ལས་གཉིས་འཕྲོས་ཀྱི་བཟོ་བཅོས་ཀྱང་མི་བྱ། རྣམ་རྟོག་གང་བྱུང་དེ་ཀ་ལ་དགག་སྒྲུབ་སྤང་བླང་གང་ཡང་མི་བྱེད་པར་དེ་ཀའི་ངང་དུ་མ་ཡེང་བར་ལྷོད་དེ་བཞག་པས་ཁོ་རང་ཕྱག་རྒྱ་ཆེན་པོ་ཡིན། བླ་མ་གོང་མ་རྣམས་ཀྱིས། འགྱུ་བ་དངོས་མེད་རླུང་དང་འདྲ། །འཛིན་པ་མ་ཞུགས་འགྱུས་པས་ཆོག །ཅེས་གསུངས་པ་ཡིན། དོན་ལ་འགྱུ་བ་བདེ་སྡུག་ཚོགས་དྲུག་གི་སྣང་བ་སྤྱོད་ལམ་རྣམ་བཞི་འགྲོ་འཆག་ཉལ་འདུག་བཟའ་བཏུང་གཉིད་རྨི་ལམ་མངོན་སུམ་ཉིན་མཚན་དུས་ཐམས་ཅད་དུ་རང་སེམས་ལ་རང་སེམས་ཀྱི་རྒྱང་སོ་མ་ཡེང་ཙམ། མ་བརྗེད་ཙམ། མ་བོར་ཙམ་གྱི་ཅ་ག་ཝལ་ཙམ། ཧྲིག་ཙམ། ཏུར་ཙམ། དྲན་ཙམ་དུས་ཀུན་ཏུ་བྱེད་པ་མ་གཏོགས་དགེ་སྦྱོར་སྐྱོང་དུས་ལུས་གནད་ལྟ་སྟངས་ཀྱི་ངང་ནས་བཟང་བཟང་མོར་བྱེད།

དེ་མིན་དུས་གང་བྱུང་གི་རྐྱེན་དབང་དུ་བཏང་བས་ཅི་ཡོང༌། རང་གི་སེམས་རང་གིས་བསྒོམ་པ་ལ་དུས་ཚོད་དང་ལུས་གནད་སོགས་ལ་ལྟོས་མི་དགོས་པ་ཡིན། དུས་ཀུན་ཏུ་བཟོ་མེད་ཀྱི་དྲན་རིག་མ་ཡེང་བར་བྱེད་པ་གལ་ཆེ། སེམས་དང་རྣམ་རྟོག་ཆུ་དང་ཆབ་རོམ་འདྲ། །ཆུ་འདོད་ཆབ་རོམ་མི་འདོད་ཆུ་ཡིན་པ། །སུས་ཀྱང་མི་སྨྲ་དེ་བཞིན་སེམས་དང་ནི། །རྣམ་རྟོག་དག་ཀྱང་སེམས་ཉིད་རྣམ་རྟོག་དངོས། །རྣམ་རྟོག་སེམས་ཡིན་སེམས་དང་སེམས་བྱུང་ཞེས། །སྒྲོ་བཏགས་ཙམ་ལས་དོན་དུ་དབྱེ་བ་མེད། །ཆུ་ལ་ལྦུ་བ་རྡོལ་ཚེ་དེ་གཉིས་པོ། །སོ་སོར་སྣང་ཡང་ལྦུ་བ་བཟུང་བ་ན། །ཆུ་ལས་དབུ་བ་ལོགས་སུ་མེད་པ་ལྟར། །སེམས་ལ་རྣམ་རྟོག་ཤར་ཚེ་སོ་སོ་ལྟར། །སྣང་ཡང་སེམས་ལས་གཞན་པའི་རྣམ་རྟོག་མེད། །དེ་ཕྱིར་སེམས་བྱུང་བཀག་ནས་སེམས་བསྒོམ་པ། །གསོར་མི་རུང་བའི་དུག་ཡིན་དེ་བས་ན། །གང་ཤར་འཛིན་མེད་མ་ཡེང་ཙམ་གྱི་ངང༌། །སྡུག་བཙིར་སྒྲིམ་སྒྲིམ་མི་དགོས་རང་བབས་སུ། །ལྷོད་ཀྱིས་གློད་ནས་གུ་ཡངས་བརྗོད་བྲལ་དུ། །རང་གཤིས་རང་བབས་འཇོག་པ་ཁོ་བོའི་ལུགས། །འདི་ལྟར་བསྒོམ་ན་ཁྱེད་ཀྱི་ད་ལྟ་ཡི། །དགེ་སྦྱོར་དེ་ལ་འགྱུར་ལྡོག་མྱུར་དུ་འབྱུང༌། །དེ་ཕྱིར་དེ་ཀའི་མུས་ལ་སྐྱོངས་ཤིག་པའི། །ཐབས་རྡུགས་ངོ་སྤྲོད་དེ་འདྲར་མ་རེ་བར། །ཉམས་མྱོང་ཅན་གྱི་ངག་ལ་ལྟོས་པ་ན། །མྱུར་དུ་རང་སོ་ཐུབ་པའི་རྣམ་རྟོག་འབྱུང༌༑ ༑ཞེས་པ་དཔོན་བཙུན་རིན་ཆེན་རྒྱལ་མཚན་གྱིས་ཉམས་རྟོགས་སྐྱོང་ལུགས་དགོས་གསུངས་པར། འབྲི་གུང་པ་ཤཱཀྱའི་དགེ་སློང་འཁོར་འདས་རང་སེམས་སྤྲོས་བྲལ་དུ་རྟོགས་པ་ཆོས་ཀྱི་གྲགས་པས། གཞུ་སྟོད་གཏེར་སྒྲོམ་བྲག་དཀར་གྱི་གནས་འདབས་ཆུ་ཚན་ཁར་མགྱོགས་པར་བྲིས་པའོ།། །།མངྒ་ལཾ།། ༈ །མངའ་རིས་སྒྲུབ་ཆེན་པར་གདམས་པ། བརྗོད་ལས་འདས་པ་བརྗོད་བྱའི་སྙིང་པོ་རྣམས། །རང་ལ་མེད་ཀྱང་རང་ཉམས་དང་བསྟུན་ནས། །མངའ་རིས་སྒྲུབ་པ་ལྷུར་ལེན་ལ་ཕན་ཕྱིར། །ཆོས་ཀྱི་གྲགས་པས་ཡི་གེའི་ལམ་དུ་སྤེལ། །མངའ་རིས་སྒྲུབ་ཆེན་པས་བསྐུལ་ངོར་གཙོ་བོར་བགྱིས་ཤིང༌། །ངེས་དོན་ཕྱག་རྒྱ་ཆེན་པོ་ལ་ཆོས་བློ་བྱེད་པ་རྣམས་ལ་སྨན་པའི་སླད་དུ་བསླབ་བྱ་ཕྲན་བུ་ཞིག་མ་ནུས་བཞིན་དུ་བགྱི་ན།

རྒྱལ་བའི་བཀའ་རྣམས་ནས་གསུངས་པའི་ལུང་དང༌། འཕགས་ཡུལ་དང་བོད་དུ་བྱོན་པའི་གྲུབ་པའི་དབང་ཕྱུག་རྣམས་ཀྱི་ཉམས་མྱོང་སློབ་མའི་དོན་དུ་གསུངས་པ་ཆེས་མང་བ་དང༌། མཁས་པའི་དབང་པོ་རྣམས་ཀྱི་དཔྱད་སྒོམ་ཐ་སྙད་ཀྱི་དགག་སྒྲུབ་བཤད་པ་གཙོ་བོར་སྟོན་པ་རྣམས་ནི་ཉི་མ་དང་ཟླ་བ་ལྟར་ཆེས་ཆེར་རྨད་དུ་བྱུང་ཡང༌། བློ་དམན་རྣམས་ཀྱིས་རྟོགས་དཀའ་ལ་འཇུག་པའང་མི་བདེ་ལ། ཡང་གོམས་སྟོབས་མྱོང་བ་ཡོད་པར་རློམ་ཞིང་དཔེ་འཁྱར་གྱི་ཚིག་འགའ་ཙམ་སྣ་བསྡུས་ཤིང་མྱོང་ཅན་འགའི་ཚིག་ཕྱིར་འབྲངས་པ་རང་གི་མྱོང་སྟོབས་ཡིན་ཞེས། བྲག་ཆའི་སྟོང་སྒྲ་ལྟར་སྨྲ་ཞིང་སྙིང་པོས་དབེན་པ་རྣམས་ཀྱིས་ནི་བརྩོན་ལྡན་ལ་མྱོང་བ་རིམ་གྱིས་སྐྱེས་པའི་ཚེ་ནད་པའི་གམ་དུ་སྤྲེའུས་སྨན་སྒྲོ་ཐོགས་ཏེ་སྨན་པར་ཁས་འཆེ་བ་ལྟར་ཅི་བྱ་གཏོལ་མེད་དུ་འགྱུར་བའང་མང་དུ་མཐོང་ངོ༌། །དེས་ན་རང་ཉིད་སྐྱེས་སྟོབས་དང་སྦྱངས་སྟོབས་ཀྱི་ཡོན་ཏན་ནི་ཆུ་ཤིང་ལྟར་སྙིང་པོས་དབེན་ཞིང་གཉིས་མེད་སེངྒེར་གྱུར་ཀྱང༌། གངས་ཅན་ལྗོངས་འདིར་སངས་རྒྱས་ཀྱི་བསྟན་པ་བཤད་སྒྲུབ་གཉིས་ཀྱིས་འཛིན་ཅིང་སྤེལ་བའི་རིང་ལུགས་ཐམས་ཅད་ཀྱི་གཙུག་རྒྱན། འགྲན་ཟླ་དང་བྲལ་བ་དྭགས་པོ་བཀའ་བརྒྱུད་དུ་གྲགས་པའི་དམ་པ་གོང་མ་རྣམས་ཀྱི་བྱིན་རླབས་ཀྱི་ཆུ་རྒྱུན་གྱིས་ཡོངས་སུ་རྒྱུད་བརླན་ཅིང༌། འཕགས་པའི་ཡུལ་དུ་གྲུབ་ཆེན་འགའ་ཞིག་ཏུ་སྐྱེ་བའི་སྣང་བརྙན་བཟུང་བའི་གོམས་སྟོབས་བག་ཆགས་ཀྱི་མྱོང་བ་ད་ལྟ་རང་རྒྱུད་ལ་གླ་རྩི་དང་ཤུན་པའི་དཔེ་ལྟར་གྱུར་པ་ཉིད་རིམ་གྱིས་སྨྲས་ན། སློབ་མ་མཆོག་འདོད་དད་ལྡན་རྣམས་ལ་ཕན་པར་མཆིས་པས་འདི་སྐད་ལོ། དེའང་འཁོར་འདས་ཐམས་ཅད་ཀྱི་བྱེད་པོ་སེམས་ཞེས་བྱ་བ་རླུང་ལྟར་འགྱུ་བ་འདི་ནི་ལུང་དང་རིག་པ་ཐ་སྙད་སྐྱེས་སྦྱངས་ཀྱི་སྟོབས་ལ་སོགས་པ་རྣམས་ཀྱིས་འདིའི་མིང་དོན་ཙམ་འཕྲོད་ཅིང་ཡིན་ལུགས་ཤེས་པ་ཙམ་ལས་གཞན་པའི་སྙིང་པོ་དཔྱིས་ཕྱིན་པ་རྟོགས་པར་མི་སྲིད་ལ།

གོམས་པ་ལྷུར་བྱས་པའི་སྟོབས་ཀྱིས་རྟོགས་པ་ཁོ་ནར་མཆིས་མོད། དེ་ལ་གོམས་པ་ལྷུར་བྱེད་པ་ལ་སྒོམ་དགོས་པས། དང་པོ་རང་སེམས་ལ་གཞིག་པ་མ་བཅུག་པའི་གོང་དུ་ནི་ཅི་ཡིན་འདི་ཡིན་མེད་པས་ངོ་མ་ཤེས་པ་ཡིན་ལ། ཐོག་མར་སེམས་ལ་བལྟས་པའི་ཚེ་སྔར་ལས་འཕྲོ་རྒོད་ཆེར་སོང་བ་འདྲ་ཞིག་འབྱུང་མོད། དེ་ནི་སྔར་ལས་འཕྲོ་རྒོད་ཆེར་སོང་བ་མིན་ཡང་རྟོག་འཇུག་བྱས་པས་འཕྲོ་རྒོད་འདུག་པ་ངོས་ཟིན་པ་ཙམ་ཡིན། དེ་རྗེས་ཁམས་ཉོག་པ་ལྟར་འགྱུ་དྲན་མེད་ཅིང་བརྒྱལ་བ་ལྟར་གནས་པ་ཆགས་པ་ནི་སྔར་འགྱུ་དྲན་ངོས་བཟུང་བས་ཐང་ཆད་ཅིང་ཤེས་པ་ཉོག་པས་དྲན་ཆ་མི་གསལ་ཞིང་སྔར་རླུང་མི་འཇུག་པའི་རྩ་འགའ་རེར་རླུང་ཞུགས་པས་བརྒྱལ་བ་ལྟར་གྱུར་པས་གནས་པ་ལ་མིང་བཏགས་ཀྱང་དོན་བརྒྱལ་བ་དང་འདྲ་ཞིང༌། འདིའི་སྐབས་སུ་ཤི་ན་རྗེ་ས་པཎ་བཞེད་པའི་འགོག་པ་དང་དུད་འགྲོ་གཟུགས་མེད་ཁམས་སོགས་སུ་སྐྱེ་བ་དེ་ཡིན། དེའི་མོད་ལ་སད་ནས་དགེ་སྦྱོར་སྐྱེ་ལུགས་མང་ཡང༌༑ འདིར་ཤས་ཆེ་བ་བརྗོད་ན་སེམས་གསལ་ལ་སྟོང་པ་ངོས་བཟུང་མེད་པ་དྭངས་སང་ངེ་བ་ཡུན་བག་ཙམ་འབྱུང་བ་ནི་ཞི་གནས་མཚན་ཉིད་པ་ཡིན། ཕར་ཕྱིན་ཐེག་པ་བ་རྣམས་འདི་ལ་གཙིགས་ཆེ་བར་འདུག་ཀྱང་ས་ཆོད་ཆེར་མི་འདུག །དེའི་ངང་ནས་འགྱུ་བ་ཐོལ་གྱིས་བྱུང་ངོས་ཟིན་ཅིང་གནས་པའི་ཆའང་ངོས་ཟིན་པ་ལ་སྐྱོང་བདེ་ཞིང་རིག་པ་རང་བཞིན་གྱིས་དྭངས་པ་ཞིག་འབྱུང་ལ་རྒྱུན་རིང་ཐུང་ལ་ནི་ངེས་པ་མེད་དོ། །དེ་ནི་སྐབས་འདིའི་ལྷག་མཐོང་ཡིན། དེ་ཉིད་རྒྱུན་བསྲིངས་པས་སྔར་བས་སྐྱོང་བདེ་ཞིང་འགྱུ་དྲན་ཐམས་ཅད་ལ་དྲན་རྩིས་ཟིན་ཅིང་གསལ་སྟོང་འཛིན་མེད་དུ་ཆམ་ཆམ་འགྲོ་བ་ལ། རང་ཡང་འདི་ལས་ལྷག་པའི་དགེ་སྦྱོར་འོང་རྒྱུ་མི་འདུག་བསམ་པ་ཞིག་འབྱུང་བ་ནི་ཞི་ལྷག་ཟུང་འབྲེལ་གྱི་ཏིང་ངེ་འཛིན་ཟེར་མཁན་འདུག་ཀྱང༌། འདི་ལ་འགྱུར་ལྡོག་མ་བྱུང་ན་སྐྱོང་བདེ་བ་ཙམ་ལས་ས་ཆོད་ཆེན་པོ་མི་འབྱུང༌། དེའི་ངང་ནས་འགྱུ་བ་སྤྲིན་དང་སྤོས་ཀྱི་དུ་བ་ལྟར་བྲེང་བྲེང་སྣང་ཞིང་དེ་ཉིད་ལ་བྱུང་གནས་འགྲོ་གསུམ་རྩད་བཅད་པས་གཅད་བྱ་གཅོད་བྱེད་དང་བྲལ་བར་རང་རང་གི་ངོ་བོས་སྟོང་ཞིང༌།

སྟོང་ཙམ་ཉིད་ནས་འགྱུ་བ་ཐོལ་གྱིས་འབྱུང་བ་ལ་བལྟས་པས་རྗེན་ལྷང་ངེ་འབྱུང་བ་དེ་སེམས་ངོ་ཤེས་པ་ཙམ་ཡིན་ཡང་འདི་ནས་འབད་རྩོལ་མ་བྱས་ན་སེམས་ནི་སྟོང་པ་ཡིན། དེའི་ངང་ལས་འགྱུ་བ་འབྱུང༌། འགྱུ་བའི་ངོ་བོ་ལ་བལྟས་ཙ་ན་སྟོང་གསལ་རྗེན་པར་སོང་བ་འདི་སེམས་ཀྱི་ངོ་བོ་ཡིན། བསྒོམས་ཀྱང་འདི་ཀ་ཡིན་མ་བསྒོམ་ཡང་འདི་ཀ་ཡིན་ཟེར་ཐག་བཅད་ནས་སྐེ་ལ་རི་མོ་བྲིས་ནས་མ་བསྒོམ་པར་བསྡད་པས་སེམས་ངོ་ཤེས་ཤིང་ངོ་བོ་མ་མཐོང་བ་རྒྱུ་འབྲས་ལ་མི་རྩི་བར་ཁ་པོ་ཆེ་བ་རྟོགས་ལྡན་རྒྱལ་ཁམས་ཀྱི་ཕུང་བཤིག་མགོ་རིལ་དྲེད་པོ་ལྕགས་རྐང་བ་ཚོ་བྱུང་བ་ཡིན། དེ་ཉིད་འབད་པས་བསྒོམས་པས་སྐྱོང་བདེ་ཞིང་སེམས་ལ་བདེ་བའི་ཆ་ཆེན་པོ་འབྱུང༌། དེ་ལ་མ་ཆགས་པར་བསྒོམས་པས་སྟོང་པའི་ངང་ནས་གསལ་བའི་མདངས་ཡོད་པ་བདེ་བ་དེའང་སྟོང་པར་ཤར་བ་ཞིག་འབྱུང༌། དེ་ལ་མ་ཆགས་པར་བསྒོམས་པས་བདེ་བའི་ཆ་དང་གསལ་བའི་ཆ་གཉིས་ཀའང་ངོ་བོ་ངོས་བཟུང་དང་བྲལ་ཞིང་ཡུལ་ཡུལ་ཅན་གང་ལའང་མི་རྟོག་པ་ཞིག་འབྱུང༌། འགའ་ཞིག་འདིའི་མི་རྟོག་པ་ལ་རྟོགས་ལྡན་དུ་མིང་བཏགས། སྤྱོད་པ་ཁ་ཡན་དུ་བཏང་ནས་གཞན་ལ་ཁྲིད་འདེབས། རང་ཡང་རྟོགས་ལྡན་དུ་ཁ་པོ་ཆེ་བ་བྱེད་འདུག་པ་ནི་ཆར་པ་མེད་པའི་འབྲུག་སྒྲ་དང་འདྲ། ཡུད་ཙམ་ཞིག་ནས་རྟོགས་པ་དེ་གནས་འགྱུར་ནས་སྔར་ཁྲིད་མ་ཞུས་པའི་སྐབས་ལས་སྐྱོང་མ་བདེ་ཞིང་ཐབས་སྡུག་པ་ཞིག་འབྱུང་བས་དེའི་ཚེ་འགྱོད་པའི་ངང་དུ་ལུས་པ་ཞིག་འོང༌། མི་རྟོག་པ་དེ་ལ་མ་ཆགས་པར་བསྒོམས་པས་སྟོང་ཉིད་ཁ་ཡན་དུ་མི་ཤོར་ཞིང་ཉོན་མོངས་མགོ་ཡན་དུ་མ་ཤོར་བ་ཙམ་འབྱུང༌། དེའི་ཚེ་གཟུགས་སྒྲ་དྲི་རོ་རེག་བྱ་བཟང་ངན་གྱི་རྟོག་པ་གང་བྱུང་ཡང་གང་ཤར་དེའི་ངོ་བོ་ལ་བལྟས་པས་མཐོང་ཙམ་ཉིད་ནས་རང་གྲོལ་དུ་སང་སང་འགྲོ་ཞིང་སྐྱོང་མ་བདེ་བ་མེད་པ་འབྱུང་བས་འདི་ནས་བཟུང་སྟེ་སྐྱོང་བདེ་ཞིང་སྒོམ་སྐྱོན་ཆེར་མི་འོང༌། དེའི་ངོ་བོ་ལ་ལྟ་ཞིང་ཡུན་བསྐྱངས་པས་རྣམ་ཤེས་དྲུག་པོ་སེམས་ལ་མི་འབྲང་ཞིང་སེམས་ཀྱང་རྣམ་ཤེས་དྲུག་པོའི་དབང་དུ་མི་འགྲོ་བ་ཞིག་འོང༌།

དེ་ལ་ཡུན་བསྐྱངས་པས་སེམས་ཉིད་འཛིན་མེད་ཀྱི་ངང་ནས་འགྱུ་དྲན་རྣམས་ལ་བཅོས་པའི་དྲན་པ་ཆེར་མི་དགོས་པ་ལ་འགྱུ་བ་དེ་བྱུང་འཕྲལ་དྲན་རྩིས་ལ་བརྩོན་འགྲུས་ཀྱི་ལྕག་དགོས་པ་ཞིག་འོང༌༑ འདིའི་སྐབས་འགྱུ་བ་རྒོད་དུ་སོང་ན་མ་བཀག་པར་གར་འགྲོར་བཏང་བས་འགྲོ་ས་མེད་པར་རང་གཤིས་སུ་གྲོལ། བྱིང་ན་བྱིང་ཐོག་ཏུ་བཏང་བས་བྱིང་བ་ཉིད་སྒོམ་དུ་འཆར། རྒོད་ནའང་རྒོད་ཐོག་ཏུ་བཏང༌། རྨུགས་ནའང་རྨུགས་ཐོག་ཏུ་བཏང་བས་སྒོམ་གྱི་ངང་དུ་ལོག་འོང་བ་དཔེར་ན་ཆབ་རོམ་ཆགས་པ་དང༌། དྲག་པོར་འབབ་པ་དང༌། དལ་པོར་རྒྱུ་བ་དང༌། འཁྱིལ་བ་སོགས་གང་བྱས་ཀྱང་ས་དབྱིབས་དང་ནམ་ཟླའི་འགྱུར་བ་མ་གཏོགས་ངོ་བོ་ཆུ་ལས་མི་འགྱུར་བའང་འདྲ། སྐབས་འདིར་རྟོགས་པ་ཁ་ཡན་དུ་སྐྱོང་ཞིང་སྒོམ་ཆེན་གྱི་འཕྲང་ང་བདག་ཅེས་བྱ་བ་དེ་འདིར་ཀེར་གྱིས་ལངས་ནས་ཀ་པཱ་ལ་ཐོགས། སྒོམ་ཐག་གྱོན། ཁྱི་ལྤགས་རྐུབ་ལ་དཀྲིས། རྐང་དུང་འབུད། རལ་ཅོག་བཅིངས། ཡང་ན་རྦད་མགོ་ཚེམ་བེམ་གྱོན་ནས་སྟོང་པ་ཁ་འབྱམས་ཀྱིས་རྒྱུ་འབྲས་ཁྱད་དུ་གསོད་ཅིང་ང་ང་ང་ཞེས་བསྒྲགས་པས་དམྱལ་བའི་གཏིང་དུ་མགོ་འཇོག་འཇོག་བསྐལ་པ་མང་པོར་སྡོད་པའི་ཉེན་ཤིན་ཏུ་ཆེ་བ་ཞིག་གི་སྐབས་འོང་བས། དེའི་ཚེ་ངར་འཛིན་དང་སྟོང་ཉིད་དེའི་ངོ་བོར་ལྟ་ཞིང་རྒྱུ་འབྲས་ཕྲ་མོ་ལ་རྩིས་གདབ་བཏང༌། བསགས་སྦྱང་ལ་འབད་ཅིང་ལྷག་པར་བླ་མ་ལ་དབང་མང་དུ་ཞུ་ཞིང་ཉམས་ལེན་བསྐྱངས་པས་སྔར་གྱི་བདག་འཛིན་དང་སྟོང་ལྟ་དེ་ནམ་མཁར་སྤྲིན་དྭངས་པ་ལྟར་སོང་རྗེས་སེམས་ཀྱི་ངོ་བོ་དེ་སྔར་ནས་གྲུབ་མ་མྱོང་ཞིང་ངོ་བོ་ངོས་བཟུང་མེད་པས་ཡོད་པ་མ་ཡིན་པ། མེད་བཞིན་དུ་གཟུགས་སོགས་དྲུག་པོ་རང་མདངས་རང་རྩལ་དུ་སྣང་བས་མེད་པའང་མ་ཡིན་པ། སེམས་དང་སྣང་བ་གཉིས་ཀ་འདི་ཡིན་འདི་མིན་རྩིས་གདབ་རྒྱུ་དང་རྐྱེན་དང་བྲལ་བས་དེ་གཉིས་ཀའང་མ་ཡིན་པ། སེམས་སྣང་ལ་སོགས་པ་དེ་རྣམས་ཀྱང་སྟོང་པའི་རང་གཤིས་ལས་ཅི་ཡང་སྣང་ཞིང་འགྱུ་དྲན་འགག་མེད་དུ་འཆར་བས་དེ་གཉིས་ཀ་མ་ཡིན་པའང་མ་ཡིན་པའི་སྟོང་ཉིད་མཐའ་བཞི་དང་བྲལ་བ་བསྒོམས་ཀྱང་དེ་ཉིད་མ་བསྒོམ་ཡང་དེ་ཉིད།

གང་ལྟར་བྱས་ཀྱང་རྗེན་གསལ། ཧྲིག་དྭངས། འཛིན་མེད། གཞི་བྲལ། ཀུན་གཞི་མ་ཐོག་ཏུ་སླེབས་པ་དྲན་པ་རྩོལ་བཅས་ལ་ལྟ་མི་དགོས་པ་ཞིག་འབྱུང་བ་དེ་ཐ་མལ་གྱི་ཤེས་པ་སྙིང་དབུས་སུ་སད་པ་དེ་ཡིན༑ འདི་དང་སྔར་སྒོམ་འཕྲང་བདག་འཛིན་ཅན་དེ་གཉིས་ནོར་ཉེན་ཆེ་བས་བླ་མ་མྱོང་བ་ཅན་གྱིས་སློབ་མ་དད་པ་ཅན་ལ་གད་རྟ་འཕྲོད་པ་ཤིན་ཏུ་གལ་ཆེ། དེའི་ངང་ནས་མཐའ་བཞི་དང་བྲལ་བའི་རྟོགས་པ་དེ་ཉིད་འཛིན་མེད་རང་བཞིན་གཅེར་མཐོང་ཤར་གྲོལ་གང་ཤར་ཁ་ཡན་དུ་སྒོམ་ཞིང༌། འཛིན་ཆགས་སོགས་དུག་ལྔས་མ་སྦགས་པའི་སྤྱོད་པ་ཆུ་ལ་དབྱུག་པ་བརྒྱབ་པ་ལྟར་རྗེས་མེད་ཀྱི་ངང་ནས་ཕྱོགས་མེད་དུ་རྒྱུ་ཞིང༌། བླ་མ་དམ་པ་རྣམས་ཀྱི་གསུང་གི་བདུད་རྩི་བཏུང་ཞིང་གནས་རི་ཁྱད་པར་ཅན་རྣམས་སུ་ཕྱི་ནང་གཞན་གསུམ་གྱི་དེ་ཉིད་རྟོགས་པའི་རྟེན་འབྲེལ་བསྒྲིག་པར་བྱ་དང་རི་དྭགས་ལྟར་གཏད་མེད་འཛིན་མེད་ཆགས་ཞེན་མེད་པར་རྒྱུ་ཞིང་རྟོགས་པ་རྒྱུན་སྐྱོང་བ་ལ་གཅིག་པོར་བསྡད་པ་དང༌། མང་པོའི་དབུས་སུ་བསྡད་པ་དང༌། རྐྱེན་བཟང་ངན་སོགས་གང་ལྟར་བྱས་ཀྱང་རྟོགས་པ་སྐྱེད་པའི་གྲོགས་སུ་འགྲོ་བ་ཞིག་འབྱུང་བས་འདི་ཙམ་དུ་སླེབས་ནས་གཞན་དོན་བསྐྱང་ན་རང་གཞན་གཉིས་ཀ་ལ་ཕན་པ་ཙམ་འོང༌། རྟོགས་པ་སྐྱེ་ལུགས་ཙམ་ནི་རིམ་གྱིས་ས་འབྲིང་པོ་ཙམ་གྱི་དབང་དུ་བཏང་ལ། ཅིག་ཅར་བ་དང༌། ཐོད་རྒལ་བ་དང༌། རིམ་གྱིས་པ་རྩལ་ཆེ་བ་དང་ཆུང་བ་སོགས་ལ་ཆ་འཇོག་རྒྱུ་མི་འདུག །རིམ་པ་འདི་རྣམས་རང་ཉམས་དང་སྦྱར་གྱི་རྣལ་འབྱོར་བཞི་སོགས་ངེས་བཤད་དང་མ་སྦྱར། ལར་སྒོམ་ཆེན་པའི་གེགས་ལ་ངར་འཛིན་དང༌། གཞན་དོན་དང་ཆགས་ཞེན་ལས་ཆེ་བའི་གེགས་རྐྱེན་མེད་པས་དུས་ཐམས་ཅད་དུ་ལོ་འདོད། ཆོས་བརྒྱད། ངར་འཛིན་མཁས་འདོད་ཀྱི་ཁེངས་པ་མེད་པ་དང༌། ལོག་ལྟ་སྤངས་ནས་དག་སྣང་ཕྱོགས་མེད་དུ་སྦྱང་བ་གལ་ཆེ། དམ་ཚིག་མ་ཉམས་པ་གལ་ཆེ། དད་པ་ཆེ་བ་གལ་ཆེ། རྒྱུ་འབྲས་ཁྱད་དུ་མི་གསོད་པ་གལ་ཆེ།

ཉམས་མྱོང་སྒོམ་སྟོབས་ལས་འབྱུང་གི་ཚིག་གི་སྦྱངས་སྟོབས་ལས་མི་འབྱུང་བས་ཉམས་ལེན་དང་དཔེ་ཆ་མི་བསྲེ་བ་གལ་ཆེ། སྔོན་སྟོན་པས་ཀྱང་ཕར་ཕྱིན་དྲུག་རྫོགས་པར་བྱས་ཤིང་སྒོམ་སྟོབས་ལས་མངོན་པར་སངས་རྒྱས་ཀྱི་ཐ་སྙད་དང་དཔེ་ཀློག་གིས་དེ་ཉིད་མ་མཐོང་ངོ༌། །དེས་ན་ལན་ལ་མི་རེ་བའི་སྦྱིན་པ། ངེས་པ་དང་བྲལ་བའི་ཚུལ་ཁྲིམས༑ རྐྱེན་ཐུབ་པའི་བཟོད་པ། ལེ་ལོ་འཇོམས་པའི་བརྩོན་འགྲུས། ཉོན་མོངས་ཀྱིས་མི་བརྫི་བའི་བསམ་གཏན། བདག་མེད་གཉིས་རྟོགས་པའི་ཤེས་རབ་རྣམས་ཀྱི་ཉམས་ལེན་གྱིས་གེགས་སེལ་དང་བོགས་འདོན་བྱ། རི་ཁྲོད་ལ་སྡོད་ན་བག་ཡངས་ལྐོག་ཉལ་དུ་མ་ལུས་པ་དང༌། མང་པོའི་དབུས་སུ་དུག་ལྔ་གང་ཤར་རང་གྲོལ་འཛིན་མེད་དུ་གཏོང་བ་གལ་ཆེ་ཆེ། ཞེས་པ་མངའ་རིས་སྒྲུབ་པ་བས་བསྐུལ་ངོར་རང་གི་ཉམས་མྱོང་རྣམས་ཡི་གེར་བྲིས་པ་ནི། འབྲི་གུང་སྐྱུ་རའི་གདུང་གི་ཐ་ཤལ་སྐྱ་མིན་སེར་མིན་ཆོས་དང་འཇིག་རྟེན་གཉིས་ཀ་མེད་པ་མིང་ཙམ་ལ་བདག་གིར་འཛིན་པ། རིག་འཛིན་ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་བའི་སྡེས་མགྱོགས་པར་བྲིས་པ་ཡིན་གྱི། སྒོམ་པ་གོམས་པས་ཉམས་མྱོང་སྐྱེ་ཚུལ་འདི་ནི་ཐ་སྙད་པ་རྣམས་དང་ཅུང་མི་འགྲིག་པས་རྟོག་གེ་བ་རྣམས་ལ་ཆ་མ་འཚལ་ལོ།། །།མངྒ་ལཾ།། ༈ །ཆོས་བྲོ་བཞུགས་སོ། །ན་མོ་མཉྫུ་ཤྲཱི་ཡེ། དྲིན་ཅན་རྩ་བའི་བླ་མ། །ཡི་དམ་རྒྱལ་བ་ཞི་ཁྲོ། །མཁའ་འགྲོ་དམ་ཅན་རྒྱ་མཚོ། །ང་ཁྱོད་གཉིས་འཛིན་མ་དགོས། །རང་སེམས་གཉུག་མའི་ཆོས་སྐུ། །སྒྱུ་ལུས་ཞིང་ཁམས་དག་པར། །མ་བཅོས་ལྷུག་པར་བཞུགས་འདུག །གང་ཤར་འཛིན་མེད་ངང་ནས། །གྲག་སྟོང་རྡོ་རྗེའི་གླུ་དབྱངས། །གཞོམ་མེད་ནཱ་དའི་དྲུག་སྐྱེས། །སྣང་སྟོང་རྡོ་རྗེའི་གར་སྟབས། །ཟུང་འཇུག་སྒྱུ་མའི་ངང་ནས༑ ༑གླུ་གར་མཆོད་པ་འབུལ་གྱི། །དགའ་སྡུག་རེ་དོགས་མེད་པའི། །མཆོད་གནས་རྣམས་ལ་མཆོད་དོ། །ང་རང་ཆོས་ཀྱི་གྲགས་པ། །རྒྱ་གར་འཕགས་པའི་ཡུལ་དུ། །བྲམ་ཟེ་རྒན་བུར་སྐྱེས་ཚེ། །འཁོར་འདས་སེམས་སུ་རྟོགས་པས། །དེང་སང་དུས་ངན་སྙིགས་མར། །སྐྱུ་རའི་རིགས་ལུས་ཐོབ་ཚེ། །ཚུར་མཐོང་བྱིས་བློ་ཙམ་དུ། །བཟང་ངན་ཇི་ལྟར་འདུག་ཀྱང༌། །དོན་དུ་རང་སེམས་སངས་རྒྱས། །འཁོར་བར་འཁྱམ་དོགས་མི་འདུག

།བླ་མ་སངས་རྒྱས་བྱང་སེམས། །རང་སེམས་ལས་གཞན་མི་འདུག །གཞན་པའི་སེར་གཟུགས་བླ་མ། །གང་དགའ་གང་བདེར་མཛོད་ཅིག །ཡི་དམ་གདན་གསུམ་ཚང་བ། །སེམས་ཉིད་གསལ་སྟོང་ཕྱོགས་ལས། །གཞན་དུ་རྡུལ་ཙམ་མི་འདུག །གྲུ་བཞི་སྒོར་མོའི་དཀྱིལ་འཁོར། །མཐིང་སྤང་གང་དགར་ཞོག་ཐོང༌། །མ་སྲིང་མཁའ་འགྲོ་ཆོས་སྐྱོང༌། །སེམས་ཀྱི་རང་རྩལ་ཁོ་ན། །ཁ་གདངས་མཆེ་གཙིགས་དེ་ཚོ། །ཁ་རོག་ཅམ་མེ་བཞུགས་ཤིག །དགའ་དང་སྐྱིད་པའི་གླུ་བྲོ། །སྡུག་ཅིང་ངལ་བའི་ཆོ་ངེ༌། །ཆོས་དབྱིངས་ངང་དུ་རོ་གཅིག །དགའ་སྡུག་རང་སར་དེངས་སོང༌། །ས་ཞིང་ནོར་རྫས་ཡུལ་འཁོར། །ལྟར་སྣང་ཉེར་མཁོ་ཙམ་ལས། །སྒྱུ་མ་གཡར་པོ་ཁོ་ནར། །རྟོགས་པས་ཨ་འཐས་མ་དགོས། །ཞེན་འཁྲིས་རྦད་ཀྱིས་ཆོད་སོང༌། །སྤོང་སེམས་དོན་དམ་རྟོགས་པས། །དམར་སེར་འཇལ་འཇོལ་གྱོན་ནས། །དུག་སྡོང་དར་གཏུམ་མ་དགོས། །མགོ་རེག་ཞབས་རྗེན་ཉམས་མཚར། །སེམས་བྱུང་སེམས་སུ་རྟོགས་པས། །མིག་བཙུམ་ཨ་ཙ་མ་ནའི། །ལྟར་སྣང་སྙིང་རྗེ་བརྗེད་ཐལ། །སྟོང་ཉིད་ངང་དུ་ཐལ་ལོ། །རང་སེམས་ལྷ་སྐུར་གྲུབ་པས། །རྔ་རྡུང་དྲིལ་དཀྲོལ་དབྱངས་ཀྱི། །ང་རོ་མ་དགོས་བློ་བདེ། །དགོས་ཀྱང་སྐད་སྟབས་ཞན་ནོ། །ཚོགས་དྲུག་བསྒོམ་དུ་དགའ་བ། །ཁ་ངོམས་གྲོད་འགྲངས་མལ་སར། །ཀྲོང་ཀྲོང་མཉམ་བཞག་བྱས་ལོའི། །སྟོང་ཉིད་ཁ་འབྱམས་མ་བྱུང༌། །སྒོམ་ཆེན་སྤྱི་པའི་ཁྱུ་ནས། །བུད་ཀྱང་རང་བློ་བདེ་བོ། །རླུང་སེམས་གནད་དོན་གཅིག་པས། །དྷཱུ་ཏིར་ཞུགས་ནས་ཐིམ་སོང༌། །ཀོམ་གདན་སྟེང་དུ་རྩ་བཙིར༑ ༑རྐང་རྐྱོང་ལག་རྐྱོང་མ་དགོས། །མིང་སྙན་འཁྲུལ་འཁོར་བྲལ་བྲེལ། །གཡས་སྐོར་གཡོན་སྐོར་བརྗེད་ངས། །རྩ་རླུང་ཐིག་ལེ་ཟག་མེད། །འཕོ་བྲལ་དབྱིངས་སུ་ཐིམ་པས། །བུ་ཆུང་བུ་མོའི་ཐབས་ལམ། །རང་བཙོངས་རིན་མེད་མ་དགོས། །དབྱིངས་རིག་ཆོས་སྐུར་མཐོང་བས། །ལྷ་མཐོང་འདྲེ་མཐོང་སྣ་ཚོགས། །མིང་སྙན་དག་སྣང་ཡིན་ལོ། །ཟབ་ཟོབ་བློ་བྲིད་མ་ཤེས། །ཆོས་ཀུན་ཡིན་ལུགས་ཤེས་པས། །བརྟག་དཔྱད་མངོན་ཤེས་འགྲིབ་སོང༌། །འདྲི་རྩད་འོག་འགྱུས་བཅོས་པའི། །ལུང་བསྟན་བརྟག་པས་ཅི་བྱ། །རྒྱུ་འབྲས་བསླུ་མེད་ཚད་མར། །ངེས་པའི་ཁུ་འཕྲིག་ཚུད་པས། །ཨུ་ཚུགས་ཆོས་བརྒྱད་སྦུབས་བཅུག

།དེ་འདྲའི་དྲང་པོ་མི་ཤེས། །གླེན་ཚུལ་འདི་ཀ་བློ་བདེ། །ལྷ་དང་བླ་མར་ནོངས་པའི། །རང་གནོང་རྡུལ་ཙམ་མེད་པས། །གཞན་གྱི་ངོ་སྲུང་མི་ཆོས༑ ༑གདོད་ནས་མ་ཤེས་དང་སྤྲོ། །ང་ཁྱོད་རྨི་ལམ་ཇི་བཞིན། །དོན་ངོར་ཆུ་དང་ཆབ་རོམ། །གཉིས་འཛིན་རང་མཚང་བུད་པས། །ཕྱོགས་ལྷུང་མ་དགོས་རེ་སྐྱིད། །གདེང་ཚད་ཆགས་ཞེན་སྙིང་འཐམས། །གཞན་ངོར་ཀུན་སྤངས་བྱ་བྲལ། །དགོས་མེད་ཞེན་ལོག་མ་དགོས། །བརྟན་གཡོ་མི་རྟག་འདུས་བྱས། །བཞུགས་ཚུལ་མཐོང་བས་སོས་དལ། །ང་རང་ཆོས་ཀྱི་གྲགས་པ། །ཕོ་རྒོད་གཏམ་བཟང་དཔའ་བོ། །འཁོར་མང་འབྱོར་ལྡན་གྲགས་སྙན། །ཆོས་ཚུགས་འར་རྡིང་འུར་རྡིང༌། །དགྲ་གཏམ་འར་གོག་འུར་གོག །འཁོར་སློབ་ཟང་ངེ་ཟིང་ངེ༌། །ཚེ་འདིར་སྐྱིད་སྐྱིད་བདེ་བདེ༑ ༑ཕྱི་མར་ངན་འགྲོར་འདུར་འདུར། །དེ་འདྲ་འདོད་ཀྱང་གདོད་ནས། །སྨོན་ལམ་འཕེན་པས་མ་བྱུང༌། །ཆ་ལུགས་ཅི་བདེ་གང་བདེ། །དཀར་སེར་དམར་ཚོས་གང་བྱུང༌། །མགོ་སྐྱེས་བྲེག་དང་རལ་ཅོག །བདག་རྐྱེན་འཛིན་སྟངས་མི་འདུག །ལུས་ཀྱི་དལ་དལ་ཅམ་ཅམ། །ངག་གི་འཇམ་འཇམ་སྙན་སྙན། །སེམས་ཀྱི་འཁོར་འདས་མནོ་བསམ། །ང་ཡིས་ཤེས་ཀྱང་མི་ཤེས། །བྱས་ཀྱང་ཡོང་རིགས་མི་འདུག །གང་དགའ་གང་བདེར་བཞག་པས། །གང་བྱུང་ཅི་བྱུང་དེ་ཀ །གང་ཡོང་ཅི་ཡོང་ཤོག་ཅིག །ལུས་ནི་གདན་གསུམ་ལྷ་ཡིན། །སྣང་ཡུལ་སྒྱུ་མའི་ལྷ་སྐུ། །ངག་ནི་རྡོ་རྗེའི་བཟླས་པ། །སྒྲ་གྲག་སྔགས་ཀྱི་རང་གདངས། །སེམས་ནི་རང་བབས་ཆོས་སྐུ། །གང་ཤར་རྣམ་རྟོག་ཤར་གྲོལ། །དེ་ལས་གཞན་པའི་གཏད་སོ། །སྔགས་པ་རྒན་པོ་བདག་ལ། །རྡུལ་ཙམ་མི་འདུག་ཨེ་མ། །སེམས་ཉིད་ཆོས་སྐུ་གདོད་ནས། །བདེ་ཆེན་སྡུག་བསྔལ་སྤངས་སོ། །ང་ང་ངུ་ངུའི་སྡུག་རྒྱ། །གང་བདེ་ཅི་བདེར་ཐོང་དང༌། །སེམས་ལ་སྡུག་བསྔལ་མེད་པས། །ངག་གིས་ཨ་ཁ་ཁ་བའི། །སྨྲ་ཅོལ་འགྲོ་གླེང་ཚབ་ཏུ། །གང་ཤར་ཅི་ཤར་བྲིས་པའི། །གཏད་མེད་རྒྱང་གླུ་བླངས་སོ། །དེ་ལྟའི་རོལ་པ་ཤར་བས། །ལུས་ལ་བདེ་ལག་ཡང་ཤ༑ ༑ལེགས་ལེགས་མཛེས་མཛེས་མེད་ཀྱང༌། །ལག་པ་གར་སྟབས་སྣ་ཚོགས། །རྐང་པ་ས་རྒྱག་གནམ་རྒྱག

།ཁ་ནས་ཅ་ལེ་ཅོ་ལེ། །མིག་ནི་སྣ་ཚོགས་ལྟ་སྟངས། །ཇི་ལྟར་ལ་ལ་ཆང་གིས༑ ༑མྱོས་པའི་རྣམ་རོལ་དེ་དང༌། །སྔགས་པ་བདེ་སྟོང་ཉམས་ཀྱིས། །གཟི་བའི་སྟངས་ལ་ཁྱད་མེད། །འབྲས་བུ་དེ་ལ་ཁྱད་ཞིག །ཡོད་དང་ཡོད་དེ་མ་སྨྲས། །འཇག་ཁྱད་བློ་བདེ་དཔལ་ཡིན༑ ༑འདི་ལས་ཕྱི་མར་ཉམས་མཚར། །འབལ་ལེ་འབལ་ལེའི་རང་ཉམས། །ལྷག་གེ་ལྷུག་གེར་གང་ཤར། །འ་ལེ་འོ་ལེར་བྲིས་ནས། །ཙ་རེ་ཙེ་རེར་འཐེན་ནས། །ཧ་མེ་ཧོ་མེར་འཁྲབས་པས༑ ༑རྒྱལ་བ་སྲས་བཅས་མཉེས་ནས། །མ་ཚོགས་མཁའ་འགྲོ་ཚིམས་ནས། །མཆེད་གྲོགས་ཉམས་མཚར་བཞད་ནས། །རྟོག་གེ་པ་རྣམས་ཁྲེལ་ནས། །མི་གཅིག་གླུ་གཅིག་བྲོ་གཅིག །གཅིག་པུ་དེ་ལ་གོ་ཚུལ། །མི་འདྲ་བརྒྱ་སྟོང་འབྱུང་ངོ༌། །དེ་ཡང་ཆོས་ཀུན་གདོད་ནས། །མ་གྲུབ་གཅིག་གི་རོལ་པ། །སྣ་ཚོགས་དུ་མར་ཤར་བའི། །གྲོ་མ་དང་ནི་གྲོ་ཚོན། །དཔེ་ལྟར་ཡིན་ནོ་སོམས་ཤིག །སྣ་ཚོགས་གླུ་བྲོ་འདི་ནི། །དབུར་སྟོད་སྔགས་པའི་མིང་ཙམ། །ཆོས་ཀྱི་གྲགས་པས་གདམས་སོ། །སརྦ་མངྒ་ལཾ།། །། 