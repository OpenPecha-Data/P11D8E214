༄༅། །ཇོ་བོ་ཤཱཀྱ་མུ་ནི་ལ་མཛད་པ་བཅུ་གཉིས་ཀྱི་སྒོ་ནས་བསྟོད་པ་བཞུགས་སོ།།

༄༅། །གྲངས་མེད་གོང་ནས་འོག་མིན་ཉམས་དགའ་བར། །གཙང་མའི་གནས་བཞུགས་ཡང་དག་རྫོགས་སངས་རྒྱས། །མཐའ་ཡས་ཚོགས་མངའ་མཐར་ཕྱིན་མཛད་པ་གང༌། །བཅོམ་ལྡན་དབང་པོའི་ཏོག་ལ་གུས་ཕྱག་འཚལ། །ཆོས་ཀྱི་སྐུ་ལས་ཁྱོད་ཉིད་མ་གཡོས་ཀྱང༌། །དཔའ་བོ་ཆེན་པོས་འགྲོ་རྣམས་སྨིན་མཛད་ཕྱིར༑ ༑ད་དུང་སླར་ཡང་ལྷ་ཡི་བླ་མ་མཛད། །བཅོམ་ལྡན་དམ་པ་ཏོག་ལ་གུས་ཕྱག་འཚལ། །འཛམ་གླིང་འདི་ན་གཟིགས་པ་ལྔས་འཁྲུངས་ཏེ། །ལྷ་རྣམས་བག་མེད་སྤོང་ཞིང་འདུས་བྱས་ཆོས། །དགའ་བདེ་བསམ་པས་འབྱུང་འདི་སྔོན་འབྲས་ཞེས། །བཅོམ་ལྡན་ལྷ་ཡི་བླ་ལ་གུས་ཕྱག་འཚལ། །དྲེགས་དང་སོ་སོའི་ཕྱོགས་ལྷུང་བསྐྱུངས་ནས་སུ༑ ༑ལྷུན་སྡུག་གླང་ཆེན་མཆོག་གྱུར་དྲུག་ལྡན་ཞིག །སྒྱུ་འཕྲུལ་གསོ་སྦྱོང་གནས་པའི་གློ་གཡས་ཞུགས། །བཅོམ་ལྡན་ཐེག་ཆེན་གླང་པོར་གུས་ཕྱག་འཚལ། །ཟླ་བཅུ་རྫོགས་ནས་ལུམྦིའི་ཚལ་ཆེན་དུ། །གནོད་མེད་གོ་བར་ཕྱེས་ནས་སྐྱེ་སྦྱངས་གསུང༌། །ཕྱོགས་བཅུར་བགྲོད་ཅིང་ཤིས་བརྗོད་ལྷས་ཀྱང་བསྟོད། །བཅོམ་ལྡན་སྤྲུལ་སྐུ་མཆོག་ལ་གུས་ཕྱག་འཚལ། །རིག་གནས་སྒྱུ་རྩལ་སྣ་ལྔའི་ཕ་མཐར་སོན༑ ༑ཞབས་མཐེབ་གླང་ཆེན་རྒྱང་བསྲིངས་ལྷ་མིས་བསྟོད། །སེར་སྐྱའི་གནས་ན་འདྲེན་པ་སུ་ཞིག་ཀྱེ། །བཅོམ་ལྡན་ཤཱཀྱའི་ཏོག་ལ་གུས་ཕྱག་འཚལ༑ ༑དྲིལ་བུའི་སྒྲ་ཡི་བུ་མོ་གྲགས་འཛིན་མ། །ས་འཚོ་མ་དང་རི་དྭགས་སྐྱེས་ལ་སོགས། །དྲུག་ཁྲི་བཙུན་མོའི་འཁོར་དང་དགའ་མགུར་སྤྱོད། །བཅོམ་ལྡན་མངའ་བདག་རྗེ་ལ་གུས་ཕྱག་འཚལ། །སྔོན་གྱི་སྨོན་ལམ་སིལ་སྙན་སྒྲ་ཡིས་བསྐུལ། །སྒོ་བཞིར་སྐྱོ་ཚུལ་བསྟན་ནས་མཁའ་ལམ་གཤེགས། །རྣམ་དག་དྲུང་དུ་ཉིད་ལས་རབ་ཏུ་བྱུང༌། །བཅོམ་ལྡན་ངེས་པར་འབྱུང་ལ་གུས་ཕྱག་འཚལ། །སྲེད་ཆགས་དགའ་བདེ་མི་གཙང་དྲི་བཞིན་སྤངས། །ནཻ་རཉྫཱནར་ལོ་དྲུག་སྨྱུང་བར་བཞུགས། །དཀའ་བ་སྤྱད་ནས་བརྩོན་པ་མཐར་ཕྱིན་མཛད། །བཅོམ་ལྡན་དྲང་སྲོང་ཆེ་ལ་གུས་ཕྱག་འཚལ། །ཕྱོགས་བཅུའི་རྒྱལ་དང་ནམ་མཁའི་ལྷ་རྣམས་ཀྱིས། །དཀའ་ཐུབ་སྤོངས་ཞེས་རྡོ་རྗེ་གདན་ལ་བསྐུལ། །ལེགས་སྐྱེས་འོ་ཐུག་ཕུལ་ནས་སྨོན་བཟང་བཏབ། །བཅོམ་ལྡན་གཙོ་མའི་སྐུར་གྱུར་གུས་ཕྱག་འཚལ། །རྡོ་རྗེའི་གདན་ལ་དམ་བཅས་མཉམ་པར་བཞག

།བདུད་འདུལ་ཐུགས་རྗེའི་འོད་ཟེར་ཀུན་ཏུ་བཀྱེ། །དགའ་རབ་དབང་ཕྱུག་དཔུང་བཅས་སྡེ་རྣམས་བརྟུལ། །བཅོམ་ལྡན་གཡུལ་ལས་རྒྱལ་ལ་གུས་ཕྱག་འཚལ། །སངས་རྒྱས་བྱང་ཆུབ་རིམ་པ་གསུམ་བརྙཻས་ཚེ། །བདུན་ཕྲག་གཅིག་ཏུ་ཅི་ཡང་མི་གསུང་བར། །འཛམ་གླིང་སྟོང་གསུམ་བྱང་ཆུབ་སྙིང་ལ་གཟིགས། །བཏང་བཟུང་ནས་བྱོན་ཀུན་ཏུ་རྒྱུ་རྣམས་བརྟུལ། །བཅོམ་ལྡན་བགྲོད་གྱུར་ཤིས་བརྗོད་གུས་ཕྱག་འཚལ། །ཚངས་པས་རྩིབས་སྟོང་ལྡན་པ་ཕུལ་ནས་བསྐུལ། །ཝཱ་རཱ་ཎ་སཱིར་བདེན་བཞིའི་ཆོས་རྣམས་གསུངས། །ལྔ་སྡེ་ལ་སོགས་བརྒྱད་ཁྲིས་བདེན་པ་མཐོང༌། །བཅོམ་ལྡན་བདེན་བཞིའི་ཆོས་འཁོར་བསྐོར་ལ་བསྟོད། །བྱ་རྒོད་ཕུང་རིར་དགྲ་བཅོམ་དྲུག་ཅུ་དང༌། །མཆོག་དང་བཟང་པོ་དགེ་སློང་དགེ་བསྙེན་སོགས། །ལྷ་ཀླུ་སྣ་ཚོགས་གྲངས་མེད་འདུས་པ་ལ། །བཅོམ་ལྡན་མཚན་ཉིད་མེད་པར་སྟོན་ལ་བསྟོད། །རྩ་མཆོག་དྲུང་དང་ལྷ་ཀླུའི་གནས་རྣམས་སུ། །མ་འདྲེས་ཆོས་ཀྱིས་མ་སྨིན་གང་ཡང་མེད། །ཆོས་འཁོར་གསུམ་གྱི་བརྒྱད་ཁྲི་བཞི་སྟོང་གསུངས༑ ༑བཅོམ་ལྡན་ངེས་དོན་འཁོར་ལོ་བསྐོར་ལ་བསྟོད། །སྐུ་དངོས་འདུལ་བྱ་རྫོགས་པ་དེ་དགོངས་ནས། །རྩྭ་ཅན་ཡུལ་གྱི་སཱ་ལའི་ཤིང་དྲུང་དུ། །སྤྲུལ་པའི་སྐུ་དེའི་སྒྱུ་མའི་སྣང་བརྙན་བསྡུས། །བཅོམ་ལྡན་མི་རྟག་རྒྱུ་འབྲས་སྟོན་ལ་བསྟོད། །མཐའ་ཡས་ཕྱོགས་བཅུར་བཞུགས་པའི་རྒྱལ་བ་དང༌། །བྱང་སེམས་སློབ་མ་ལྷ་དང་དྲང་སྲོང་བཅས༑ ༑མཛད་ཚུལ་ཇི་ཙམ་བསྐལ་བརྒྱར་བརྗོད་འདས་ཀྱང༌། །བཅོམ་ལྡན་མཛད་པ་བཅུ་གཉིས་མདོ་ཙམ་བསྟོད། །རྒྱ་མཚོའི་ནང་ནས་སྐྲ་རྩེས་བླང་བ་བཞིན། །སྒོ་གསུམ་གུས་པས་བསྟོད་ཚིག་བགྱིས་པའི་འབྲས། །མ་གྱུར་འགྲོ་དང་བདག་སོགས་མོས་ལྡན་རྣམས། །བཅོམ་ལྡན་མཚན་དཔེ་མྱུར་དུ་འགྲུབ་པར་ཤོག །དུས་གསུམ་སངས་རྒྱས་གཙོ་མའི་མདོག་ཅན་ལྷ་དང་མི་ཡི་དབུགས་འབྱིན་འགྲན་ཟླ་མེད་པའི་སྐུ་བརྙན་དམ་པའི་དྲུང༌། །ལྷ་རྫས་རེག་ན་བདེ་ཞིང་ཡིད་འཕྲོག་སྲབ་འཇམ་ཡང་ལ་དྲི་མ་མེད་པ་དཀར་བའི་མདང་ལྡན་མཆོག་འདི་དག

།མོས་གདུང་དྲག་པོའི་སོར་བཅུ་སྙིང་གར་སྦྱར་ནས་འཇིག་རྟེན་གསུམ་མགོན་མཆོག་ལ་ཕུལ་བའི་མཐུ་དང་ངག་གི་ནུས་པ་ཡིས། །རིན་ཆེན་བསྟན་དང་བསྟན་འཛིན་མཛད་ཕྲིན་མཐར་ཁྱབ་སྲིད་འདིར་རྫོགས་ལྡན་དུས་བཞིན་དགའ་བདེ་སྤྱད་མཐར་སངས་རྒྱས་ཤོག །ཅེས་པ་སྤྲེལ་ལོ་ཟླ་བ་དང་པོའི་ཚེས་བཅུ་གཅིག་གི་སྔ་ཆར་དཔལ་གུང་རི་དཀར་པོ་ཞེས་བྱ་བ་སྡེ་སྲིད་ཀྱི་ཕོ་བྲང་ནས། འབྲི་གུང་པའི་བཙུན་པ་དཀོན་མཆོག་མིང་གིས་ར་ས་འཕྲུལ་སྣང་གི་ཇོ་བོ་རིན་པོ་ཆེའི་སྙན་དར་ལ་བྲིས་ཏེ་ཕུལ་བ་དགེ། །།མངྒ་ལཾ།། 