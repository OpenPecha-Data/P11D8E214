༄༅། །རྟོག་མེད་དོན་དམ་རྡོ་རྗེའི་གླུ་ཞེས་བྱ་བ་ངེས་དོན་ཕྱག་རྒྱ་ཆེན་པོ་བཞུགས་སོ།།

རྗེ་མི་བསྐྱོད་ཀྱི་ངོ་བོ་རྡོ་རྗེ་འཆང༌། །ཡོངས་དཀྱིལ་འཁོར་རིགས་རྣམས་ཀུན་གྱི་གཙོ། །དུས་སྙིགས་མའི་སེམས་ཅན་འདུལ་སླད་དུ། །ཁྱོད་དགེ་བའི་བཤེས་ཀྱི་ཚུལ་བཟུང་བ། །མཚན་བི་ད་ར་ཎ་སམྤནྣ། །མི་བདག་གི་གུས་པས་ལན་དུ་མར། །གསོལ་བ་ཕུར་ཚུགས་སུ་འདེབས་བགྱིད་ན། །ཁྱོད་ཐུགས་རྗེའི་ཟེར་གྱིས་ཉེར་བསྐྱངས་ནས། །དོན་གནས་ལུགས་ཀྱི་རང་ངོ་སྤྲད་དུ་གསོལ། །དཔལ་རྡོ་རྗེ་གུར་གྱི་རྟོགས་པ་ལས༑ ༑རིན་ཆེན་སེམས་ལས་ཕྱིར་གྱུར་པའི། །སངས་རྒྱས་མེད་ཅིང་སེམས་ཅན་མེད། །ཅེས་སོགས་ཡང་ཡང་གསུངས་པ་དང༌། །ཆོས་ཕར་ཕྱིན་ཐེག་པའི་སྡེ་སྣོད་ལས། །སེམས་ནི་སེམས་ཉིད་མ་མཆིས་ཏེ། །སེམས་ཀྱི་རང་བཞིན་འོད་གསལ་དུ། །གསུངས་པ་ཚིག་ཏུ་གོ་སླ་ཡང༌། །འདི་དོན་དུ་རྟོགས་པ་འགའ་མ་མཆིས། །རྟོག་གེ་ཐལ་ཕྱིར་གྱི་སྤྱོད་ཡུལ་དུ། །འདི་དཔེ་དོན་ཐ་སྙད་ཀྱི་རིག་པ་དག །མཚན་ཉིད་གསུམ་དང་ལུང་རིགས་ཀྱི། །དོན་རྣམ་གྲངས་དུ་མས་གཞལ་ན་ཡང༌། །དམུས་ལོང་ལ་ཁ་དོག་དྲིས་པ་བཞིན། །དེ་གོ་ཡུལ་ཙམ་ལས་སྙིང་པོ་མེད། །དོན་གནས་ལུགས་རང་ངོ་མ་འཕྲོད་པར། །སྒོམ་ཆེན་ཕལ་ཆེར་ཁྲིད་འདེབས་ཀྱང༌། །བྱིས་པ་ལ་ཟླ་བ་བསྟན་པ་ལྟར། །དེ་རྒྱང་ལྟས་ཀྱི་མཛུབ་མོས་བསྟན་ཙམ་ལས། །དོན་རྩ་བ་ཆོད་པ་མ་མཆིས་པས། །ཡིན་རློམ་གྱི་ངང་དུ་མི་ཚེ་འཛད། །རྗེ་རྡོ་རྗེ་འཆང་ནས་ཏིལ་ནག་དང༌། །མར་མི་དྭགས་པོ་ཕག་གྲུ་ནས། །རྗེ་འཇིག་རྟེན་གསུམ་གྱི་མགོན་པོའི་བར། །གཤིས་རང་བཞིན་རྣམ་དག་གི་བཞུགས་ཚུལ་ནི། །དཔེ་སྐྱུ་རུའི་འབྲས་བུ་ལག་མཐིལ་བཞིན། །དོན་བསལ་བཞག་མེད་པ་མངོན་སུམ་གཟིགས། །དོན་དེ་ལས་བརྒྱུད་དེ་མི་ཁོ་བོའི༑ ༑མཚན་ལྡན་བླ་མ་བཀའ་དྲིན་ཅན། །རྟོགས་པ་དོན་གྱི་བླ་མའི་བར། །མི་བར་ཁྱི་ཡིས་མ་ཆོད་ཅིང༌། །དམ་ཉམས་དང་འདྲེས་ཁྱེར་གྱིས་མ་ཟིན་པའི། །བརྒྱུད་པ་མུ་ཏིག་གི་ཕྲེང་བ་ལྟར༑ ༑རྩར་དུ་བྱུང་བ་གདམས་པའི་དཔྱིད། །འཁྲུལ་མེད་ཀྱི་བཞེད་པ་འདི་ལྟར་གསུངས། །ཆོས་ཕྱག་རྒྱ་ཆེན་པོ་ཉམས་བླངས་པས། །འབྲས་བུ་ཚེ་གཅིག་སངས་རྒྱས་འགྲུབ། །བདེ་གཤེགས་རྣམས་ཀྱིས་གང་གསུངས་པའི། །ཆོས་ཕུང་བརྒྱད་ཁྲི་བཞི་སྟོང་ཡང༌། །དོན་འདི་ལས་གཞན་པ་རྡུལ་ཙམ་མེད། །འདི་གང་ཟག་གང་གིས་ཉམས་ལེན་ཚེ། །སློབ་དཔོན་ཉམས་མྱོང་ལྡན་པ་ཡིས། །གནད་དུ་བསྣུན་ནས་འཁྲིད་པར་གཅེས། །སེམས་མ་བཅོས་རང་ལུགས་སུ་བཞག་པ་ན། །རྣམ་རྟོག་ཕྲ་རགས་ཀུན་རང་སར་ཞི། །སེམས་རང་ལུགས་སུ་གནས་པ་ལྷན་ནེ་བ། །མིང་ཞི་གནས་སུ་བཏགས་སོ་མཁྱེན་པར་མཛོད། །སེམས་མ་བཅོས་གསལ་རྗེན་ངོས་བཟུང་བྲལ། །གསལ་ལ་མ་འགགས་དྭངས་སིང་ངེ། །མྱོང་རྒྱུ་མེད་པའི་མྱོང་བ་ཅན། །མིང་ལྷག་མཐོང་ཞེས་པ་བཏགས་སོ་ལོ། །དོན་ཞི་གནས་དང་ལྷག་མཐོང་དབྱེ་རྒྱུ་མེད། །རང་རིག་རང་གསལ་ཀྱི་ལྷག་མཐོང་ལ། །དེ་རང་ལུགས་སུ་གནས་ཤིང་རྣམ་རྟོག་གི། །མཚན་མས་མ་གོས་ཞི་གནས་ཉིད། །དོན་དེ་ལ་ཞི་ལྷག་ཟུང་འབྲེལ་ཟེར། །འདི་སངས་རྒྱས་རྣམས་ཀྱི་དགོངས་པ་ཡིན། །འདི་སེམས་ཅན་རྣམས་ཀྱི་སེམས་ཉིད་ཡིན། །དོན་ཆོས་སྐུ་གཤིས་བབས་ཀྱི་གནས་ལུགས་ཡིན། །སེམས་གཉུག་མ་ལྷན་ཅིག་སྐྱེས་པ་འདི། །མིང་ཕྱག་རྒྱ་ཆེན་པོ་ཞེས་སུ་བཏགས། །བཀའ་མདོ་རྒྱུད་བསྟན་བཅོས་མན་ངག་རྣམས། །མིང་ཚིག་དང་ཡི་གེ་གྲངས་མང་ཡང༌། །དོན་འདི་ལས་གཞན་ཡོད་མ་ཡིན་ནོ། །འགྱུ་དྲན་ཀུན་སངས་པ་མ་ཡིན་པ། །འགྱུ་དྲན་སྒོམ་དུ་མ་བཞག་པ། །འགྱུ་དྲན་ཉིད་གསལ་སྟོང་ཟུང་དུ་འཇུག

།སེམས་ཉིད་ཕྱག་རྒྱ་ཆེན་པོ་ལ། །འགྱུ་དྲན་གྱི་རྦ་རླབས་འཕྱོ་བ་ཡང༌། །རྒྱ་མཚོ་དང་རྦ་རླབས་ངོ་བོ་གཅིག །སེམས་དེ་དང་རྣམ་རྟོག་ཐ་དད་མེད། །དེ་རྣམ་རྟོག་ལྷན་ཅིག་སྐྱེས་པ་ཡིན། །ཚོགས་དྲུག་གི་ཡུལ་སྣང་འདི་ཀ་རྣམས། །ཚོར་བ་འགགས་པ་མ་ཡིན་ལ། །ཚོར་བ་གསལ་སྟོང་དུ་སྒོམ་པ་མིན། །ཚོར་བའི་ངོ་བོ་གསལ་ལ་སྟོང༌། །ཚོགས་དྲུག་སྣང་བ་ཕྱི་རུ་མེད། །སེམས་གསལ་སྟོང་མཐའ་བྲལ་ནང་དུ་མེད། །སེམས་དེ་ལས་དེར་སྣང་ཚོར་བར་སྣང༌། །རྨི་ལམ་གྱི་ཡུལ་དང་རྨི་ལམ་གྱི། །ཤེས་པ་ལ་ཐ་དད་མེད་པ་བཞིན། །ཤར་གྲོལ་འཛིན་མེད་ཀྱི་རང་གྲོལ་འདི། །སྣང་བ་ལྷན་ཅིག་སྐྱེས་པ་ཡིན། །དོན་དེ་ལྟར་བསྒོམས་པའི་རྗེས་འཇུག་ལ། །ནོར་ས་དང་སྒོམ་སྐྱོན་འདི་འདྲ་ཡོད། །སེམས་གནས་ཆ་གཙོ་བོར་འཛིན་པ་ལ། །ཚོགས་དྲུག་རྣམས་འགགས་སམ་བཀག་པའི་སེམས། །མཚོ་ལ་དར་ཆགས་ཇི་ལྟ་བའི། །འདི་ཡིན་མེད་པའི་གནས་པ་དེ། །རྗེ་ས་པཎ་གྱིས་བཞེད་པའི་གོ་འཕང་གསུམ། །ཐོབ་བྱེད་ཀྱི་ཞི་གནས་སྐྱོན་ཅན་ཡིན། །ཚོགས་དྲུག་གི་སྣང་བ་མ་འགགས་ཀྱང༌། །དེ་མི་གསལ་བ་ཡི་ཝལ་ཝལ་པོ། །སྒོམ་ལྡེམ་པོ་ཞེས་པའི་སྐྱོན་ཅན་ཡིན། །ཚོགས་དྲུག་གསལ་དང་མི་གསལ་བའི། །ཚོར་བ་མེད་པའི་ཐོམ་མེ་བ། །ལུང་མ་བསྟན་ཞེས་སྐྱོན་ཅན་ཡིན། །རྣམ་རྟོག་སྔ་མ་འགགས་པའི་རྗེས། །ཕྱི་མ་མ་སྐྱེས་པ་ཡི་གོང༌། །སེམས་གཏད་མེད་ཧད་པོ་དེ་སྒོམ་པ། །ལྷག་མཐོང་གིས་མ་ཟིན་སྐྱོན་ཅན་ཡིན། །ཡང་དེ་དག་ལྷག་མཐོང་གིས་ཟིན་ན་ཡང༌། །ཕྱག་ཆེན་དེ་ལས་མ་གཡོས་པས། །ཧད་པོ་སྒོམ་དུ་འདོད་པའི་ཕྱིར། །དེ་སྒོམ་གྱི་མུ་གེ་སྐྱོན་ཅན་ཡིན༑ ༑སེམས་བདེ་ལྷན་ནེ་བ་ཙམ་སྒོམ་པ་ཡང༌། །ལྷག་མཐོང་གི་ཡེ་ཤེས་མེད་པའི་ཕྱིར། །རྣམ་རྟོག་དང་སྣང་བ་དགྲ་རུ་འཛིན། །དེ་གཅིག་ལ་གཉིས་འཛིན་གྱི་སྐྱོན་ཅན་ཡིན། །སེམས་དུས་གསུམ་གྱི་རྟོག་པ་ཡོད་དོ་ཅོག །ཡིད་ལ་མི་བྱེད་སྟོང་སང་ངེ༌། །དེ་ཡང་ལྷག་མཐོང་གི་རྩིས་མ་ཟིན། །སྣང་ཆ་བཀག་པའི་སྐྱོན་ཅན་ཡིན། །ཡང་གང་སྣང་ཅི་ཤར་ཐམས་ཅད་ལ། །བདེན་མེད་ཀྱི་འཛིན་སྟངས་བཅས་བསྒོམ་ན། །དྲང་ངེས་ཀྱིས་དྲེད་པའི་ངེས་ཤེས་ཅན། །དངོས་མེད་དུ་འཛིན་པའི་སྐྱོན་ཅན་ཡིན། །ཡང་དྲན་མེད་སྣང་བ་ཚོགས་དྲུག་ལ། །དགག་སྒྲུབ་མི་བྱ་སྒོམ་ཞེས་པའང༌། །བཏང་སྙོམས་སུ་གནས་པའི་སྐྱོན་ཅན་ཡིན། །ཡང་སེམས་ཉིད་གསལ་ལ་མི་རྟོག་པ། །དེ་དག་སྒོམ་དུ་འཛིན་པ་ཡང༌། །རྟོག་པ་རང་སོར་ཞི་ནས་ཀྱང༌། །རིག་པ་གསལ་ལ་ངོས་བཟུང་མེད། །དེ་གནས་ལུགས་ཀྱི་དོན་དང་ཆ་འདྲ་ཡང༌། །མི་རྟོག་པ་ནན་གྱིས་འདོད་པའི་ཕྱིར། །དེ་ཡང་དོན་དམ་ཕྱོགས་རེ་བ། །སེམས་དང་སེམས་བྱུང་ཇི་སྙེད་པ། །གསལ་སྟོང་གི་ངང་དུ་ཧྲིག་གེ་བ། །དེ་ཉིད་སྒོམ་དང་ཕྱོགས་འདྲ་ཡང༌། །དྲན་པ་རླབས་ཆེན་གྱི་རང་བབས་དང༌། །ལྷུག་པའི་ལྷོད་ཆ་དེ་ལ་མེད། །ཧ་ཅང་བསྒྲིམས་པའི་སྡུག་བཙིར་ཅན། །དེས་ཀྱང་གནས་ལུགས་རྟོགས་པར་དཀའ། །འཁོར་འདས་ཀུན་སྟོང་པའི་རྦད་ཁམ་གྱིས། །སྐྱབས་མཆོག་གསུམ་ལ་སྐྱབས་སུ་མི་འཛིན་ཅིང༌། །དམའ་འགྲོ་དྲུག་ལ་སྙིང་རྗེ་མི་བསྐྱེད་པར། །རྒྱུ་འབྲས་ལ་འཇོལ་ཉོག་སྤྱོད་པ་ཡང༌། །ནག་པོ་ཁ་འབྱམས་ཀྱི་སྟོང་ཉིད་ཡིན། །སེམས་གནས་སམ་འགྱུ་བའམ་གང་ལྟར་ཡང༌། །སྐྱོན་ཡོན་དང་གེགས་སེལ་བོགས་འདོན་སོགས། །དགོས་འགག་གི་སྙིང་པོ་དོར་བྱས་ནས། །དེ་དེ་ཀའི་མུ་ལ་སྐྱོངས་ཤིག་ལོ། །རྒྱུས་མེད་ཀྱིས་རྒྱུས་མེད་འཁྲིད་པ་ལ། །མིང་ཕྱག་རྒྱ་ཆེན་པོར་བཏགས་པ་མང༌། །སེམས་དངོས་པོའི་དོན་དམ་རྟོགས་སོ་ལོ། །ཉོན་མོངས་ཀྱི་རྟོག་པ་སྐྱེས་མ་ཐག

།རྣམ་རྟོག་ཁ་ཡན་གྱི་དུག་ལྔ་རགས། །སྨན་དུག་ཏུ་སོང་བས་གསོར་མ་བཏུབ། །སྐྱོན་ཐམས་ཅད་ཀྱི་རྩ་བ་ཞིག་དེ་ན་གདའ། །སེམས་ཐ་མལ་གྱི་ཤེས་པ་སྐད་པ་དེ། །སེམས་རང་བབས་ཀྱི་གཤིས་ལུགས་ཅི་སྣང་བ། །དེ་སྤང་བླང་དགག་སྒྲུབ་བཅས་བཅོས་དང༌། །རང་བཟོ་རྟོག་བཏགས་ཀྱིས་མ་བསླད་པར། །སེམས་རང་བབས་རང་གཤིས་རང་མདངས་དེ། །སྒྲིམ་ལྷོད་མ་དགོས་རང་རིག་གི། །རང་སེམས་ལ་ཡེང་མེད་སྐྱོང་བ་དེ། །མིང་ཕྱག་རྒྱ་ཆེན་པོར་བཏགས་པ་ཡིན། །འདི་སྒོམ་ལུགས་རྣམ་པ་མང་བྱས་ཤིང༌། །རི་ཁྲོད་དང་ནགས་ཁྲོད་དབེན་པ་རུ། །དཀའ་ཐུབ་དང་ལུས་གནད་ཚོགས་གསོག་ལ། །འབད་འབུང་བྱེ་བ་ཁྲི་བྱས་ཀྱང༌། །སེམས་ཡེངས་མ་ལམ་དུ་བཏང་བ་ཡི༑ ༑བློས་བྱས་ཀྱི་སྒོམ་ལ་སྙིང་པོ་མེད། །གྲོང་ཡུལ་དང་སྲང་མདོ་མང་པོའི་དབུས། །སྤྱོད་པ་བཟང་ངན་ཇི་ལྟར་ཡང༌། །སེམས་དྲན་རྟོག་ལ་བཟོ་བཅོས་མ་བྱས་པར། །གང་ཤར་འཛིན་མེད་དུ་རང་བབས་སྐྱོང༌། །དེ་འཁོར་བའི་འདམ་ལས་མ་བསྒྲལ་ན། །རྩ་བརྒྱུད་ཀྱི་བླ་མ་དམ་པས་བསླུས། །དལ་ཁོམ་དང་བསྟུན་པའི་ཆོས་བྱེད་རྣམས། །ལུས་དྲང་པོ་ལག་པ་མཉམ་བཞག་སོགས༑ ༑ཐུན་གྲངས་སུ་བཅད་ནས་སྒོམ་མོ་ལོ། །འགྲོ་འཆག་ཉལ་འདུག་ཐམས་ཅད་དུ། །དགེ་སྦྱོར་གར་སོང་ཆ་མེད་ཐལ། །སེམས་བཅོས་པ་མ་ཟད་ཀུན་ཀྱང་བཅོས། །བཅོས་མས་བཅོས་མ་བསྒོམ་པ་དང༌། །རེས་ཡོད་རེས་མེད་ཀྱི་སྒོམ་པ་པོ། །གཟན་གོས་གྱོན་ཕུད་ཇི་ལྟ་བའི། །གནས་ལུགས་དེ་འདྲས་དོན་མཐོང་ན། །རྫོགས་པའི་སངས་རྒྱས་དགོངས་པ་འཁྲུལ། །བཟང་ངན་གྱི་འགྱུ་དྲན་བྱ་བྱེད་སོགས། །གང་ཤར་གང་སྣང་གི་དངོས་པོ་ཀུན། །རེ་དོགས་དེར་འཛིན་མེད་པའི་ངང༌། །དགག་སྒྲུབ་མི་བྱ་མ་ཡེང་ན། །ཐམས་ཅད་སྒོམ་ལས་འདའ་བ་མེད༑ ༑ཡེངས་ན་ཧྲིག་ཧྲིག་ཙོག་ཙོག་པོ། །སྒོམ་དུ་མ་སོང་ངལ་བའི་རྒྱུ། །རྣལ་འབྱོར་རྣམས་ལ་ཤོར་ས་བཞི། །ཤེས་བྱའི་གཤིས་དང་རྒྱས་འདེབས་དང༌། །གཉེན་པོ་དང་ནི་ལམ་དུ་ཤོར༑ ༑དེ་ཡང་གཅིག་དང་དུ་བྲལ་དང༌། །ཕྱི་རོལ་ཕྲ་རགས་རྡུལ་ཕྲན་དང༌། །ནང་དུ་སྐད་ཅིག་མ་ལ་སོགས། །བརྟགས་པའི་སྟོང་པ་བློས་དཔྱད་པ། །ཕར་ཕྱིན་ཐེག་པའི་གཤིས་ཤོར་ཡིན༑ ༑གཟུང་འཛིན་གདོད་ནས་སྟོང་པ་ལ། །སྔགས་དང་ཚིག་གི་སྦྱོར་བ་ཡིས། །སྟོང་པ་ཉིད་དུ་གྱུར་ཅིག་ལོ། །ཡུལ་དང་ཡུལ་ཅན་སོ་སོ་བ། །རྡོ་རྗེ་ཐེག་པའི་གཤིས་ཤོར་ཡིན། །སྦྱིན་སོགས་ཕ་རོལ་ཕྱིན་དྲུག་པོ། །དངོས་པོར་རློམ་པའི་འཁྲུལ་གཞི་ལ། །འཁོར་གསུམ་དངོས་པོར་བཟུང་བཟུང་ནས། །དེ་ལ་དངོས་མེད་ཀྱིས་རྒྱས་གདབ་པ། །འདི་བཀའ་གདམས་རྣམས་ཀྱི་ཉམས་ལེན་ཏེ། །དོན་རྒྱས་འདེབས་སུ་ཤོར་བའི་སྐྱོན་ཅན་ཡིན། །ཉོན་མོངས་སོགས་རྣམ་རྟོག་སྐྱེས་མ་ཐག

།དེ་རང་བཞིན་རྣམ་དག་ཏུ་མ་གོ་བར། །སྤང་བྱར་བཟུང་སྟེ་བློས་བྱས་ཀྱི། །གཉེན་པོ་དྲན་རྩིས་ཟིན་ནོ་ལོ། །སྤང་བྱ་རྩ་བའི་ཉོན་མོངས་སྟེང༌། །གཉེན་པོ་རྣམ་རྟོག་གི་ཁ་བསྣོན་བརྒྱབ། །གྲང་བའི་ནད་ལ་ག་པུར་བཞིན། །སྒོམ་གཉེན་པོར་ཤོར་བ་གསོར་མི་རུང༌། །ད་ལྟ་སྟོང་པ་ཉིད་བསྒོམས་པས། །གཟོད་ནས་འབྲས་བུ་ཆོས་ཀྱི་སྐུ། །ཐོབ་ཏུ་རེ་བས་ལམ་དུ་ཤོར། །དེ་ལྟར་ཤོར་ས་བཞི་པོ་ཡང༌། །སྒོམ་ཆེན་ཕལ་གྱི་ལམ་དུ་སྣང༌༑ ༑དཔལ་ཕག་མོ་གྲུ་པ་ཉིད་ལ་ཡང༌། །ཟུག་རྔུ་ཀུན་བདེ་བར་ཤར་བ་ལ། །ས་ཀུན་དགའ་སྙིང་པོས་ས་དང་པོའི། །བདེན་པ་མཐོང་བར་ངོ་སྤྲད་པ། །སླར་མཉམ་མེད་དྭགས་པོའི་ཞབས་དྲུང་དུ། །ཕྱིན་ཚེ་ཉམས་དེ་སྤྲིན་བཞིན་དྭངས། །བླ་མའི་གསུང་གིས་དབུགས་དབྱུང་མཛད། །དོན་དེས་ན་བདེ་བའི་ཉམས་ཀྱིས་ཀྱང༌། །འདོད་ཁམས་སུ་གོལ་བ་ཉིད་དུ་གསུངས། །བདེ་བའི་བྱེ་བྲག་སོ་སོ་བས། །ངན་སོང་གསུམ་དུ་སྐྱེ་ཡང་སྲིད། །སྒོམ་གསལ་དྭངས་ནམ་མཁའ་ལྟ་བུ་ནི། །ལྐོག་གྱུར་རྣམས་ཀྱང་མངོན་སུམ་དུ།་་༌།མཐོང་བའི་ཉམས་ཀྱི་འོད་གསལ་དེས།་་༌། གཟུགས་ཀྱི་ཁམས་སུ་གོལ་བ་དེ། །དེང་སང་སྒོམ་ཆེན་ཕལ་ཞིག་གིས། །འོད་གསལ་དང་མངོན་ཤེས་ཀྱང་དེ་ཉིད་དེ། །ལྷས་བྱིན་ཀྱི་མངོན་ཤེས་འདི་ཁོ་ན། །འདི་ཟག་བཅས་ཀྱི་མངོན་ཤེས་ཏིང་འཛིན་ཡིན། །སེམས་དང་སེམས་བྱུང་ཡུལ་ཡུལ་ཅན། །འགྱུ་དྲན་མེད་པའི་སྟོང་སང་ངེ། །རྡུལ་བྲལ་ཆོས་སྐུར་འདོད་པ་དེ། །གཟུགས་མེད་ཁམས་སུ་གོལ་བ་སྟེ། །རྗེ་མི་ལའི་དྲུང་དུ་སྒམ་པོ་པས། །སེམས་གནས་པའི་ལོ་རྒྱུས་ཞུས་པའི་ཚེ། །དོན་དེ་ལས་ཟན་ཅིག་དགའ་བར་གསུངས། །ཚུལ་དེས་ན་ཉམས་ཀྱི་སྒོམ་ཆེན་རྣམས། །ཉམས་འདུས་བྱས་བྱས་པའི་ཆོས་ཡིན་ཕྱིར༑ ༑དེ་མི་རྟག་འཇིག་པར་མ་གསུངས་སམ། །སྒོམ་ཕྱག་རྒྱ་ཆེན་པོའི་རྟོགས་པ་ལ། །སྒོམ་པའི་དུས་སུ་མེར་རེ་བ། །བཞག་པར་ལྟེང་པོ་ཞེས་སུ་གྲགས། །རྣམ་རྟོག་ཁ་ཡན་དུ་འགྲོ་བ་རྣམས༑ ༑བཏང་སར་འཁྱམས་པ་ཞེས་སུ་གྲགས། །ལྟེང་དང་འཁྱམ་སོགས་གེགས་དག་གིས། །དགེ་སྦྱོར་ལ་གོང་འཕེལ་མ་བྱུང་ན། །བོགས་འདོན་དུ་གོ་ཆ་རྣམ་གཉིས་བགོ། །ཕྱི་ལྟ་བའི་གོ་ཆ་ཞེས་པ་ཡང༌། །ཐོས་བསམ་གྱི་གོ་བ་བློ་ཡུལ་དུ། །ཡིན་རློམ་གྱི་རིག་པ་ཐལ་ཕྱིར་དང༌། །རང་སྟོང་གཞན་སྟོང་ལ་སོགས་པ། །ལུང་རིག་དཔེ་ལྟས་ཀྱི་ཁ་བཤད་རྣམས། །དོན་གོ་ཡུལ་དུ་ལུས་པས་གཏན་མི་ཕེབས། །དོན་ཡང་དག་གི་ལྟ་བ་རྟོགས་པར་ལྡན། །དེ་རྣལ་འབྱོར་འབད་རྩོལ་ཅན་གྱིས་རྟོགས། །ཉམས་མྱོང་བར་འབྲེལ་བའི་གནས་ལུགས་དེ། །མ་སྐྱེས་སྐྱེ་མེད་དུ་སིང་ངེ་བ། །མི་གནས་གནས་མེད་ཀྱི་ཧྲིག་གེ་བ། །མ་འགགས་འགག་མེད་ཀྱི་རྗེན་ནེ་བ། །མ་གྲུབ་གྲུབ་མེད་ཀྱི་སྟོང་ངེ་བ། །སྐུ་གསུམ་རང་ཆས་ཀྱི་ཉམས་ལེན་འདི། །ལྟ་བ་དང་རྟོགས་པ་ལྡན་པ་ཡིན། །ནང་ཤེས་རབ་ཀྱི་གོ་ཆ་ཞེས་པ་ཡང༌། །གནས་དུས་ཕུན་སུམ་ཚོགས་པ་ལ། །བླ་མའི་མན་ངག་ཇི་བཞིན་དུ། །སྒོམ་རིམ་ལྟར་ཉམས་སུ་བླངས་པ་ཡིན། །གཞན་ལྷན་ཅིག་སྐྱེས་སྦྱོར་སྐྱོན་བཞི་མ། །དེ་ལ་སོགས་ལུང་གཞན་མ་གྲགས་ཀྱང༌། །འགྲན་ཟླ་བྲལ་གྱི་བརྒྱུད་པ་འདི་ཉིད་ལ། །གོ་ཆ་གཉིས་མ་མཆོག་ཏུ་བཞེད། །གཞན་ཡང་སྒོམ་གྱི་ཉམས་ལེན་ཚེ། །ཞེན་ལོག་སྒོམ་གྱི་རྐང་པ་ཡིན། །འཁོར་བའི་སྡུག་བསྔལ་བསམ་པ་དང༌། །ཚེ་མི་རྟག་འདུས་བྱས་སྙིང་པོ་མེད། །འཇིག་རྟེན་གྱི་འཁྲི་བ་རྩད་ནས་ཆོད༑ ༑ཚེ་སྒྲུབ་པ་མཉམ་པའི་སྙིང་ཕུར་འདེབས། །མོས་གུས་སྒོམ་གྱི་མགོ་བོ་སྟེ། །བླ་མ་དང་བཀའ་བརྒྱུད་མཆོག་གསུམ་ལ། །སངས་རྒྱས་ལྟ་བུའི་འདུ་ཤེས་ཀྱིས། །མོས་གུས་གདུང་བས་གསོལ་བ་ཐོབ། །དྲན་པ་སྒོམ་གྱི་བྱ་ར་ཡིན། །དུས་རྒྱུན་ཆད་མེད་པར་ཡེང་མེད་སྐྱོངས། །སྙིང་རྗེ་སྒོམ་གྱི་ཕྲིན་ལས་ཏེ། །ཆོས་དང་གང་ཟག་དམིགས་མེད་པའི། །སྙིང་པོ་བྱང་སེམས་རྟག་ཏུ་སྒོམས། །རང་སྒོམ་ཉམས་མཐའ་རུ་མ་ཕྱིན་པར། །སེམས་ངོ་མཐོང་ཙམ་གྱི་ལོ་འདོད་ཀྱིས། །གཞན་རྗེས་འཛིན་བདུད་ཀྱི་ལས་ཡིན་སྤོངས། །རྗེ་འཇིག་རྟེན་མགོན་པོའི་གསུང་གིས་ཀྱང༌༑ ༑རོ་གཅིག་གི་རྟོགས་པ་མ་སྐྱེས་པར། །ཆོས་སྟོན་པ་མི་ཕུང་བདག་བརླག་ཡིན། །དོན་དེ་ལྟར་གསུངས་པས་དབེན་པ་བསྟེན། །ཁྲེལ་དང་ངོ་ཚ་བག་ཡོད་པ། །སྒོམ་གྱི་གོ་ཆ་ཡིན་པའི་ཕྱིར། །བག་མེད་ཀྱི་ཐོ་ཅོ་རྨང་ནས་སྤོངས། །སྒོམ་སྣ་ཟིན་ཙམ་ནས་རྩེ་གཅིག་བར། །ཚད་ལྡན་གྱི་ཉམས་བཞེས་མེད་ན་ཡང༌། །ཡེང་མེད་དྲན་པ་རྒྱུན་ཆགས་བྱ། །རྟོགས་པ་མཉམ་རྗེས་མ་འདྲེས་བར། །མཉམ་བཞག་ལ་ཡེང་མེད་སྐྱོང་བ་དང༌། །ཐུན་མཚམས་སོགས་རྗེས་ཐོབ་ལམ་འཁྱེར་བྱ། །སོ་མ་དང་རང་ཐང་ལྷུག་པ་གསུམ། །ནམ་མཁའ་ས་གཞི་རི་བོ་དང༌། །མར་མེ་མན་ཤེལ་ཇི་བཞིན་དུ། །གུ་ཡངས་ཁྱབ་ཆེ་གཡོ་འགུལ་མེད། །གསལ་ལ་དྭངས་ཤིང་སྤྲོས་པ་སྐྱུངས། །མཉམ་བཞག་ཏུ་ངོ་བོ་རྩེ་གཅིག་སྐྱོངས། །རྗེས་ཐོབ་ཏུ་རྟོག་སྣང་དྲན་པས་སྐྱོངས། །སྣང་ཉམས་དང་ཤེས་ཉམས་ལ་སོགས་པ། །གནས་ལུགས་ལ་སྒྲིབ་ཕྱིར་དེ་དང་ཕྲལ། །སེམས་སོ་མ་རྗེན་པ་གང་ཤར་སྐྱོངས། །ཞི་གནས་ཀྱི་ཉམས་ལ་གཏད་སོ་མེད། །དབྱར་ཀའི་ན་བུན་སྐྱེས་ནས་འཇིག

།ལྷག་མཐོང་གི་ཉམས་ཀྱང་སྤྲིན་ལྟ་བུ། །ཞེན་མེད་དུ་བསྐྱངས་པས་རང་སར་གྲོལ། །རྟོགས་པའི་རང་ཉམས་འདི་འཛིན་མེད་དུ། །བསྐྱངས་པས་ཡོན་ཏན་སྐྱེ་བར་ངེས། །ཉམས་བྱིང་ཅན་ཕལ་ཆེར་གེགས་སུ་འགྱུར། །གནས་ལུགས་ཀྱི་དོན་ལ་སྒྲིབ་པའི་ཕྱིར། །ཐབས་སྣ་ཚོགས་ཀྱིས་བཤིག་ནས་བསྒོམ་པ་མཆོག །དེ་ལྟར་འཛིན་མེད་དུ་བསྐྱངས་བསྐྱངས་ནས། །བོགས་འདོན་ལ་ཟླའི་རིམ་པ་བྱ། །རྣམ་རྟོག་དང་ཉོན་མོངས་ལྷ་དང་འདྲེ། །སྡུག་བསྔལ་དང་ན་ཚ་འཆི་བ་སོགས། །སྤང་བླང་མི་དགོས་ལམ་དུ་ཁྱེར། །རྩལ་སྦྱོང་དང་བོགས་འདོན་གྱི་མཆོག་ཏུ་འགྱུར། །དོན་གནས་ལུགས་རགས་པ་དེ་ཙམ་ལ། །ཞིབ་ཆ་བླ་མའི་མན་ངག་དང༌། །གདམས་པའི་བཅུད་ཀྱིས་རབ་བརྒྱན་ཏེ། །འབད་རྩོལ་ཅན་གྱིས་ཉམས་བླངས་པས། །ཉམས་རྟོགས་ཀྱི་སྐྱེ་ཚུལ་རྣལ་འབྱོར་བཞི། །ངོ་བོ་བདེ་ལ་རྣམ་པ་གསལ། །མི་རྟོག་པ་ཡི་ཏིང་ངེ་འཛིན། །འདི་སྐྱོན་མེད་ཏིང་འཛིན་གསུམ་ལས་འདས། །འཇིག་རྟེན་ཆོས་ལ་ཞེན་པ་ལོག །ཉམས་ཆུ་བོ་རྦ་རླབས་འདྲ་བ་འབྱུང༌། །རེས་འགའ་མཐོ་ལ་རེས་འགའ་དམའ། །སེམས་ཀྱི་རང་བཞིན་ཇི་ལྟ་བ། །གསལ་བར་ཡོད་ཀྱང་སྤྲོས་བྲལ་གྱི། །རྟོགས་པས་མ་ངེས་པ་ཡི་ཕྱིར། །སྣང་ལ་མ་ངེས་ཀྱི་རྟོགས་པ་ཟེར། །འདི་དུས་བླ་མ་ལ་གསོལ་འདེབས་དང༌། །དབེན་པ་བསྟེན་ནས་སྒོམ་པ་གཅེས། །དོན་དེ་ལ་རྩེ་གཅིག་གི་རྣལ་འབྱོར་ཟེར། །སྤྲོས་དང་བྲལ་བས་མཐའ་གཉིས་སྤངས། །ཤེས་རབ་མིག་གིས་སྐྱེ་འགག་གཉིས། །མེད་པའི་ཆོས་སྐུ་རྟོགས་པ་སྟེ། །བླང་དོར་དང་བྲལ་བའི་ངེས་ཤེས་སྐྱེས། །དབུལ་པོས་གཏེར་རྙེད་ཇི་བཞིན་དུ། །འཁོར་འདས་གཉིས་ལ་རེ་དོགས་མེད། །སེམས་ཀྱི་ངོ་བོ་མཐོང་བ་སྟེ། །དོན་དམ་སྤྲོས་བྲལ་གྱི་མངོན་རྟོགས་ཀྱིས། །གཟུང་འཛིན་མིང་ཚིག་གི་ཐ་སྙད་ཀྱི། །འཁྲུལ་བ་རྣམས་ནི་འདི་ན་བསལ། །གནས་ལུགས་ཀྱི་རྟོགས་པ་འདི་སྐྱེས་ན། །ཆུ་བོ་གཞོལ་ཕྱོགས་སུ་འབབ་པ་བཞིན། །རྣལ་འབྱོར་ཕྱི་མ་ཕྱི་མ་གཉིས། །བབས་ཀྱིས་སྐྱེ་བ་རང་གཤིས་ཡིན། །ལར་དཀར་པོ་ཆིག་ཐུབ་བྱ་བ་ཡིན།

།ཆིག་ཐུབ་གཉིས་གསུམ་ལ་སོགས་པ། །རྟོག་གེ་ཅན་གྱི་རྟ་ཕོ་ལ། །འགོང་པོས་བཞོན་པའི་རྒོལ་ངན་ཡང༌། །གནས་འདི་རྟོགས་ན་རྨེག་མེད་སངས། །དོན་དེ་ལ་སྤྲོས་བྲལ་ཀྱི་རྣལ་འབྱོར་ཟེར། །རྗེ་སྙི་སྒོམ་ཆེན་པོའི་བཞེད་པ་ཡིན། །ཚོགས་དྲུག་གི་སྣང་ཆ་ཇི་སྙེད་པ། །རྒྱ་མཚོ་རྦ་རླབས་ཞི་བ་ལྟར། །རང་གི་སེམས་སུ་ལྷག་གིས་གོ། །གཟུང་འཛིན་ཀྱི་རྩ་བ་རྦད་ཀྱིས་ཆོད། །གཉིས་འཛིན་གྱི་མདུད་པ་རང་སར་གྲོལ། །འཁོར་བ་དང་མྱ་ངན་འདས་པ་ཀུན། །སེམས་ཕྱག་རྒྱ་ཆེན་པོར་འདྲེས་པ་སྟེ། །དོན་དེ་ལ་རོ་གཅིག་གི་རྟོགས་པ་ཟེར། །ཡང་དབེན་པ་བསྟེན་ཅིང་བླ་མ་ལ། །མོས་གུས་ཀྱིས་གསོལ་བཏབ་དགེ་སྦྱོར་བྱ། །བསྒོམ་བྱ་སྒོམ་བྱེད་གཉིས་མེད་ཅིང༌། །མཉམ་རྗེས་རྒྱུན་འཆད་མེད་པ་རུ༑ ༑རང་སེམས་སངས་རྒྱས་སུ་ལྷག་གིས་གོ། །སྣང་བའི་དེར་འཛིན་རྩད་ནས་ཞི། །ཡོན་ཏན་གྱི་ཚོགས་རྣམས་ངང་གིས་འབྱུང༌། །ལྷུན་གྲུབ་ཀྱི་རང་སོ་རྩིར་གྱིས་ཟིན། །རྟོག་པའི་རྦ་རླབས་ཞི་བ་སྟེ། །སྐྱེ་འཆི་གཉིས་པོ་མིང་དུ་བྱས། །རོ་མཉམ་ཆེན་པོའི་ངང་ལ་གནས། །ལར་གནས་སྐབས་ཀྱི་སྒོམ་མེད་དྲང་བའི་དོན། །བློས་བྱས་ཀྱི་འཇོག་སྒོམ་སྤངས་ཙམ་ལའང༌། །མིང་སྒོམ་མེད་དུ་སྒྲུབ་བརྒྱུད་གོང་མས་བཞེད། །མཐར་ཐུག་ངེས་དོན་གྱི་སྒོམ་མེད་དེ། །བསྒོམ་བྱ་སྒོམ་བྱེད་མཉམ་རྗེས་བྲལ། །ལྷུན་གྲུབ་སངས་རྒྱས་ས་མཆོག་ཡིན། །དེས་དོན་གཉིས་འགྲུབ་པ་གཤིས་བབས་ཡིན། །དེ་ལྟར་རྣལ་འབྱོར་བཞི་ཉིད་ལ། །རེ་རེའང་གསུམ་གསུམ་དབྱེ་བ་སོགས། །དོན་ཞིབ་མོར་བཤད་པ་གཞན་དུ་ལྟོས། །སྐྱེས་པ་སྐྱོང་བའི་མན་ངག་ནི། །སྨྲ་བཅད་བྱ་ཞིང་ལོ་འདོད་སྐྱུང༌། །བླ་མར་མོས་གུས་དྲག་ཏུ་སྐྱེད། །དབེན་པ་བསྟེན་ཅིང་ཉམས་ལེན་སྐྱོང༌། །འཁོར་བའི་ཆོས་ལ་སྙིང་རྗེ་བསྐྱེད། །བྱང་ཆུབ་སེམས་གཉིས་འབྲལ་མེད་འཆང༌༑ ༑ཆོས་བཤད་པ་བས་ཀྱང་སྒྲུབ་པ་གཅེས། །སྒྲུབ་པ་ཉམས་སུ་ལེན་པའི་ཚེ། །ཆུ་བོ་རྒྱུན་གྱི་རྣལ་འབྱོར་ལ། །ཡེང་མེད་དྲན་པའི་ཉམས་ལེན་དང༌། །སྐྱེ་འཆི་སྡུག་བསྔལ་གྱི་ཆུ་བོ་ལ༑ ༑རྟོགས་པ་བརྟན་པོའི་གདམས་ངག་གཅེས། །དེ་ལྟར་བསྒོམས་པའི་འབྲས་བུ་ཡང༌། །ས་ལམ་དང་བསྒྲིགས་ན་འདི་ལྟ་སྟེ། །བྱིན་རླབས་ཀྱི་ལམ་ལ་ཞུགས་པ་ནས། །རྩེ་གཅིག་གི་རྣལ་འབྱོར་རྫོགས་པའི་བར། །ལས་དང་པོ་ཚོགས་ལམ་ཞེས་སུ་བཞེད། །སྤྲོས་བྲལ་དུས་ནི་མོས་སྤྱོད་པ། །སྦྱོར་ལམ་ངོ་བོ་ཉིད་དོ་ཞེས། །རོ་གཅིག་དང་སྒོམ་མེད་ཆུང་འབྲིང་ནི། །ས་དང་པོ་མཐོང་ལམ་གྱི་ཡེ་ཤེས་དང༌། །ས་གཉིས་པ་ནས་ནི་བཅུ་པའི་བར། །སྒོམ་ལམ་ཞེས་སུ་བཏགས་པ་ཡིན། །དོན་དམ་སྒོམ་མེད་ཆེན་པོ་ནི། །མཐར་ཕྱིན་ལམ་སྟེ་སངས་རྒྱས་ཉིད། །འདི་མཚན་ཉིད་ཐེག་པའི་ས་ལམ་དང༌། །ལུང་རིག་གི་སྒྲིག་ཚོམ་དཀའ་ན་ཡང༌། །དོན་འཁྲུལ་བ་མེད་དོ་ཚད་མར་ཟུང༌། །དོན་དེ་ལྟར་ཕྱི་རབས་རྗེས་འཇུག་རྣམས། །ཆོས་ཕྱག་རྒྱ་ཆེན་པོ་བསྒོམ་པ་ལ། །སྒོམ་སྐྱོན་དང་ཤོར་གོལ་ལ་སོགས་པ། །ནོར་བའི་འཕྲང་རྣམས་ངོས་བཟུང་སྟེ། །འཁྲུལ་མེད་ཀྱི་ལམ་དུ་འཇུག་པའི་ཕྱིར། །རྟོག་མེད་དོན་དམ་རྡོ་རྗེའི་གླུ༑ ༑ཚིག་ཉུང་དོན་ཚང་གི་ངེས་དོན་འདི། །ཆོས་འཁོར་འདས་སེམས་སུ་ཐག་ཆོད་པ། །ཟོག་པོ་ཆོས་ཀྱི་གྲགས་པ་ངས། །གནས་ལུགས་རྣམས་གསལ་པོར་སྨྲས་པ་འདི། །ཕ་རྩ་བའི་བླ་མའི་དབུས་གཙོས་པའི། །རྩ་བརྒྱུད་ཀྱི་བླ་མ་མཆོད་པར་མཛོད། །རང་དང་སྐལ་མཉམ་འགའ་འགའ་ལ། །སེམས་གེགས་སེལ་བོགས་འདོན་གྱི་ཕ་འབབ་མཛོད། །རྟོག་གེ་ཐ་སྙད་མཁན་རྣམས་ཀྱི། །རླུང་སྲོག་རྩར་འཆོར་བའི་དབྱེན་པོ་མཛོད། །དགེ་བས་འགྲོ་ཀུན་སངས་རྒྱས་ཤོག།

།།སརྦ་མངྒ་ལཾ།།