༄༅། །ཐུབ་པའི་བསྟན་སྲུང་མགོན་པོ་བརྒྱད་ཀྱི་སྒོ་ནས་དགྲ་བགེགས་སྒྲོལ་བའི་མན་ངག་སྲོག་གི་སྤུ་གྲི་ཞེས་བྱ་བ་བཞུགས་སོ།།

།ན་མོ། བླ་མ་དང་ཡི་དམ་དཔལ་ཡེ་ཤེས་ཀྱི་མགོན་པོ་ལ་ཕྱག་འཚལ་ལོ། །འདིའི་སྒོ་ནས་བསྟན་དགྲ་སྒྲོལ་བར་འདོད་ན། ས་སྟེགས་གྲུ་བཞི་དབུས་བྲུབ་ཁུང་གྲུ་གསུམ་དང་ལྡན་པ་ཁ་ལ་རྩང་དམར་ཉེར་གཅིག་གིས་བརྒྱན་པ། གཡས་གཡོན་གཉིས་སུ་བྱ་རོག་འུག་པའི་སྒྲོ་བཙུགས་པའི་ནང་དུ་དཔེའུ་རིས་ལྟར་ར་ཁྲག་གིས་མིང་རུས་གནས་ཡིག་བླ་དྭགས་དང་བཅས་པ་བྲིས་ལ། དུག་ཁྲག་བྱུགས་པའི་མཐར་བསད་སྔགས་ཀྱིས་བསྐོར་བ་ཡུག་སྐྲས་བཅིངས་ལ། ཐུན་ཕུར་དང་བཅས་པ་མགོར་བཙུགས་ལ་བྲུབ་ཁུང་དུ་བཅུག །སྟེང་དུ་གཞུང་གི་གཏོར་མ་བཞག ༑ཐུན་ཐག་གཏོར་མར་གཏད་ལ་སྣེ་མོ་རང་གིས་བཟུང༌། ཐུན་གཏོར། ཐུན། ཕུར་པ། གྲི། མེ། ཤིང༌། གཡག་རུ་རྣམས་ཉེར་བསྡོགས་རྫོགས་པར་བྱས་ལ། ཐོ་རངས་ལས་བྱང་ཚོགས་ལྷག་ཡན་ཆད་སྔོན་དུ་བཏང་ཞིང༌། བྲུབ་ཁུང་བསང་སྦྱངས། སྟོང་པའི་ངང་ལས་ཟངས་ལྕགས་ཁྲོ་ཆུ་ལས་གྲུབ་པའི་མུན་ཁང་དགུ་རིམ་ཁ་ཁྱེར་ཡངས་ཤིང་གཏིང་ཟབ་པ་ལྷ་སྲིན་སྡེ་བརྒྱད་འདུ་ཞིང་གསོད་གཅོད་ཀྱི་ལས་བྱེད་པ། གཡས་གཡོན་དུ་བྱ་རོག་གདོང་དང་འུག་པའི་གདོང་གཉིས་ཀྱིས་དབྱེ་བའི་ལས་བྱེད་པའི་མུན་ཁང་དྲི་མི་ཞིམ་པ་སྣ་ཚོགས་བྲོ་བའི་ནང་དུ། ཐུན་ཕུར་ལས་མགོན་སྨུག་ནག་ཕྱག་གཉིས་ཕུར་པ་སྒྲིལ་ཞིང་སྐུ་སྨད་ཕུར་པའི་དབྱིབས་ཅན་དགྲ་བགེགས་ཀྱི་སྙིང་ལ་ཟུག་པའི་ཐུགས་ཀའི་ཧཱུྂ་དང༌། མགོན་པོ་བརྒྱད་བདག་དང་བཅས་པའི་ཐུགས་ཀའི་ས་བོན་ལས་འོད་འཕྲོས་པས་དགྲ་བགེགས་དེ་ཉིད་སྐད་ཅིག་ལ་བཀུག་པར་གྱུར། ཅེས་དགུག་གཞུག་ཅི་མང་བྱས་ལ་དྲག་ཏུ་བསྐུལ་བ་ནི། ཧཱུྂ་༌། བདག་ཅག་བླ་མེད་བྱང་ཆུབ་སྒྲུབ་པ་དང༌༑ ༑སོ་ཐར་སྡོམ་བརྩོན་ཚུལ་ལྟར་བསྲུང་བ་ལ། །དམ་ཉམས་བྱད་མ་རྣམས་ཀྱི་གནོད་པ་བྱུང༌། །མ་ཧཱ་ཀཱ་ལཱ་མཆེད་བརྒྱད་མཐུ་བོ་ཆེ། །རྣལ་འབྱོར་སྒྲུབ་པོ་སྐྱོང་ན་ར་མདའ་ཟློག །དོ་ནུབ་ད་དུས་ནམ་གྱི་གུང་ཐུན་ལ། །དམ་ཉམས་དགྲ་བགེགས་འབྱུང་པོ་ད་ལྟ་ཁུག །དགྲ་བགེགས་གནོད་བྱེད་གཟུགས་ཕུང་རྡུལ་དུ་རློགས། །བླ་རྟགས་བརྒྱད་པོ་གང་དུ་རྫུ་ཡང་རུང༌། །གང་བརྫུས་གཉེན་པོ་ལྟར་དུ་སྤྲུལ་ལ་ཁུག

།ད་ལྟ་བླ་ཚེ་འཁྱམ་པའི་དུས་ཡིན་གྱི། །མ་ཤོར་ཁུག་ལ་གཟུགས་མིང་ལིངྒར་ཕོབ། །གདོང་ཅན་གཉིས་ཀྱིས་ལྷ་དང་རབ་ཕྱེ་ནས། །གཤེད་ལྔ་བདུད་དང་སྡེ་བརྒྱད་ལག་ཏུ་སྤྲོད། །བཀའ་ཡི་ལྷ་སྲིན་དམ་ལྡན་ལས་མཁན་ཚོགས༑ ༑དགྲ་བགེགས་འབྱུང་པོ་ཁུག་སྒྲོལ་ཞལ་དུ་བཞེས། །དམ་རྫས་ཤ་ཁྲག་གཏོར་མ་འདི་བཞེས་ལ། །མནན་སྲེག་འཕང་སོགས་དྲག་པོའི་ཕྲིན་ལས་རྣམས། །སྐད་ཅིག་ཉིད་ལ་འགྲུབ་པར་མཛད་དུ་གསོལ། །ཐུན་མཚོན་ཆད་པས་དགྲ་བགེགས་རྡུལ་དུ་རློག །ཅེས་དུས་དྲུག་ཏུ་བསྐུལ་ཞིང་ཐུན་བརྡེག །བསྙེན་པ་ལ་འབད། བསྐུལ་མཇུག་གཏོར་བསྔོས་བྱའོ། །དེ་ལྟར་བསྒྲུབས་པའི་བསད་རྟགས་མཐར་ཕྱིན་ནས་ལིངྒ་བཏོན་ལ་དགུག་གཞུག་བྱས་ཤིང༌། ཐུན་རྡེག །བླ་གནས་གང་དུ་གནས་སར་ཕུར་པས་ཕུག་མཐར་གྲིས་བསྒྲལ་ལ་རྒྱས་པར་དྲག་པོའི་སྦྱིན་བསྲེག་བྱ། བསྡུས་པར་སྐྱེར་པ་གྲུ་གསུམ་བརྩིགས། མེ་སྦར་ཞིང་མེ་མགོན་པོ་བརྒྱད་དུ་མངོན་རྟོགས་ལས་བྱང་ལྟར་བསྐྱེད་ནས་བསྙེན་མཚམས་སུ་བསྐྱལ་ལ། དགུག་གཞུག་བྱས་ཤིང་བསྐུལ་བའི་མཇུག་ཏུ་རྩ་སྔགས་ལ་དགྲ་བགེགས་ཀྱི་ཤ་ཁྲག་མགོན་པོ་བརྒྱད་ཀྱི་ཞལ་དུ་ཁཱ་ཧི་ཛྭ་ལ་རཾ། ཞེས་བརྗོད་རོལ་མོའི་སྒྲ་དང་བཅས་ལ་འབུལ་ལོ། །དེ་ནས་ཐལ་སོལ་དང་མིང་ཡིག་སྦྲགས་ལ་གཡག་རུར་བཅུག་སྟེ་མཚོ་ལ་གཏད་དམ་མནན་ནོ། །དེ་ནས་ནང་དུ་འོངས་ལ་གསེར་སྐྱེམས་ཕུལ་ཞིང་གཏོར་ཆེན་དགྲ་ཕྱོགས་སུ་འཕང་ངོ༌། །རིམ་གྲོ་སྲུང་བ་ལ་འདི་མི་དགོས་སོ། །ཟློག་བསད་དམིགས་ཅན་ལ་འདི་མདེའུ་ལྟ་བུ་སྤུ་གྲིའི་གནད་ཡིན་ནོ། །ཞེས་པ་མགོན་པོ་བརྒྱད་ཀྱི་སྒོ་ནས་དགྲ་བགེགས་སྒྲོལ་བའི་ལས་བྱ་བ་འདིའང༌། ཤཱཀྱའི་བཙུན་པ་ཆོས་སྨྲ་བ་རིག་འཛིན་ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་བའི་སྡེས་ཆུ་བྱི་ཧོར་ཟླ་དགུ་པའི་ཉེར་གཅིག་ལ་སྒར་དུ་སྦྱར་བའོ།། །།ཤུ་བྷཾ།། 