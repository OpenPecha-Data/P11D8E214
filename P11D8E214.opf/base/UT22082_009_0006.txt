༄༅། །རྗེ་བཙུན་རྡོ་རྗེ་རྣལ་འབྱོར་མའི་སྒྲུབ་ཐབས་མཆོད་ཕྲེང་དབང་བཞི་རྫོགས་སུ་བསྐུར་བ་ཐར་པ་དམ་པའི་གྲུ་རྫིངས་ཞེས་བྱ་བ་བཞུགས་སོ།།

ན་མོ་གུ་རུ་སརྦཱ་ཡ། ཆོས་རྣམས་མངོན་གྱུར་པདྨ་རཱ་གའི་མདོག །དོན་དམ་འགྱུར་མེད་ཕག་ནག་ཞལ་དང་བཅས། །ཉོན་མོངས་གཅོད་བྱེད་ཕྱག་གཡས་གྲི་གུག་བསྣམས། །རྡོ་རྗེ་རྣལ་འབྱོར་མ་ལ་རྟག་ཏུ་འདུད། །མཚན་ཉིད་དང་ལྡན་ངེས་པའི་ལུང་གིས་ཕྱུག །སྤངས་རྟོགས་མཐར་ཕྱིན་དེ་ཉིད་བཅུ་དང་ལྡན། །བཟོད་ལྡན་དྲང་ལ་རྒྱུད་ཀྱི་སྦྱོར་བ་མཁས། །དཔལ་ལྡན་བླ་མས་བདག་བློའི་མུན་པ་སེལ། །རྣལ་འབྱོར་བྱང་ཆུབ་བསྒྲུབ་པའི་ཕྱིར། །མཚན་ཉིད་ལྡན་པའི་སློབ་དཔོན་གྱིས། །དབང་བཞི་ཡོངས་རྫོགས་བསྐུར་བ་དང༌། །སྐལ་ལྡན་རིམ་གཉིས་བསྒོམ་པའི་ཕྱིར།་་༌། རྗེ་བཙུན་རྡོ་རྗེ་རྣལ་འབྱོར་མའི། །ཆོ་གའི་རིམ་པ་གསལ་བ་གང༌། །ལས་ཅན་དོན་དུ་བྲི་བར་བྱ། །དེ་ཡང་དུས་མ་ངེས་པ་དང་གང་ཡང་རུང་བའི་དུས་སུ། དུར་ཁྲོད་སོགས་གནས་རབ་ཏུ་དབེན་པར་རྡོ་རྗེ་རྣལ་འབྱོར་མའི་བྲིས་སྐུའི་མདུན་དུ་ནང་མཆོད་སྒྲུབ་རྫས་སོགས་ཡོ་བྱད་གང་དགོས་རྣམས། འོག་ནས་འབྱུང་བ་ལྟར་ཉེར་བསྡོགས་བྱས་ལ་བདུད་རྩིའི་ཆུ་བྲན་ཞིང༌། བསམ་པ་རྣམ་པར་དག་པའི་ངག་ཏུ་འདི་སྐད་བརྗོད་དོ། །རང་ཉིད་སྐད་ཅིག་གིས་རྗེ་བཙུན་རྡོ་རྗེ་རྣལ་འབྱོར་མ་ཞལ་གཉིས་དང་ལྡན་པའི་རྣམ་པ་ཆུ་ལས་ཉ་ལྡང་བ་ལྟར་གྱུར། ཨོཾ་ཤཱུ་ནྱ་ཏཱ་སོགས་དང༌། སྭ་བྷཱ་ཝས་སྦྱངས། སྟོང་པའི་ངང་ལས་ཡཾ་ལས་རླུང༌། རཾ་ལས་མེའི་དཀྱིལ་འཁོར་གྱི་སྟེང་དུ། ཨ་ལས་ཐོད་པ་ཡངས་ཤིང་རྒྱ་ཆེ་བའི་ནང་དུ་ཧཱུྂ་ཨོཾ་ཁཾ་ཨཾ་ཏྲཱཾ་དང༌། བཱཾ་ལཱཾ་མཱཾ་པཱཾ་ཏཱཾ་ལས་སྒྲོན་མ་ལྔ་དང་བདུད་རྩི་ལྔར་གྱུར་པ་ས་བོན་གྱིས་མཚན་པ་རླུང་གིས་བསྐྱོད་ཅིང་མེ་རབ་ཏུ་འབར་བས་རྫས་དང་ས་བོན་རྣམས་འོད་དུ་ཞུ་བ་ལི་ཁྲིའི་མདོག་ལྟར་གྱུར་པའི་སྟེང་དུ་ཟླ་བའི་དཀྱིལ་འཁོར། དེའི་སྟེང་དུ་ཁ་ཊྭཱཾ་ག ༑དེའི་ལྟེ་བར་ཡིག་འབྲུ་གསུམ་གྱིས་མཚན་པ་ལས་འོད་འཕྲོས། ཕྱོགས་བཅུའི་སངས་རྒྱས་ཐམས་ཅད་ཀྱི་མཁྱེན་བརྩེ་རྣམས་བསྡུས་ཏེ་བསྟིམ།

སླར་ཡང་ཕྱག་མཚན་ས་བོན་དང་བཅས་པ་འོད་དུ་ཞུ་ནས་ཡེ་ཤེས་ཀྱི་བདུད་རྩི་དང་དབྱེར་མེད་དུ་གྱུར། ཨོཾ་ཨཱཿཧཱུྂ། ཞེས་ལན་གསུམ་བརྗོད། བདུད་རྩི་རང་གི་ལག་གཡོན་གྱི་སྲིན་ལག་གིས་བླངས་ཏེ་ལྕེ་ཐོག་ཏུ་མྱང་ངོ༌། །མཆོད་པ་བྱིན་བརླབ་ནི། བདུད་རྩི་འཐོར་ཞིང་ངག་ཏུ་བསངས་སྦྱངས། སྟོང་པའི་དང་ལས་ཨ་ལས་ཐོད་པའི་ནང་དུ་ཧཱུྂ་ལས་བྱུང་བའི་མཆོད་ཡོན། ཞབས་བསིལ། མེ་ཏོག བདུག་སྤོས། སྣང་གསལ། དྲི་ཆབ། ཞལ་ཟས། རོལ་མོ་ལ་སོགས་པ་ཀུན་ཏུ་བཟང་པོའི་མཆོད་པ་ལྟ་བུ་སྟོང་གསུམ་གང་བའི་རྡོ་རྗེ་རྣལ་འབྱོར་མ་མཁའ་འགྲོའི་ཚོགས་དང་བཅས་པ་དགྱེས་པ་བསྐྱེད་ནུས་པའི་མཆོད་སྤྲིན་བསམ་གྱིས་མི་ཁྱབ་པར་གྱུར། ཨོཾ་བཛྲ་ཨརྒྷཾ་ཨཱཿཧཱུྂ། དེ་བཞིན་དུ། པཱ་དྱཾ། པུཥྤཾ། དྷཱུ་པཾ། ཨཱ་ལོ་ཀཾ། གནྡྷཾ། ནཻ་ཝི་དྱཾ། ཤཔདའི་བར་སྦྱར་ཏེ་རོལ་མོའི་སྒྲ་དང་བཅས་སོ། །སྔོན་འགྲོའི་གཏོར་མ་བདུད་རྩི་བྱིན་རླབས་ལྟར་བྱིན་གྱིས་བརླབས་ལ། ཕེ།ཾ གཏོར་མགྲོན་ཕྱོགས་བཅུའི་ཞིང་སྐྱོང༌། མཁའ་འགྲོ། འབྱུང་པོ། བགེགས་ཀྱི་རིགས་སུ་གྱུར་པ་ཐམས་ཅད་ཛཿཧཱུྂ་བཾ་ཧོཿ རྡོ་རྗེ་ཐལ་མོ་ཁ་གྱེན་དུ་ཕྱེ་ནས་གཏོར་མ་བཏེག་པའི་ཚུལ་གྱིས། ཨོཾ་ཁ་ཁ་ཁཱ་ཧི་ཁཱ་ཧི། སརྦ་ཡཀྵ། རཱཀྵ་ས། བྷཱུ་ཏ། པྲེ་ཏ། པི་ཤཱ་ཙཱ། ཨུནྨཱ་ད། ཨ་པ་སྨ་ར་ཌཱ་ཀ་ཌཱ་ཀི་ནྱ་དཱ་ཡ་ཨི་མཾ་བ་ལིཾ་གྲྀཧྞནྟུ༑ ས་མ་ཡ་རཀྵནྟུ། མ་མ་སརྦ་སིདྡྷི་མྨེ་པྲ་ཡཙྪནྟུ། ཡ་ཐེ་བཾ། ཡ་ཐཻཥྚཾ། བྷུཉྫ་ཐ། པི་བ་ཐ། ཛི་གྷྲ་ཐ། མཱ་ཏི་ཀྲ་མ་ཐ། མ་མ་སརྦ་ཀཱརྟ་ཡ་སཏྶུ་ཁཾ་བི་ཤུདྡྷ་ཡ་ས་ཧཱ་ཡི་ཀཾ་བྷ་ཝནྟུ་ཧཱུྂ་ཧཱུྂ་ཕཊ་སྭཱ་ཧཱ། ཞེས་ལན་གསུམ་བརྗོད། ལྷ་ཡི་ཚོགས་རྣམས་མ་ལུས་དང༌། །ཀླུ་ཡི་ཚོགས་རྣམས་མ་ལུས་དང༌། །གནོད་སྦྱིན་ཚོགས་རྣམས་མ་ལུས་དང༌། །སྲིན་པོའི་ཚོགས་རྣམས་མ་ལུས་དང༌༑ ༑འབྱུང་པོའི་ཚོགས་རྣམས་མ་ལུས་དང༌། །ཡི་དྭགས་ཚོགས་རྣམས་མ་ལུས་དང༌། །ཤ་ཟའི་ཚོགས་རྣམས་མ་ལུས་དང༌། །སྨྱོ་བྱེད་ཚོགས་རྣམས་མ་ལུས་དང༌། །རྗེད་བྱེད་ཚོགས་རྣམས་མ་ལུས་དང༌། །མཁའ་འགྲོའི་ཚོགས་རྣམས་མ་ལུས་དང༌། །མ་མོའི་ཚོགས་རྣམས་མ་ལུས་དང༌། །མ་ལུས་པ་ནི་ཐམས་ཅད་དག

།འདིར་གཤེགས་བདག་ལ་དགོངས་སུ་གསོལ།་་༌།མཆོད་སྦྱིན་གཏོར་མ་འདི་བཞེས་ལ། །རྣལ་འབྱོར་བདག་ཅག་འཁོར་བཅས་ལ། །ནད་མེད་ཚེ་དང་དབང་ཕྱུག་དང༌། །དཔལ་དང་གྲགས་དང་སྐལ་པ་བཟང༌། །ལོངས་སྤྱོད་རྒྱ་ཆེན་ཀུན་ཐོབ་ཅིང༌། །ཞི་དང་རྒྱས་ལ་སོགས་པ་ཡི། །ལས་ཀྱི་དངོས་གྲུབ་བདག་ལ་སྩོལ། །དམ་ཚིག་ཅན་གྱིས་བདག་ལ་སྲུངས། །དངོས་གྲུབ་ཀུན་གྱི་སྡོང་གྲོགས་མཛོད༑ ༑དུས་མིན་འཆི་དང་ནད་རྣམས་དང༌། །གདོན་དང་བགེགས་རྣམས་མེད་པར་མཛོད། །རྨི་ལམ་ངན་དང་མཚན་མ་ངན། །བྱད་སྟེམས་ངན་པ་མེད་པར་མཛོད། །འཇིག་རྟེན་བདེ་ཞིང་ལོ་ལེགས་དང༌། །འབྲུ་རྣམས་འཕེལ་ཞིང་ཆོས་འཕེལ་བ། །བདེ་ལེགས་སྣ་ཚོགས་འགྲུབ་པ་དང༌། །ཡིད་ལ་འདོད་པ་ཀུན་འགྲུབ་ཤོག །ཅེས་གཏོར་མ་ཕྱི་རོལ་དུ་དོར་རོ། །དེ་ནས་བསྲུང་བའི་འཁོར་ལོ་བསྒོམ་པ་ནི། ངག་ཏུ། གདོད་མ་ནས་རང་གི་ལུས་ངག་ཡིད་གསུམ་རང་བཞིན་གྱིས་རྣམ་པར་དག་པ་དཔལ་རྡོ་རྗེ་རྣལ་འབྱོར་མའི་ངོ་བོ་ལ་བྱེ་བྲག་ཏུ་གཟུགས་སོགས་ཕུང་པོ་རྣམས་ནི་རྟག་པ་སོགས་དང༌༑ ས་ཁམས་ནི་ལྟུང་བྱེད་མ་སོགས་དང༌། མིག་སོགས་སྐྱེ་མཆེད་རྣམས་ནི་གཏི་མུག་རྡོ་རྗེ་སོགས་སུ་ལྷག་པར་གནས་པས་རབ་ཏུ་རྣམ་པར་དག་པའོ། །ཨོཾ་སུཾ་བྷ་ནི་སུཾ་བྷ་ནི་ཧཱུྂ་ཧཱུྂ་ཕཊ། ཨོཾ་གྲྀཧྞ་གྲྀཧྞ་ཧཱུྂ་ཧཱུྂ་ཕཊ། ཨོཾ་གྲྀཧྞཱ་པ་ཡ་གྲྀཧྞཱ་པ་ཡ་ཧཱུྂ་ཧཱུྂ་ཕཊ། ཨོཾ་ཨཱ་ན་ཡ་ཧོཿ བྷ་ག་ཝཱན་བིདྱཱ་རཱ་ཛ་ཧཱུྂ་ཧཱུྂ་ཕཊ། ཕྱོགས་བཞིར་སྔགས་དེ་ཉིད་ལས་གྲུབ་པའི་ཁྭ་གདོང་མ། འུག་གདོང་མ། ཁྱི་གདོང་མ། ཕག་གདོང་མ་བཞི་དང༌། མཚམས་བཞིར་གཤིན་རྗེ་བརྟན་མ་ལ་སོགས་བཞི་སྟེ། ལྷ་མོ་བརྒྱད་ཀྱང་རང་མདོག་ཅན་རང་རང་གི་ཕྱག་མཚན་ཅན་དུ་གསལ་བའི་ཐུགས་ཀ་ནས་འོད་ཟེར་འཕྲོས་པས། སྟེང་འོག་ཕྱོགས་མཚམས་ཐམས་ཅད་རྡོ་རྗེ་ར་བ་གུར་བླ་བྲེ་ཡེ་ཤེས་ཀྱི་མེ་དཔུང་འབར་བས་ཁྱབ་ཅིང་བརྟན་པར་གྱུར། ཨོཾ་བཛྲ་རཀྵ་རཀྵ་ཧཱུྂ་ཕཊ། སླར་ཡང་ལྷ་མོ་རྣམས་ར་བ་ལ་ཐིམ་པས་མེ་དང༌།

རྡོ་རྗེ་དང༌། རིན་པོ་ཆེ་དང༌། པདྨ་དང༌། འཁོར་ལོའི་ར་བ་ཟླུམ་པོ་གཅིག་ཏུ་སྲ་ཞིང་བརྟན་པའི་བདག་ཉིད་ཅན་དུ་གྱུར། ཅེས་རྩེ་གཅིག་ཏུ་བསྒོམ། དེ་ནས། རང་ཉིད་རྗེ་བཙུན་རྡོ་རྗེ་རྣལ་འབྱོར་མར་གསལ་བའི་ཐུགས་ཀའི་ས་བོན་ལས་འོད་ཟེར་འཕྲོས་པས་རྡོ་རྗེ་རྣལ་འབྱོར་མ་ལ་སངས་རྒྱས་དང༌། བྱང་ཆུབ་སེམས་དཔའ་རྣམས་ཀྱིས་བསྐོར་བ་མདུན་གྱི་ནམ་མཁར་སྤྱན་དྲངས། ཨརྒྷཾ། སོགས་ཀྱིས་མཆོད་ལ། སྟོང་ཉིད་སྙིང་རྗེའི་བདག་ཉིད་ཅན། །གང་དག་འགྲོ་བའི་བསམ་དབྱེ་བས། །སྣ་ཚོགས་སྐུ་ནི་རྣམ་པར་འཛིན། །རྡོ་རྗེ་རྣལ་འབྱོར་མ་ལ་འདུད། །ཕྱོགས་བཞིའི་འདབ་མ་ལ་བཞུགས་པའི། །མཁའ་འགྲོ་མ་དང་ལཱ་མ་དང༌། །དུམ་སྐྱེས་མ་དང་གཟུགས་ཅན་མ། །མཁའ་འགྲོ་ཆེན་མོ་བཞི་ལ་འདུད༑ ༑ཧེ་རུ་ཀ་དཔལ་མཆོག་ཏུ་རབ་དགྱེས་པའི། །འོ་མཚོ་ཡིད་འོང་ཟླ་བའི་འོད་བྱེད་མ། །འགྱུར་མེད་བདེ་བའི་རང་བཞིན་ལྷ་མོ་ཡི། །ལྷུན་གྲུབ་དཔལ་གྱིས་བདག་ལ་སྐྱོང་གྱུར་ཅིག །དཀོན་མཆོག་གསུམ་ལ་བདག་སྐྱབས་མཆི། །སྡིག་པ་མི་དགེ་སོ་སོར་བཤགས། །འགྲོ་བའི་དགེ་ལ་རྗེས་ཡི་རང༌། །སངས་རྒྱས་བྱང་ཆུབ་ཡིད་ཀྱིས་གཟུང༌། །སངས་རྒྱས་ཆོས་དང་ཚོགས་མཆོག་ལ། །བྱང་ཆུབ་བར་དུ་བདག་སྐྱབས་མཆི། །རང་གཞན་དོན་ནི་རབ་བསྒྲུབ་ཕྱིར། །བྱང་ཆུབ་སེམས་ནི་བསྐྱེད་པར་བགྱི། །བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། །སེམས་ཅན་ཐམས་ཅད་བདག་གིས་མགྲོན་དུ་གཉེར། །བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། །འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག །ཟུང་འཇུག་བདེ་ཆེན་སྤྲོས་བྲལ་ཕོ་བྲང་ནས༑ ༑བདེ་གཤེགས་རྡོ་རྗེ་འཆང་ལ་གསོལ་བ་འདེབས། །གཉིས་མེད་མཁའ་དབྱིངས་དག་པའི་ཕོ་བྲང་ནས། །རྒྱལ་སྲས་ཏིལླི་པ་ལ་གསོལ་བ་འདེབས། །གསལ་སྟོང་འཇའ་ཚོན་ལྟ་བུའི་ཕོ་བྲང་ནས། །མཁས་མཆོག་ནཱ་རོ་པ་ལ་གསོལ་བ་འདེབས། །རང་ལུས་ལྷ་སྐུར་དག་པའི་ཕོ་བྲང་ནས། །ཟུང་འཇུག་བརྒྱུད་པའི་བླ་མ་དམ་པ་དང༌། །རྩ་བརྒྱུད་བླ་མ་རྣམས་ལ་གསོལ་བ་འདེབས༑ ༑རང་སེམས་ཆོས་སྐུར་རྟོགས་པར་བྱིན་གྱིས་རློབས། །བར་ཆད་མི་མཐུན་འཇོམས་མཛད་ཕོ་བྲང་ནས། །བསྟན་སྲུང་རྒྱ་མཚོའི་ཚོགས་ལ་གསོལ་བ་འདེབས། །རྐྱེན་ངན་བར་ཆད་ཕྱོགས་རྣམས་ཞི་བ་དང༌། །མཆོག་དང་ཐུན་མོང་དངོས་གྲུབ་བསྩལ་དུ་གསོལ། །ཚོགས་ཞིང་རྣམས་རང་ལ་ཐིམ་པར་གྱུར།

རང་ཉིད་ཐ་མལ་པའི་སྤྱི་བོར་པདྨ་དང༌། ཟླ་བའི་གདན་གྱི་སྟེང་དུ་རྡོ་རྗེ་སེམས་དཔའ་དཀར་པོ་རྡོ་རྗེ་དང་དྲིལ་བུ་འཛིན་པའི་ཐུགས་ཀར་ཟླ་བའི་དཀྱིལ་འཁོར་གྱི་ལྟེ་བར་ཧཱུྂ་གི་མཐར་ཡི་གེ་བརྒྱ་པའི་སྔགས་ཀྱིས་བསྐོར་བ་ལས་འོད་ཟེར་འཕྲོས། སེམས་ཅན་གྱི་སྡིག་སྒྲིབ་སྦྱངས། སངས་རྒྱས་སྲས་བཅས་ལ་མཉེས་པའི་མཆོད་པ་ཕུལ། དེ་རྣམས་ཀྱི་མཁྱེན་བརྩེ་དང་ནུས་མཐུ་ཐམས་ཅད་འོད་ཟེར་གྱི་རྣམ་པར་སྤྱན་དྲངས། ཐུགས་ཀའི་ས་བོན་ལ་ཐིམ། སླར་ཡང་ཧཱུྂ་ཡིག་སྔགས་ཕྲེང་དང་བཅས་པ་ལས་བདུད་རྩིའི་རྒྱུན་བབ་རང་གི་སྤྱི་བོ་ནས་ཞུགས་ལུས་གང༌། འཁོར་བ་ཐོག་མེད་ཀྱི་སྡིག་སྒྲིབ་དང་ཉམས་ཆག་ཉེས་ལྟུང་དྲི་མའི་ཚོགས་དང་བཅས་པ་དག །ལུས་སེམས་ལ་ལྷན་ཅིག་སྐྱེས་དགའི་ཡེ་ཤེས་ཀྱི་བདེ་བ་ཉམས་སུ་མྱོང་བར་གྱུར། ཨོཾ་བཛྲ་སཏྭ་ས་མ་ཡ། མ་ནུ་པཱ་ལ་ཡ། བཛྲ་སཏྭ་ཏྭེ་ནོ་པ། ཏིཥྛ་དྲྀ་ཌྷོ་མེ་བྷ་ཝ། སུ་ཏོཥྱོ་མེ་བྷ་ཝ། སུ་པུཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སརྦ་སིདྡྷི་མྨེ་པྲ་ཡཙྪ། སརྦ་ཀརྨ་སུ་ཙ་མེ་ཙིཏྟཾ་ཤྲེ་ཡཾ་ཀུ་རུ་ཧཱུྂ། ཧ་ཧ་ཧ་ཧ་ཧོཿ བྷ་ག་ཝཱན་སརྦ་ཏ་ཐཱ་ག་ཏ་བཛྲ་མ་མེ་མུཉྩ། བཛྲི་བྷ་ཝ་མ་ཧཱ་ས་མ་ཡ་སཏྭ་ཨཱཿཧཱུྂ་ཕཊ། བདག་ནི་མི་ཤེས་རྨོངས་པ་ཡིས། །དམ་ཚིག་ལས་ནི་འགལ་ཞིང་ཉམས། །བླ་མ་མགོན་པོས་སྐྱོབ་མཛོད་ཅིག །གཙོ་བོ་རྡོ་རྗེ་འཛིན་པ་སྟེ། །ཐུགས་རྗེ་ཆེན་པོའི་བདག་ཉིད་ཅན། །འགྲོ་བའི་གཙོ་བོས་བདག་ལ་སྐྱོབས། །ཞེས་གསོལ་བ་བཏབ་པས། སྤྱི་བོའི་རྡོ་རྗེ་སེམས་དཔས་ཁྱོད་ཀྱི་སྡིག་སྒྲིབ་དག་གོ་གསུངས་ཞིང་རང་ཉིད་ལ་ཐིམ་པར་གྱུར། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག །སེམས་ཅན་ཐམས་ཅད་སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག །སེམས་ཅན་ཐམས་ཅད་སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག །སེམས་ཅན་ཐམས་ཅད་ཉེ་རིང་ཆགས་སྡང་གཉིས་དང་བྲལ་བའི་བཏང་སྙོམས་ལ་གནས་པར་གྱུར་ཅིག

།ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་ལུས་ངག་ཡིད་གསུམ་རྣམ་པར་དག་པའི་ཆོས་ཀྱི་འབྱུང་གནས་གྲུ་གསུམ་དམར་པོ་གདེངས་ཀ་ཆེ་བ་གྱེན་དུ་བསྟན་པ། དེའི་སྟེང་དུ་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་དབུས་སུ་རིག་པའི་ངོ་བོ་ཡི་གེ་བཾ་དམར་པོ་གནས་པ་དེ་ལས་འོད་འཕྲོས། འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས། རང་ཉིད་རྗེ་བཙུན་རྡོ་རྗེ་རྣལ་འབྱོར་མ་སྐུ་མདོག་པདྨ་རཱ་གའི་མདོག་ལྟར་དམར་བ། ཞལ་གཉིས་མ། གཡས་ཕག་ཞལ་ནག་པོས་ངུར་སྒྲ་སྒྲོག་ཅིང་ནམ་མཁའ་ལ་གཟིགས་པ། རྩ་ཞལ་དམར་པོ་སྤྱན་གསུམ་མངའ་བ། ཞལ་གདངས་ཤིང་མཆེ་བ་གཙིགས་པ། ཕྱག་གཡས་གྲི་གུག་ནམ་མཁའ་ལ་གདེངས་པ། གཡོན་ཐོད་པ་ཁྲག་གིས་བཀང་བ་ཐུགས་ཀར་འཛིན་ཅིང་མཆན་ཁུང་དུ་ཐབས་ཤེས་མཚོན་པའི་ཁ་ཊྭཱཾ་ག་དང་ལྡན་པ། དབུ་སྐྲ་དམར་སེར་གྱེན་དུ་འཁྱིལ་ཞིང་ཕྱེད་སིལ་བུར་ཐུར་དུ་འཕྱང་བ། ཐོད་པ་སྐམ་པོ་ལྔའི་དབུ་རྒྱན་དང་རིན་པོ་ཆེའི་རྩེ་ཕྲན་གྱིས་སྤྲས་པ། རློན་པ་ཁྲག་འཛག་པ་ལྔ་བཅུའི་དོ་ཤལ་བྱས་པ། རུས་པ་དང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། ཞབས་གཡས་པའི་རྐང་མཐིལ་གཡོན་པའི་བརླ་ལ་སྦྱར་བ། གཡོན་པས་རོ་དང་ཉི་མའི་དཀྱིལ་འཁོར་མནན་པ། སྐུ་སྣང་ལ་རང་བཞིན་མེད་པ་ཡེ་ཤེས་ཀྱི་མེ་དཔུང་འབར་བའི་དབུས་ན་བཞུགས་པར་གྱུར། རང་གི་ལྟེ་བར་ཨོཾ་བཾ་ལས་རྡོ་རྗེ་ཕག་མོ་དམར་མོ། སྙིང་གར་ཧཾ་ཡོཾ་ལས་གཤིན་རྗེ་མ་སྔོན་མོ། མགྲིན་པར་ཧྲཱིཾ་མོཾ་ལས་རྨོངས་བྱེད་མ་དཀར་མོ། དཔྲལ་བར་ཧྲིཾ་ཧྲཱིཾ་ལས་སྐྱོད་བྱེད་མ་སེར་མོ། སྤྱི་གཙུག་ཏུ་ཧུཾ་ཧཱུྂ་ལས་སྐྲག་བྱེད་མ་ལྗང་གུ། ཡན་ལག་ཐམས་ཅད་ལ་ཕཊ་ཕཊ་ལས་ཙཎྜི་ཀ་དུད་ཁ་རྣམས་ཀྱིས་མཚན་པར་གྱུར། ལྷ་ཚོགས་རྣམས་ཀྱི་སྤྱི་བོར་ཨོཾ། མགྲིན་པར་ཨཱཿ ཐུགས་ཀར་ཧཱུྂ་དང་བཾ་གྱིས་མཚན་པ་ལས་འོད་ཟེར་འཕྲོས་པས་རྗེ་བཙུན་མ་ལྷ་ལྔའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་དང་དབང་གི་ལྷ་རྣམས་སྤྱན་དྲངས།

ཨརྒྷཾ་སོགས་ཀྱིས་མཆོད། ཡེ་ཤེས་པ་དང་དམ་ཚིག་པ་གཉིས་སུ་མེད་པར་གྱུར། ཛཿཧཱུྂ་བཾ་ཧོཿ ཡེ་ཤེས་པ་ལྷན་ཅིག་ཏུ་སྤྱན་དྲངས་པའི་དབང་གི་ལྷ་རྣམས་ནམ་མཁར་བཞུགས་པ། ཨོཾ་བཛྲ་ཝཱི་ཎི་ཧུཾ་ཧཱུྂ་ཕཊ། ཨོཾ་དང་ཧུཾ་ཧཱུྂ་ཕཊ་ཐོག་མཐར་སྦྱར། བཛྲ་ཝཾ་ཤེ། བཛྲ་མྲྀ་ཏཾ་གེ། བཛྲ་མུ་རཉྫེ། བཛྲ་ཧཱ་སྱ། བཛྲ་ལཱ་སྱ། བཛྲ་གཱི་ཏི། བཛྲ་ནྲྀ་ཏྱཻ། བཛྲ་པུཥྤེ། བཛྲ་དྷཱུ་པེ། བཛྲ་དཱི་པེ། བཛྲ་གནྡྷེ། ཨོཾ་རཱུ་པ་བཛྲི་ཧུཾ་ཧཱུྂ་ཕཊ། ར་ས་བཛྲི། སྤརྴེ་བཛྲི། དྷརྨ་དྷཱ་ཏུ་བཛྲི་ཧུཾ་ཧཱུྂ་ཕཊ། དེ་བཞིན་གཤེགས་པ་རྣམས་ཀྱིས་བདག་ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས། དབང་བསྐུར་སྐུ་གང་དྲི་མ་དག །ཆུའི་ལྷག་མ་ཡར་ལུད་པ་ལས་མི་བསྐྱོད་པས་དབུ་བརྒྱན་ཅིང་དབང་གི་ལྷ་རྣམས་རང་ཉིད་ལ་ཐིམ་པར་གྱུར། རང་གི་སྙིང་གའི་ས་བོན་ལས་བྱུང་བའི་སྒོ་མཚམས་མ་རྣམས་ཀྱིས་མཆོད་པའི་སྤྲིན་ཕུང་བསམ་གྱིས་མི་ཁྱབ་པས་བདག་ཉིད་ལ་མཆོད་པར་གྱུར། ཨོཾ་ཤྲཱི་བཛྲ་ཡོ་གི་ནཱི་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། དེ་བཞིན་དུ། ཤཔདའི་བར་སྦྱར་ལ་མཆོད། དཔལ་ལྡན་རྡོ་རྗེ་མཁའ་འགྲོ་མ། །མཁའ་འགྲོ་མ་ཡི་འཁོར་ལོས་བསྒྱུར། །ཡེ་ཤེས་ལྔ་དང་སྐུ་གསུང་ཐུགས། །འགྲོ་བ་སྐྱོབ་ལ་ཕྱག་འཚལ་བསྟོད། །རབ་འབར་བྱུ་རུའི་ཕུང་པོ་རབ་མཐོ་བ། །མུ་ཏིག་ཕྲེང་བས་ཡོངས་སུ་བརྒྱན་པ་བཞིན། །ཕྱག་རྒྱ་ལྔ་ཡིས་སྐུ་ལ་རབ་བརྒྱན་ཅིང༌། །ནུ་འབུར་རྒྱས་པ་དོ་ཤལ་འོད་ཀྱིས་མཛེས། །འོད་ཟེར་ཚོགས་རྣམས་ཁྱོད་ཀྱིས་ཡོངས་འཛིན་པ། །མ་ལུས་འགྲོ་བ་སྒྲོལ་ལ་ཕྱག་འཚལ་བསྟོད། །ཅེས་བསྟོད་ལ། ཐོད་པ་ལག་ཏུ་ཐོགས་ལ་ལག་གཡོན་གྱི་མཐེབ་སྲིན་གྱིས་གཏོར་ཞིང་ངག་ཏུ། རྡོ་རྗེ་འཆང་དང་རྗེ་བཙུན་རྣལ་འབྱོར་མ། །ལཀྵིཾ་ཀ་ར་དཔལ་ལྡན་བིརྺ་པ། །ཨ་ཝ་དྷཱུ་ཏི་གྲུབ་ཆེན་ཤ་ཝ་རི། །དཔལ་ལྡན་ལྡོམ་བུ་བླ་མ་སངས་རྒྱས་སྦྱིན༑ ༑ཧཱུྂ་ཆེན་ཀ་ར་ཀུན་དགའ་བཛྲ་དང༌། །བླ་མ་སྐྱི་སྟོན་ལྷ་རྗེ་སྟོན་པའི་ཞབས། །དར་མ་བསོད་ནམས་བླ་མ་བྲག་ཆེན་པ། །རི་ཁྲོད་དབང་ཕྱུག་ཐུགས་སྲས་ཆོས་རྗེ་དང༌། །ལེགས་པ་མགོན་པོ་བཛྲ་བཀྲ་ཤིས་དང༌། །བྱང་ཆུབ་བཟང་པོ་ངག་དབང་གྲགས་པའི་མཚན། །དཀོན་མཆོག་རིན་ཆེན་ཀུན་དགའ་རཏྣ་སོགས། །རྩ་བརྒྱུད་བླ་མའི་ཞལ་དུ་ཨོཾ་ཨཱཿཧཱུྂ། །གཞན་ཡང་ཡི་དམ་དཀྱིལ་འཁོར་གྱི་ལྷ་ཚོགས་དམ་པ་ཡེ་ཤེས་ཆོས་སྐྱོང་བའི་སྲུང་མ་རྣམས་ཀྱི་ཞལ་དུ་ཨོཾ་ཨཱཿཧཱུྂ།

ཞེས་དང༌། འཁྱུད་པའི་རྒྱས། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། རང་གི་ལྟེ་བར་བཾ་ལ་སྔགས་བདུན་གྱིས་བསྐོར་བས་ཕྱོགས་བཞིར་དགའ་བ་འཁྱིལ་པ་དམར་པོ་དག་དང༌། སྟེང་དུ་ཕག་ཞལ་ནག་པོའི་སྨིན་མཚམས་སུ་དགའ་བ་འཁྱིལ་པ་དཀར་པོ་གནས་པར་གྱུར་པའི་འོག་གཞིར་སྔགས་ཕྲེང་རླུང་དང་བཅས་པ་སྣ་བུག་ནས་ཐོན། འགྲོ་བ་རྣམས་ཀྱིས་ཀྱང་དེ་རྣམས་སུ་བྱས་ཤིང་སྟེང་ཞལ་གྱིས་སྣ་བུག་གཡས་སུ་ཞུགས། གཡོན་པ་ནས་ཐོན་རང་གི་སྣ་བུག་གཡོན་པར་ཞུགས་ལྟེ་བ་དགའ་འཁྱིལ་དང་བཅས་པ་འཁོར་བ་ལ་དམིགས་ཏེ། ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ནཱི་ཡེ། བཛྲ་ཝརྞ་ནཱི་ཡེ། བཛྲ་བཻ་རོ་ཙ་ནཱི་ཡེ་ཧཱུྂ་ཧཱུྂ་ཧཱུྂ་ཕཊ྄་ཕཊ྄་ཕཊ྄་སྭཱ་ཧཱ། ཨོཾ་ཌཱ་ཀི་ནཱི་ཡེ་ཧུཾ་ཧཱུྂ་ཕཊ྄། ཨོཾ་ལཱ་མེ་ཧུཾ་ཧཱུྂ་ཕཊ྄། ཨོཾ་ཁཎྜ་རོ་ཧེ་ཧུཾ་ཧཱུྂ་ཕཊ྄། ཨོཾ་རཱུ་པི་ཎཱི་ཡེ་ཧུཾ་ཧཱུྂ་ཕཊ྄། ཅེས་ཅི་ནུས་ཀྱིས་བསྙེན་པ་བསྐྱལ། མཁའ་འགྲོ་མ་བཞི་བདག་བསྐྱེད་ལ་མི་དགོས། དེ་ནས་མཆོད་ཅིང་བསྟོད་ལ། བུམ་པ་གཉིས་ལ་གུ་གུལ་གྱིས་བདུག །ཡུངས་ཀར་གྱིས་བྲབ་ཅིང་བགེགས་བསྐྲད་ལ། སྨན་དང་བཅས་པའི་ཆུས་སུམ་གཉིས་བཀང་ཞིང་གཙོ་བོའི་སྟེང་དུ་དུང་ཆོས་སྨན་ཆུས་གང་བ་གཟུང་ཐག་གིས་བརྒྱན་པ་བཤམས་ལ། ངག་ཏུ་བསངས་སྦྱངས། སྟོང་པའི་ངང་ལས་རིན་པོ་ཆེའི་བུམ་པ་མཆུ་འཕྱང་བ། མགྲིན་པ་ཕྲ་བ། ལྟོ་བ་ལྡིར་བ། ཞབས་ཞུམ་པ་སོགས་མཚན་ཉིད་ཐམས་ཅད་དང་ལྡན་པ་ལྷའི་གོས་ཀྱིས་དཀྲིས་ཤིང་དཔག་བསམ་ཤིང་གིས་ཁ་བརྒྱན་པའི་ནང་དུ་ཨེ་ལས་ཆོས་ཀྱི་འབྱུང་གནས། ཞེས་པ་ནས། མེ་དཔུང་འབར་བའི་ཀློང་ན་བཞུགས་པར་གྱུར་གྱི་བར་བདག་བསྐྱེད་ལྟར་དང༌། ལས་བུམ་གྱི་ནང་དུ་པད་ཉི་རོའི་གདན་ལ་དུམ་སྐྱེས་མ་སྐུ་མདོག་དམར་མོ་རྒྱན་དང་ཕྱག་མཚན་ཡོངས་སུ་རྫོགས་པ་གསལ་བར་གྱུར། ལྷ་ཚོགས་ཐམས་ཅད་ཀྱི་སྤྱི་བོ་ཨོཾ། ཞེས་པ་ནས། དབང་གི་ལྷ་རྣམས་ཀྱང་དེ་རྣམས་ལ་ཐིམ་པར་གྱུར་གྱི་བར་བགྱི། མཆོད་པ་བྱིན་རླབས་སྔར་ལྟར་བྱས་ལ།

ཆོས་དབྱིངས་ཡེ་ཤེས་རང་བཞིན་རྣམ་དག་ལས། །སྒྱུ་མའི་རྣམ་འཕྲུལ་ལྷ་མོ་མཆོད་ཡོན་མ། །བཅོམ་ལྡན་བུམ་པའི་ལྷ་ཚོགས་མཉེས་ཕྱིར་འབུལ། །རྡོ་རྗེ་མཆོད་ཡོན་མ་ཡིས་མཉེས་གྱུར་ཅིག །ཨོཾ་ཤྲཱི་བཛྲ་ཝཱ་རཱ་ཧཱི་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྂ། ཆོས་དབྱིངས་ཡེ་ཤེས་རང་བཞིན་རྣམ་དག་ལས། །སྒྱུ་མའི་རྣམ་འཕྲུལ་ལྷ་མོ་ཞབས་བསིལ་མ། །བཅོམ་ལྡན་བུམ་པའི་ལྷ་ཚོགས་མཉེས་ཕྱིར་འབུལ། །རྡོ་རྗེ་ཞབས་བསིལ་མ་ཡིས་མཉེས་གྱུར་ཅིག །པཱ་དྱཾ༴ ཆོས་དབྱིངས་ཡེ་ཤེས་རང་བཞིན་རྣམ་དག་ལས། །སྒྱུ་མའི་རྣམ་འཕྲུལ་ལྷ་མོ་མེ་ཏོག་མ། །བཅོམ་ལྡན་བུམ་པའི་ལྷ་ཚོགས་མཉེས་ཕྱིར་འབུལ། །རྡོ་རྗེ་མེ་ཏོག་མ་ཡིས་མཉེས་གྱུར་ཅིག །པུཥྤེ༴ ཆོས་དབྱིངས་ཡེ་ཤེས་རང་བཞིན་རྣམ་དག་ལས། །སྒྱུ་མའི་རྣམ་འཕྲུལ་ལྷ་མོ་བདུག་སྤོས་མ། །བཅོམ་ལྡན་བུམ་པའི་ལྷ་ཚོགས་མཉེས་ཕྱིར་འབུལ། །རྡོ་རྗེ་བདུག་སྤོས་མ་ཡིས་མཉེས་གྱུར་ཅིག ༑དྷཱུ་པཾ༴ ཆོས་དབྱིངས་ཡེ་ཤེས་རང་བཞིན་རྣམ་དག་ལས། །སྒྱུ་མའི་རྣམ་འཕྲུལ་ལྷ་མོ་སྣང་གསལ་མ། །བཅོམ་ལྡན་བུམ་པའི་ལྷ་ཚོགས་མཉེས་ཕྱིར་འབུལ། །རྡོ་རྗེ་སྣང་གསལ་མ་ཡིས་མཉེས་གྱུར་ཅིག །ཨཱ་ལོ་ཀེ༴ ཆོས་དབྱིངས་ཡེ་ཤེས་རང་བཞིན་རྣམ་དག་ལས། །སྒྱུ་མའི་རྣམ་འཕྲུལ་ལྷ་མོ་དྲི་ཆབ་མ། །བཅོམ་ལྡན་བུམ་པའི་ལྷ་ཚོགས་མཉེས་ཕྱིར་འབུལ། །རྡོ་རྗེ་དྲི་ཆབ་མ་ཡིས་མཉེས་གྱུར་ཅིག །གནྡྷེ༴ ཆོས་དབྱིངས་ཡེ་ཤེས་རང་བཞིན་རྣམ་དག་ལས། །སྒྱུ་མའི་རྣམ་འཕྲུལ་ལྷ་མོ་ཞལ་ཟས་མ། །བཅོམ་ལྡན་བུམ་པའི་ལྷ་ཚོགས་མཉེས་ཕྱིར་འབུལ༑ ༑རྡོ་རྗེ་ཞལ་ཟས་མ་ཡིས་མཉེས་གྱུར་ཅིག །ནཻ་ཝི་དྱེ༴ ཆོས་དབྱིངས་ཡེ་ཤེས་རང་བཞིན་རྣམ་དག་ལས། །སྒྱུ་མའི་རྣམ་འཕྲུལ་ལྷ་མོ་སྒྲ་སྙན་མ། །བཅོམ་ལྡན་བུམ་པའི་ལྷ་ཚོགས་མཉེས་ཕྱིར་འབུལ། །རྡོ་རྗེ་སྒྲ་སྙན་མ་ཡིས་མཉེས་གྱུར་ཅིག །ཤཔད༴ ཞེས་མཆོད་ལ། བསྟོད་པ་ནི། ཨོཾ་ན་མོ་བྷ་ག་ཝ་ཏཱི་བཛྲ་ཝཱ་རཱ་ཧཱི་བཾ་ཧུཾ་ཧཱུྂ་ཕཊ྄།

ཨོཾ་ན་མོ་ཨཱརྻ་ཨ་པ་རཱ་ཛི་ཏེ་ཏྲཻ་ལོཀྱ་མཱ་ཏེ་མ་ཧཱ་བཱིདྱེ་ཤྭ་རི་ཧུཾ་ཧཱུྂ་ཕཊ྄། ཨོཾ་ན་མཿསརྦ་བྷཱུ་ཏ་བྷ་ཡཱ་ཝ་ཧེ་མ་ཧཱ་བཛྲེ་ཧུཾ་ཧཱུྂ་ཕཊ྄། ཨོཾ་ན་མོ་བཛྲ་ཨཱ་ས་ནེ་ཨ་ཛི་ཏེ་ཨ་པ་རཱ་ཛི་ཏེ་ཝ་ཤྱཾ་ཀ་རི་ནི་ཏྲ་བྷྲཱ་མ་ཎི་ཧུཾ་ཧཱུྂ་ཕཊ྄། ཨོཾ་ན་མཿཤོ་ཥ་ཎི་རོ་ཥ་ཎི་ཀྲོ་དྷ་ནི་ཀ་རཱ་ལི་ནི་ཧུཾ་ཧཱུྂ་ཕཊ྄། ཨོཾ་ན་མཿཏྲཱ་ས་ནི་མཱ་ར་ཎི་པྲ་བྷེ་ད་ནི་ཨ་པ་རཱ་ཛ་ཡེ་ཧུཾ་ཧཱུྂ་ཕཊ྄། ཨོཾ་ན་མོ་བི་ཛ་ཡེ་ཛམྦྷ་ནི་སྟྭམྦྷ་ནི་མོ་ཧ་ནི་ཧུཾ་ཧཱུྂ་ཕཊ྄། ཨོཾ་ན་མོ་བཛྲ་ཝཱ་རཱ་ཧཱི་མ་ཧཱ་ཡོ་གི་ནཱི་ཀཱ་མེ་ཤྭ་རི་ཁ་གེ་ཧུཾ་ཧཱུྂ་ཕཊ྄། རྒྱས་པར་འདོད་ན་སྟོང་ཉིད་སྙིང་རྗེ་མ་སོགས་བརྗོད། རང་གི་ཐུགས་ཀ་ནས་སྔགས་ཕྲེང་འཕྲོས། བུམ་པའི་ལྷ་གཙོ་འཁོར་གྱི་ཐུགས་ཀར་ཐིམ་ཞིང་འོད་འཕྲོས། འགྲོ་བའི་དོན་བྱས་སླར་འདུས་ཐུགས་ཀར་ཐིམ་པར་གྱུར། ཅེས་དམིགས་ལ་བསྙེན་པ་བྱ། སླར་ཡང་མཆོད་ཅིང་བསྟོད་ལ། བུམ་པའི་ལྷ་ཡེ་ཤེས་པ་གཤེགས། དམ་ཚིག་པ་བུམ་ཆུ་དང་རོ་གཅིག་ཏུ་གྱུར། ཅེས་གཤེགས་སུ་གསོལ་ལོ། །དེ་ནས་རྣལ་འབྱོར་པ་གང་ཞིག་དབང་སྔོན་དུ་མནོས་ཤིང་བསྙེན་པ་ཚད་དང་ལྡན་ཞིང་ལྷ་ལ་གནང་བ་ཐོབ་པའི་རྣལ་འབྱོར་པས། སློབ་མ་སྣོད་དང་ལྡན་པ་ལ་དབང་བཞི་རྫོགས་པར་བསྐུར་བའི་ཕྱིར། མདུན་བསྐྱེད་བསྒྲུབ་ཅིང་དཀྱིལ་འཁོར་བྲི་བའི་ཐབས་བསྟན་པ་ནི། ཕག་མོ་མངོན་འབྱུང་གི་རྒྱུད་ལས། དཀྱིལ་འཁོར་ཆོས་འབྱུང་ཉིས་བརྩེགས་ར་བ་བཞི་ལྡན་གྱི་ཚུལ་དུ་གསུངས་པ་དང༌། མཁའ་འགྲོ་རྒྱ་མཚོའི་རྒྱུད་ལས། སྙིང་པོའི་འཁོར་ལོ་སྒོ་བཞི་རྟ་བབས་འཁོར་ཡུག་དང་བཅས་པར་གསུངས་པ་དང༌། སྡོམ་འབྱུང་གི་རྒྱུད་ལས། པདྨ་འདབ་བརྒྱད་འཁོར་ཡུག་གསུམ་ལྡན་དུ་གསུངས་པ་སོགས་བཞེད་ལུགས་མི་འདྲ་བ་མང་དུ་འདུག་ཀྱང་འདིར་མངོན་འབྱུང་གི་རྒྱུད་ཀྱི་དགོངས་པ་སོར་གནས་ཏེ། དེ་ཡང་དུས་ནི༑ ཉི་མ་ཟླ་བ་གཟས་ཟིན་དང༌། །ཡ་མཚན་ཆེ་ལྟས་བྱུང་བ་དང༌། །ཆོ་འཕྲུལ་གྱི་ནི་ཟླ་བ་ལ། །བསྒྲིམས་ཏེ་དཀྱིལ་འཁོར་བྲི་བར་བྱ། །ཞེས་པའི་དུས་ངེས་པ་ཅན་དང༌།

གནས་ནི་དུར་ཁྲོད་དང༌། སྐུ་གསུང་ཐུགས་ཀྱི་གནས་གང་ཡང་རུང་བར་སློབ་མ་སྟ་གོན་ཟུར་ནས་འབྱུང་བ་ལྟར་བྱས་ལ། དེ་ནས་ས་བཟུང་བ་དང༌། བསྲུང་བ། བསླང་བ་སོགས་དང་སྒྲུབ་ཁང་གི་ཕྱོགས་བསྲུང་བ་སོགས་སྤྱི་ལྟར་སྔོན་དུ་འགྲོ་བས་སྟེགས་བུ་ཚད་དང་ལྡན་པའི་སྟེང་དུ་བའི་ལྕི་བ་དང་སྤོས་ཀྱི་ཆག་ཆག་བཏབ་ཅིང་ལས་ཀྱི་ཐིག་གདབ་པ་ནི། ཤར་ནུབ་ཚངས་ཐིག་དང་པོར་གདབ། །དབུས་དང་མཐའ་གཉིས་མཚན་མ་བྱ། །ཐིག་ཆེན་གཞན་རྣམས་སྤྱི་དང་མཐུན། །ཕྱེད་ཚད་ཀྱིས་བསྐོར་དེ་ཉིད་ཀྱིས། །ཚངས་པའི་མཐའ་གཉིས་གཡས་གཡོན་དུ། །བྱ་རྗེས་བཙལ་སྟེང་ཐིག་བཏབ་པས། །ཆོས་འབྱུང་ཉིས་བརྩེགས་ཀྱི་ཐིག་འགྱུར། །ནང་དུ་ཆ་ཕྲན་རེ་རེ་བཅད། །དབུས་སུ་གསུམ་མཉམ་བསྐོར་བ་ལ། །གེ་སར་མུ་ཁྱུད་ཆ་རེར་བྱ། །འདབ་བཞིའི་ཐིག་གདབ་ཕྱི་རོལ་དུ། །ཆ་ཆེན་གཅིག་བཅད་ཕྱེད་དགོས་པ། །བསྐོར་བས་ཐོད་ཕྲེང་རྡོ་རའོ། །དེ་ཕྱིར་ཆ་ཆེན་གཉིས་བསྐོར་བས། །མེ་རི་དུར་ཁྲོད་ས་གཞི་སྟེ། །གང་དགོས་གཤེར་ཐིག་དག་གིས་མནན། །ཞེས་པ་ལྟར་གཤེར་ཐིག་དང་བཅས་བཏབ་སྟེ། ཡེ་ཤེས་ཀྱི་ཐིག་ནི་ཐིག་སྐུད་ཁ་དོག་ལྔ་དང་ལྡན་པ་ཤར་ནུབ་ཚངས་ཐིག །སྟེང་གི་ཐད་ཀྱི་བར་དུ་བཟུང་ལ་བསང་ཆུ་འཐོར་ཞིང་བསངས་སྦྱངས། སྟོང་པའི་ངང་ལས་ཐིག་སྐུད་ཁ་དོག་ལྔ་ལྡན་རྒྱལ་བ་རིགས་ལྔ་སྐུ་དང་ཕྱག་མཚན་ཡོངས་སུ་རྫོགས་པ་རང་རང་གི་མདོག་ཅན་སྐུ་སྣང་ལ་རང་བཞིན་མེད་པའི་གནས་གསུམ་ཡི་གེ་གསུམ་གྱིས་མཚན་པ་ལས་འོད་འཕྲོས། རང་བཞིན་གྱི་གནས་ནས་ཡེ་ཤེས་པའི་ལྷ་ཚོགས་སྤྱན་དྲངས། ཛཿཧཱུྂ་བཾ་ཧོཿ གཉིས་སུ་མེད་པར་གྱུར། ཨརྒྷཾ་སོགས་ཀྱིས་མཆོད་ལ། ཆོས་སྐུ་ནམ་མཁའ་བཞིན་དུ་དབྱེར་མེད་ཀྱང༌། །གཟུགས་སྐུ་འཇའ་ཚོན་བཞིན་དུ་སོ་སོར་གསལ། །ཐབས་དང་ཤེས་རབ་མཆོག་ལ་མངའ་བརྙེས་པའི། །རིགས་ལྔ་བདེ་བར་གཤེགས་ལ་ཕྱག་འཚལ་བསྟོད། །ཅེས་བསྟོད་ལ། སྐྱ་ཐིག་ལྟར་སོ་སོར་ཐིག་གདབ་པའི་ཚུལ་བྱ་ཞིང༌།

སླར་ཡང༌། བཛྲ་མུཿ ཡེ་ཤེས་པ་གཤེགས། དམ་ཚིག་པ་རང་ཉིད་ལ་ཐིམ་པར་གྱུར། ཅེས་པའི་ཐིག་ཆོག་རྣམས་ཡོངས་སུ་རྫོགས་ནས་ཚོན་གདབ་པ་ནི། དེ་ཡང་བུ་སྟོན་གྱི་གཞུང་ལས། རྒྱལ་པོས་རིན་ཆེན་སྣ་ལྔ་དང༌། །བློན་པོས་འབྲུ་ཡི་ཕྱེ་མ་སྟེ། །སྒྲུབ་པ་པོས་ནི་རྡོ་ཐལ་ལ། །ཞེས་པ་ལྟར་ཚོན་ཁ་དོག་ལྔ་དང་ལྡན་པ་སྣོད་སོ་སོར་བསང་ཆུ་འཐོར་ཞིང་བསངས་སྦྱངས། སྟོང་པའི་ངང་ལས་ཚོན་སྣ་ལྔ་རང་རང་གི་ས་བོན་གྱིས་མཚན་པ་ལས་འོད་འཕྲོས། འདུས་ཡོངས་སུ་གྱུར་པ་ལས་རིགས་ལྔ་ཕྱག་མཚན་ཞལ་ཕྱག་དང་བཅས་པ་ཡོངས་སུ་རྫོགས་པའི་གནས་གསུམ་གྱི་ཡི་གེ་ལས་འོད་འཕྲོས་ཡེ་ཤེས་པ་སྤྱན་དྲངས། དམ་ཚིག་པ་དང་གཉིས་སུ་མེད་པར་གྱུར། ཅེས་མཆོད་བསྟོད་སྐབས་དང་སྦྱར། ས་བོན་རྣམས་ལྔ། བདུན། ཉེར་གཅིག་གང་རུང་བཟླས་ལ། བཛྲ་མུཿ ཚོན་གྱི་ཡེ་ཤེས་པ་གཤེགས། དམ་ཚིག་པ་རྡུལ་ཚོན་དང་དབྱེར་མེད་དུ་གྱུར། ཅེས་བརྗོད། ཚོན་བཀྱེ་བ་ནི། ལྟེ་བ་སེར་པོ། མུ་ཁྱུད་སྔོན་པོ། ཕྱོགས་བཞིའི་འདབ་མ་དམར་པོ། མཚམས་བཞི་མུ་ཁྱུད་དང་བཅས་པ་མཛེས་ཚོན། ཆོས་འབྱུང་ནག་པོ། ཐོད་ཕྲེང་རྡོ་ར་མེ་རི་དུར་ཁྲོད་རྣམས་མཛེས་ཚོན། ཕྱོགས་ཀྱི་པདྨ་ལ་གྲི་ཐོད། ཆོས་འབྱུང་གི་ཟུར་བཞིར་གཡུང་དྲུང་དང་བཅས་པ་མན་ངག་ལྟར་ཡོངས་སུ་རྫོགས་པར་བྲིས་ལ། ཚོན་ལྷག་མ་རྣམས་གཙང་སར་དོར། དེ་ནས་དཀྱིལ་འཁོར་གྱི་དབུས་སུ་མཉྫའི་ཁར་ཐོད་པ་རྫས་ཀྱིས་བཀང་བ་དར་དམར་པོས་བཀབ་པའི་སྟེང་དུ་མེ་ལོང་ལ་སིནྡྷུ་རས་ཆོས་འབྱུང་ཉིས་བརྩེགས་ས་བོན་དང་བཅས་པ་བྲིས་པས་བཀབ། གཞན་ཡང་བུམ་པ་གཉིས། རྡོ་རྗེ། ཕག་མགོ་སོགས་དབང་རྫས་རྣམས་ཡོངས་སུ་ཚོགས་པ་དང༌། ནང་མཆོད་གཏོར་མ་དང༌། ཕྱི་རོལ་དུ་མཆོད་པ་སྣ་ཚོགས་པས་བསྐོར་ལ། མཆེད་ལྕམ་རྣམས་ཀྱི་ལག་ཏུ་སྤོས་དང་རྡོར་དྲིལ་ཐོགས་ཏེ་ཡིག་བརྒྱ་བརྗོད་ཅིང་དཀྱིལ་འཁོར་ལ་ནང་དུ་སྐོར་བ་ལན་གསུམ་བསྐོར། སྒྲུབ་པ་པོ་ཁ་ཤར་ཕྱོགས་སུ་ཕྱོགས་ལ་དཀྱིལ་འཁོར་ལ་བསང་ཆུ་འཐོར་ཞིང༌།

ཨོཾ་ཤཱུ་ནྱ་ཏཱ་སོགས་དང༌། སྟོང་པའི་ངང་ལས་འབྱུང་བ་རིམ་བརྩེགས་ཀྱི་སྟེང་དུ་ཨེ་ལས་ཆོས་ཀྱི་འབྱུང་གནས་གྲུ་གསུམ་པ་དམར་པོ། ཞེས་པ་ནས། མེ་དཔུང་འབར་བའི་དབུས་ན་བཞུགས་པར་གྱུར་གྱི་བར་བརྗོད། ཕྱོགས་བཞིའི་འདབ་མ་ལ་པད་ཉི་རོའི་གདན་ལ་མདུན་དུ་རྡོ་རྗེ་མཁའ་འགྲོ། ལྷོར་རིན་ཆེན་མཁའ་འགྲོ། ནུབ་ཏུ་པདྨ་མཁའ་འགྲོ། བྱང་དུ་ལས་ཀྱི་མཁའ་འགྲོ་རྣམས་ཕྱག་གཉིས་གྲི་གུག་དང་ཐོད་ཁྲག་འཛིན་ཅིང༌། གྲུ་མོར་ཁ་ཊྭཱཾ་ག་དང་ལྡན་པ། ཕྱག་རྒྱ་ལྔས་སྤྲས་པ། གཡོན་བརྐྱང་བའི་སྟབས་ཀྱིས་བཞུགས་པ། ཕྱི་རོལ་དུ་ཐོད་པ་དང༌། རྡོ་རྗེའི་ར་བ། མེ་རི། དུར་ཁྲོད་དང་བཅས་པ་ཡོངས་སུ་རྫོགས་པ་གསལ་བར་གྱུར། ལྷ་ཚོགས་ཐམས་ཅད་ཀྱི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྂ་སྔོན་པོ་དང་བཾ་སྨུག་ནག་ལས་འོད་ཟེར་འཕྲོས། རང་བཞིན་གྱི་གནས་ནས་ཡེ་ཤེས་པ་ལ་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔས་བསྐོར་བ་མདུན་གྱི་ནམ་མཁར་སྤྱན་དྲངས། ཨརྒྷཾ་སོགས་ཀྱིས་མཆོད་ཅིང༌། ཡེ་ཤེས་པ་དང་དམ་ཚིག་པ་གཉིས་སུ་མེད་པར་གྱུར། སླར་ཡང་ཐུགས་ཀའི་ས་བོན་ལས་འོད་ཟེར་འཕྲོས་པས་དབང་གི་ལྷ་རྣམས་སྤྱན་དྲངས། ཨོཾ་བཛྲ་པུཥྤེ་པྲ་ཏཱིཙྪ་སྭཱ་ཧཱ། ཞེས་སོགས་ཉེར་སྤྱོད་ལྔས་མཆོད་ལ། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ། ཞེས་གསོལ་བ་བཏབ་པས། དབང་གི་ལྷས་དབང་བསྐུར་སྐུ་གང་དྲི་མ་དག །ཆུ་ལྷག་མ་གྱེན་དུ་འཁྱིལ་བ་ལས་གཙོ་མོ་ལ་མི་བསྐྱོད་པ། མཁའ་འགྲོ་མ་བཞི་ལ་རིན་ཆེན་འབྱུང་ལྡན་གྱིས་དབུ་བརྒྱན། དབང་གི་ལྷ་རྣམས་ལྷ་དེ་རྣམས་ལ་ཐིམ་པའི་ལྟེ་བར་ཨོཾ་བཾ་ལས་རྡོ་རྗེ་ཕག་མོ་དམར་མོ། ཞེས་པ་ནས། ཡན་ལག་ཐམས་ཅད་ལ། ཕཊ་ཕཊ་ལས་ཙཎྜི་ཀ་དུད་ཁ་རྣམས་ཀྱིས་མཚན་པར་གྱུར། ཅེས་པའི་བར་བརྗོད་ལ། མཆོད་པ་བྱིན་རླབས་གོང་ལྟར་བྱས་ལ༑ རང་གི་སྙིང་གའི་ས་བོན་ལས་བྱུང་བའི་ལྷ་མོ་རྣམས་ཀྱིས་དཀྱིལ་འཁོར་པ་ལ་མཆོད་པར་གྱུར། ཡན་ལག་བརྒྱད་ལྡན་དྲི་མ་མེད་པའི་ཆབ། །འཚོ་ངོམ་བསིལ་སླ་ཡང་བའི་མཆོད་ཡོན་འདི༑ ༑བཅོམ་ལྡན་སྙིང་པོའི་རྣལ་འབྱོར་མ་ལ་འབུལ། །རྡོ་རྗེ་མཆོད་ཡོན་མ་ཡིས་མཉེས་གྱུར་ཅིག

།ཨོཾ་ཤྲཱི་བཛྲ་ཝཱ་རཱ་ཧཱི་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྂ། དྲི་མ་མེད་པའི་ལྷ་རྫས་ལས་བྱུང་བའི། །ཞལ་བསིལ་དམ་པ་གངྒཱའི་ཆུ་རྒྱུན་འདི། །གློ་བུར་ཉེས་པའི་དྲི་མ་དག་ཕྱིར་འབུལ། །རྡོ་རྗེ་ཞལ་བསིལ་མ་ཡིས་མཉེས་གྱུར་ཅིག །ཨཱ་ཙ་མཱ་ནཾ༴ སྒྲིབ་གསུམ་ཉེས་པའི་ཚོགས་རྣམས་དག་བྱེད་ཅིང༌། །དྲི་མེད་ཡེ་ཤེས་ལྡན་པའི་བསང་གཏོར་འདི། །སྐུ་གསུང་ཐུགས་ལ་བསང་གཏོར་འདི་ཕུལ་བས། །རྡོ་རྗེ་བསང་གཏོར་མ་ཡིས་མཉེས་གྱུར་ཅིག །པྲོཀྵ་ཎཾ༴ ནམ་མཁའི་གོས་ཅན་རིན་ཐང་མེད་པའི་ཆབ། །རྣམ་པར་འཐོར་བའི་རླུང་གིས་གཡོ་བ་ཡི། །ཆབ་ཀྱི་དཀྱིལ་འཁོར་ལྷ་ཚོགས་དགྱེས་ཕྱིར་འབུལ། །རྡོ་རྗེ་ཞབས་བསིལ་མ་ཡིས་མཉེས་གྱུར་ཅིག །པཱ་དྱཾ༴ ཞིང་ཁམས་ཀུན་ཏུ་སྐྱེ་ཞིང་གནས་པ་ཡི། །རྡོ་རྗེ་མེ་ཏོག་རྣམ་མང་མཆིས་པ་ཀུན། །སྣ་ཚོགས་མཁའ་འགྲོ་མ་ལ་འབུལ་ལགས་ན། །རྡོ་རྗེ་མེ་ཏོག་མ་ཡིས་མཉེས་གྱུར་ཅིག །པུཥྤེ༴ ཞིང་ཁམས་ཀུན་ཏུ་སྦྱར་ཞིང་གནས་པ་ཡི། །བདུག་སྤོས་རྣམ་མང་ཇི་སྙེད་མཆིས་པ་ཀུན། །རྡོ་རྗེ་མཁའ་འགྲོ་མ་ལ་འབུལ་ལགས་ན། །རྡོ་རྗེ་བདུག་སྤོས་མ་ཡིས་མཉེས་གྱུར་ཅིག །དྷཱུ་པེ༴ ཞིང་ཁམས་ཀུན་ཏུ་སྒྲོན་ཞིང་གནས་པ་ཡི། །སྣང་གསལ་རྣམ་མང་ཇི་སྙེད་མཆིས་པ་ཀུན། །རིན་ཆེན་མཁའ་འགྲོ་མ་ལ་འབུལ་ལགས་ན། །རྡོ་རྗེ་སྣང་གསལ་མ་ཡིས་མཉེས་གྱུར་ཅིག །ཨཱ་ལོ་ཀེ༴ ཞིང་ཁམས་ཀུན་ཏུ་འཕྲོ་ཞིང་གནས་པ་ཡི། །དྲི་མཆོག་རྣམ་མང་ཇི་སྙེད་མཆིས་པ་ཀུན། །པདྨ་མཁའ་འགྲོ་མ་ལ་འབུལ་ལགས་ན། །རྡོ་རྗེ་དྲི་མཆོག་མ་ཡིས་མཉེས་གྱུར་ཅིག །གནྡྷེ༴ ཞིང་ཁམས་ཀུན་ཏུ་སྦྱིན་དང་གནས་པ་ཡི། །རོ་མཆོག་རྣམ་མང་ཇི་སྙེད་མཆིས་པ་ཀུན། །ལས་ཀྱི་མཁའ་འགྲོ་མ་ལ་འབུལ་ལགས་ན། །རྡོ་རྗེ་ཞལ་ཟས་མ་ཡིས་མཉེས་གྱུར་ཅིག །ནཻ་ཝི་དྱེ༴ ཞིང་ཁམས་ཀུན་ཏུ་གྲག་ཅིང་གནས་པ་ཡི། །སྒྲ་སྙན་རྣམ་མང་ཇི་སྙེད་མཆིས་པ་ཀུན། །ཆོས་དབྱིངས་མཁའ་འགྲོ་མ་ལ་འབུལ་ལགས་ན། །རྡོ་རྗེ་སྒྲ་སྙན་མ་ཡིས་མཉེས་གྱུར་ཅིག

།ཨོཾ་ཤྲཱི་བཛྲ་ཝཱ་རཱ་ཧཱི་ཤཔད་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྂ། སླར་ཡང་རང་གི་ས་བོན་ལས་སྤྲོས་པའི་འདོད་ཡོན་ལྔའི་ལྷ་མོ་རྣམས་ཀྱིས་དཀྱིལ་འཁོར་པ་ལ་མཆོད་པར་གྱུར། ཁ་དོག་དབྱིབས་ལེགས་ཡིད་འོང་རྒྱན་ཕྲེང་ལྡན། །ཕྱོགས་དུས་ཀུན་ན་གཟུགས་མཆོག་ཅི་མཆིས་པ། །མོས་བློས་རྗེ་བཙུན་མ་ལ་བདག་འབུལ་ན། །བཞེས་ཤིང་བླ་མེད་སྒྲུབ་མཆོག་བསྩལ་དུ་གསོལ། །ཨོཾ་ཤྲཱི་བཛྲ་ཝཱ་རཱ་ཧཱི་རཱུ་པ་ཀཱ་མ་གུ་ཎ་བཛྲ་པཱུ་ཛི་ཏེ་ཨཱཿཧཱུྂ། ཕྱོགས་དུས་ཀུན་ན་ཟིན་དང་མ་ཟིན་པའི། །ཡོན་ཏན་ཡིད་འོང་སྒྲ་སྙན་ཅི་མཆིས་པ། །མོས་བློས་རྗེ་བཙུན་མ་ལ་བདག་འབུལ་ན། །བཞེས་ཤིང་བླ་མེད་སྒྲུབ་མཆོག་བསྩལ་དུ་གསོལ། །ཤཔད༴ ཕྱོགས་དུས་ཀུན་ན་ཙནྡན་སྦྲུལ་སྙིང་དང༌༑ ༑ཨ་གར་ལ་སོགས་དབང་པོ་ཚིམ་བྱེད་དྲི། །མོས་བློས་རྗེ་བཙུན་མ་ལ་བདག་འབུལ་ན། །བཞེས་ཤིང་བླ་མེད་སྒྲུབ་མཆོག་བསྩལ་དུ་གསོལ། །གནྡྷེ༴ ཕྱོགས་དུས་ཀུན་ན་རོ་དང་བཅུད་ལྡན་པའི། །ལུས་སེམས་བརྟས་བྱེད་རོ་མཆོག་བརྒྱ་ལྡན་འདི། །མོས་བློས་རྗེ་བཙུན་མ་ལ་བདག་འབུལ་ན། །བཞེས་ཤིང་བླ་མེད་སྒྲུབ་མཆོག་བསྩལ་དུ་གསོལ། །ར་ས༴ ཕྱོགས་དུས་ཀུན་ན་འཇམ་གཉེན་འཁྲིལ་ཆགས་པའི། །རེག་བྱའི་ཁྱད་པར་འཕགས་པ་ཅི་མཆིས་པ། །མོས་བློས་རྗེ་བཙུན་མ་ལ་བདག་འབུལ་ན། །བཞེས་ཤིང་བླ་མེད་སྒྲུབ་མཆོག་བསྩལ་དུ་གསོལ། །སྤརྴེ༴ སྣ་ཚོགས་དབང་པོའི་གཞུ་ལྟར་རབ་བཀྲ་ཞིང༌། །གང་ལ་རེག་ན་བདེ་བའི་རྒྱུར་གྱུར་པ། །གོས་བཟང་རིན་ཆེན་བདག་བློ་སྦྱང་ཕྱིར་འབུལ། །བཟོད་པ་དམ་པའི་གོས་ཀྱིས་བརྒྱན་པར་ཤོག །ཨོཾ་བཛྲ་ཝཱ་ས་སྱ་པྲ་ཏཱིཙྪ་སྭཱ་ཧཱ། འཛམ་བུ་ཆུ་བོའི་གསེར་ལས་ལེགས་བྱས་ཤིང༌། །རྩིབས་སྟོང་ལྡན་པའི་དཔག་ཚད་ལྔ་བརྒྱ་པ། །ཕྱོགས་ལས་རྣམ་པར་རྒྱལ་བར་བྱེད་པ་ཡི། །འཁོར་ལོ་རིན་ཆེན་གུས་པས་དབུལ་བར་བགྱི། །ཨོཾ་ཤྲཱི་བཛྲ་ཡོ་གི་ནཱི་ཙཀྲ་རཏྣ་པྲ་ཏཱིཙྪ་ཧཱུྂ་སྭཱ་ཧཱ།

ནམ་མཁའི་མཛོད་ལྟར་རེ་བ་སྐོང་མཛད་ཅིང༌། །ཉི་མ་སྟོང་ལས་ལྷག་པའི་གཟི་བརྗིད་འབར། །དྲི་མེད་བཻ་ཌཱུརྻ་ཡི་རིན་ཆེན་མཆོག །ནོར་བུ་རིན་ཆེན་གུས་པས་དབུལ་བར་བགྱི། །མ་ཎི་རཏྣ༴ འཁྲི་ཤིང་གཞོན་ནུ་བཞིན་དུ་ལུས་ཕྲ་ཞིང༌། །བཞིན་རས་རྒྱས་པ་ཟླ་བའི་མཛེས་པ་འཕྲོག །ཨུཏྤལ་མིག་ཅན་དགའ་བཞི་མཆོག་སྟེར་མ། །བཙུན་མོ་རིན་ཆེན་གུས་པས་དབུལ་བར་བགྱི། །སྟྲཱི་རཏྣ༴ ཀུན་གྱི་གནས་དང་གཏེར་ལ་རྟེན་བྱེད་ཅིང༌། །རྒོལ་བ་གཞན་གྱིས་བརྫི་བར་མི་ནུས་ཤིང༌། །ཚོགས་གཉིས་རིན་ཆེན་གཏེར་ལ་ལོངས་སྤྱོད་པ། །ཁྱིམ་བདག་རིན་ཆེན་གུས་པས་དབུལ་བར་བགྱི། །གྲྀ་ཧ་པ་ཏི་རཏྣ༴ ཐེག་ཆེན་ཐལ་དཀར་མཆེ་བ་དྲུག་ལྡན་ཞིང༌། །དམན་པའི་འཇིགས་པ་དག་ལས་རྒྱལ་བྱེད་ཀྱི། །ས་ལ་རབ་བརྟན་ལྟ་བུར་བགྲོད་གྱུར་པ། །གླང་པོ་རིན་ཆེན་གུས་པས་དབུལ་བར་བགྱི། །ཧསྟི་རཏྣ༴ སྤྲིན་གྱི་ཤུགས་ཅན་ཅང་ཤེས་ཀུན་གྱི་གཙོ། །མྱུར་མགྱོགས་རྟ་བདུན་ཁེངས་པ་འཕྲོག་བྱེད་ཅིང༌། །རྫུ་འཕྲུལ་མཁའ་ལ་ཐོགས་མེད་འགྲོ་བ་ཡི། །རྟ་མཆོག་རིན་ཆེན་གུས་པས་དབུལ་བར་བགྱི། །ཨ་ཤྭ་རཏྣ༴ གང་གི་ཡིད་ལ་འདོད་པའི་དཔལ་དག་གིས། །རིག་ཤེས་གནས་ལ་མཁས་པའི་དགའ་སྟོན་གྱིས། །ལྷུན་གྲུབ་འབད་པ་མེད་པར་སྤྱོད་བྱེད་པའི། །བློན་པོ་རིན་ཆེན་གུས་པས་དབུལ་བར་བགྱི། །ཨོཾ་ཤྲཱི་བཛྲ་ཡོ་གི་ནཱི་པ་རི་ཎཱ་ཡ་ཀ་རཏྣ་པྲ་ཏཱིཙྪ་ཧཱུྂ་སྭཱ་ཧཱ། ཞེས་མཆོད་ཅིང༌། བསྟོད་པ་ནི། ཧཱུྂ་༌། རི་བོ་ཆེན་པོའི་ལྷོ་ཕྱོགས་ན། །ཨུ་རྒྱན་རང་བྱུང་དུར་ཁྲོད་ན༑ ༑རི་བོ་ཐམས་ཅད་རུས་པའི་རི། །རྩི་ཤིང་ཐམས་ཅད་མདའ་དང་མདུང༌། །ཆུ་ཀླུང་ཐམས་ཅད་ཁྲག་དང་ཞག །ས་གཞི་ཐམས་ཅད་ཀེང་རུས་ལ། །སྒྲ་སྐད་ཐམས་ཅད་ཧཱུྂ་དང་ཕཊ། །ཁྲོ་བཅུ་རྒྱུ་བ་མི་ནུས་ཤིང༌། །སྟོབས་ཆེན་ཐམས་ཅད་འཇོམས་པའི་ས། །ཡུམ་མཆོག་རྡོ་རྗེ་ཕག་མོ་དེ་ན་བཞུགས། །སྤྱན་འདྲེན་གནས་འདིར་གཤེགས་སུ་གསོལ། །ཕྱག་འཚལ་མཆོད་པ་རབ་ཏུ་འབུལ། །མ་ཡི་སྐུ་མདོག་དམར་སེར་འོད་དུ་འབར་བ་ལས། །བདེ་ཆེན་ཉམས་དང་ལྡན་པའི་མཁའ་འགྲོ་འབུམ། །ཞབས་གཉིས་གར་སྟབས་སྐྱིལ་ཀྲུང་ཕྱེད་པ་ལས༑ ༑བདུད་བཞི་ཐལ་བར་རློག་པའི་མཁའ་འགྲོ་འབུམ། །སྤྱན་གསུམ་ལྡང་མིག་ཕྱོགས་བཅུར་གཟིགས་པ་ལས། །སྣང་སྲིད་ཟིལ་གྱིས་གནོན་པའི་མཁའ་འགྲོ་འབུམ། །ཞལ་གཉིས་རབ་གདངས་མཆེ་བ་གཙིགས་པ་ལས། །སྐྱེ་འཆི་རྩད་ནས་གཅོད་པའི་མཁའ་འགྲོ་འབུམ། །དོན་དམ་རང་བཞིན་ཕག་ཞལ་ནག་པོ་ལས། །ཆོས་སྐུ་འགྱུར་བ་མེད་པའི་མཁའ་འགྲོ་འབུམ། །ཕྱག་གཡས་གྲི་གུག་ནམ་མཁར་ཕྱར་བ་ལས། །བདུད་བཞི་རྩད་ནས་གཅོད་པའི་མཁའ་འགྲོ་འབུམ། །ཕྱག་གཡོན་བྷནྡྷ་ཁྲག་བཀང་བསྣམས་པ་ལས། །རྟོག་མེད་ཟས་ལ་རོལ་པའི་མཁའ་འགྲོ་འབུམ༑

༑ཐོད་སྐམ་ལྔ་ཡིས་དབུ་ལ་བརྒྱན་པ་ལས། །རིགས་ལྔས་འགྲོ་དོན་མཛད་པའི་མཁའ་འགྲོ་འབུམ། །དབུ་སྐྲ་སིལ་བུ་ཐུར་དུ་གྲོལ་བ་ལས། །སེམས་ཅན་བདེ་ལ་འགོད་པའི་མཁའ་འགྲོ་འབུམ། །རུས་པའི་རྒྱན་དྲུག་སྐུ་ལ་གསོལ་བ་ལས། །ཕ་རོལ་ཕྱིན་དྲུག་རྫོགས་པའི་མཁའ་འགྲོ་འབུམ། །རྡོ་རྗེ་ཁ་ཊྭཱཾ་ནམ་མཁར་ཕྱར་བ་ལས། །གནས་ལུགས་སྟོང་ཉིད་རྟོགས་པའི་མཁའ་འགྲོ་འབུམ། །དེ་ལ་མི་མགོ་གསུམ་གྱིས་བརྒྱན་པ་ལས། །དུག་གསུམ་གནད་དུ་བསྣུན་པའི་མཁའ་འགྲོ་འབུམ། །རྡོ་རྗེ་འཁོར་ལོས་རབ་ཏུ་བརྒྱན་པ་ལས། །ཕྲིན་ལས་རྣམ་བཞི་མཛད་པའི་མཁའ་འགྲོ་འབུམ། །དར་སྣ་ལྔ་ཡི་བ་དན་ཕྱར་བ་ལས། །ཡོན་ཏན་ནུབ་པ་མེད་པའི་མཁའ་འགྲོ་འབུམ། །གསེར་གྱི་བུམ་པ་རབ་ཏུ་ལྡིར་བ་ལས། །ཆོས་སྐུ་ཡོན་ཏན་འཛིན་པའི་མཁའ་འགྲོ་འབུམ། །ཌཱ་མ་རུ་ཡི་སིལ་སྒྲ་འཁྲོལ་བ་ལས། །ཤེས་རབ་སྙན་རྒྱུད་འཛིན་པའི་མཁའ་འགྲོ་འབུམ། །ཡུ་བ་དྲང་ཞིང་དཀར་ལ་ལྡེམ་པ་ལས། །བདུད་ཀྱི་རྒྱལ་མཚན་བསྙེལ་བའི་མཁའ་འགྲོ་འབུམ། །རྡོ་རྗེ་ཕྱེད་པ་ཐུར་དུ་བསྟན་པ་ལས། །དགྲ་བགེགས་གཡུལ་ངོ་ཟློག་པའི་མཁའ་འགྲོ་འབུམ། །ཐོད་རློན་ལྔ་བཅུའི་དོ་ཤལ་འཕྱང་བ་ལས། །གསང་སྔགས་རྒྱུད་སྡེ་འཛིན་པའི་མཁའ་འགྲོ་འབུམ། །ཡུམ་གྱི་མཁའ་ལ་མཐོ་དམན་མེད་པ་ལས། །ཆོས་རྣམས་མ་ལུས་བཞུགས་པའི་མཁའ་འགྲོ་འབུམ། །རོ་ཡི་གདན་ལ་དགྱེས་པར་བཞུགས་པ་ལས། །རྣམ་རྟོག་ཐམས་ཅད་སྤངས་པའི་མཁའ་འགྲོ་འབུམ། །མེ་དཔུང་འབར་བའི་དབུས་ན་བཞུགས་པ་ལས། །ཉོན་མོངས་རྣམ་རྟོག་བསྲེགས་པའི་མཁའ་འགྲོ་འབུམ། །གཅེར་བུ་སྐུ་མདོག་དཔལ་གྱི་བེའུ་ལས། །འདོད་ཆགས་བདེ་བར་བསྒྱུར་བའི་མཁའ་འགྲོ་འབུམ། །འདི་རྣམས་ཐམས་ཅད་མ་ཡི་སྤྲུལ་པ་སྟེ། །ཁྲོ་མོའི་གཟུགས་ཅན་རྡོ་རྗེ་རྣལ་འབྱོར་མ། །དབང་ཕྱུག་གཙོ་མོ་ཁྱོད་ལ་བདག་བསྟོད་དོ། །ལྷ་མོ་ཁྱོད་ལ་བསྟོད་པའི་བསོད་ནམས་ཀྱིས། །མི་མཐུན་གནོད་པའི་ཕྱོགས་རྣམས་ཞི་བ་དང༌། །མཆོག་དང་ཐུན་མོང་དངོས་གྲུབ་བསྩལ་དུ་གསོལ། །ཞེས་བསྟོད་ལ༑

རང་གི་ཐུགས་ཀའི་ས་བོན་ལས་སྔགས་ཕྲེང་བྱུང་ཞལ་ནས་ཐོན་མདུན་བསྐྱེད་ཀྱི་ལྷའི་ཐུགས་ཀར་ཐིམ་ཞིང་འཁོར་བར་གྱུར། ཅེས་སྙིང་པོ་བཟླ། དེ་ནས་ནང་གཏོར་ནི་སྔོན་འགྲོ་ལྟར་བྱིན་གྱིས་བརླབས་ལ། ཨ་ཀཱ་རོ་ལན་གསུམ་བརྗོད། ལྷ་མོ་རྣམས་ཀྱི་ལྗགས་རྡོ་རྗེའི་འོད་ཀྱི་སྦུ་གུས་དྲངས་ནས་གསོལ་བར་གྱུར། སྙིང་པོའི་སྔགས་ལ་ཁཱ་ཧི་བཏགས་ལ་འབུལ། ཨརྒྷཾ་སོགས་ཀྱིས་མཆོད། དཔལ་ལྡན་རྡོ་རྗེ་མཁའ་འགྲོ་མ༑ ༑སོགས་ཤོ་ལོ་ཀ་གཅིག་གིས་བསྟོད། ཕྱི་གཏོར་ནི་སྒྲུབ་གྲོགས་ལ་དཀྱིལ་འཁོར་བསྲུང་དུ་བཅུག་ལ། ཕྱི་རོལ་དུ་གཏོར་མ། མཆོད་པ་རྣམ་ལྔ་བཤམས་ལ་སྔར་ལྟར་བྱིན་གྱིས་བརླབས་ལ། རང་གི་ཐུགས་ཀའི་འོད་ཀྱིས་ཕྱོགས་སྐྱོང་གི་ཚོགས་དང་བཅས་པ་སྐད་ཅིག་གིས་བཀུག་པར་གྱུར། ཨོཾ་ཨིནྡྲ། ཡ་མ། ཝ་རུ་ཎ། ཀུ་བེ་ར། མ་ཧཱ་བྷཱུ་ཏ། ཨགྣི། རཱཀྵ་ས། བཱ་ཡུ་དེ་ཝ་ཏ། ཙནྡྲ། སཱུརྻ། བྲཧྨ། ཨཱ་དྱ་དེ་ཝ། བེ་མ་ཙི་ཏྲི། པྲྀ་ཐི་ཝཱི་དེ་ཝ་ཏ། རྣམས་ཀྱི་རྗེས་སུ། ས་པ་རི་ཝཱ་ར་ཨཱ་ཀརྵ་ཡ་ཛཿ ཞེས་བཏགས་པ་དང༌། ཛཿཧཱུྂ་བཾ་ཧོཿ སཾ་ཏྲྀཔྟ་སརྦ་དེ་ཝ་ཏ་སཱ་དྷ་ཀ་སྱ། ཤཱནྟིཾ་ཀུ་རུ། པུཥྚི་ཀུཾ་རུ། སརྦ་ཀརྻནྟུ་སིདྡྷིརྦཧ་ཝནྟུ་ཡ་ཐཱ་སུ་ཁཾ་སུ་ཁེཿ ཞེས་སྤྱན་དྲངས་ལ། ཨོཾ་ད་ཤ་དིཀློ་ཀ་པཱ་ལ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། དེ་བཞིན་དུ། པཱ་དྱཾ་ནས། ཤཔདའི་བར་བརྗོད། ལྷ་ཡི་ཚོགས་རྣམས་མ་ལུས་དང༌། །སོགས་བརྗོད་ལ། ལྷག་ཆད་ཡི་གེ་བརྒྱ་པས་ཁ་བསྐང་ཞིང་གཤེགས་སུ་གསོལ། སྐབས་འདིར་དབང་བསྐུར་བའི་སློབ་དཔོན་དུ་མི་རུང་བའི་གང་ཟག་ལ་ནི་བསྙེན་པའི་གྲངས་མ་གསུངས་ཏེ། ཇི་སྲིད་འཚོའི་བར་དུ་ཡིན་ལ། དབང་བསྐུར་བའི་སློབ་དཔོན་དུ་རུང་བ་ལ་ནི་བསྙེན་པའི་གྲངས་ཚད་ཀྱང་གསུངས་ཏེ། ཨ་བྷ་ཡཱ་ཀ་རས། རྫོགས་ལྡན་དུས་ཀྱི་སྔགས་པས་འབུམ་ཕྲག་གཅིག །གཉིས་ལྡན་དུས་སུ་སྔགས་པས་འབུམ་ཕྲག་གཉིས། །གསུམ་ལྡན་དུས་སུ་འབུམ་ཕྲག་གསུམ་དུ་འགྱུར། །བྱེ་བ་ཕྲག་གསུམ་འབུམ་བཞི་རྩོད་དུས་སྦྱར། །ཞེས་པ་ལྟར་གཙོ་མོ་ལ་འབུམ་དང༌།

མཁའ་འགྲོ་མ་བཞི་ལ་ཁྲི་རེ། སྒོ་མཚམས་མ་དང་གཤིན་རྗེ་བཞི་ལ་སྟོང་ཕྲག་རེ། དཀྱིལ་འཁོར་ལ་ཡང་དེས་མཚོན། བུམ་བསྐྱེད་ཀྱི་གཙོ་མོ་ལ་ཁྲི་དང༌། མཁའ་འགྲོ་མ་བཞི་ལ་སྟོང་ཕྲག་རེ། སྒོ་མཚམས་མ་དང་གཤིན་རྗེ་བཞི་ལ་བརྒྱ་རྩ་རེ་སྟེ། དེ་ལྟར་བསྙེན་ཚད་རྣམས་ཡོངས་སུ་རྫོགས་པས་སློབ་མ་ལ་དབང་བཞི་རྫོགས་སུ་བསྐུར་ན། ལས་བུམ་གྱིས་ཁྲུས་བྱ་ཞིང་བགེགས་བསྐྲད་ལ། བུ་ག་དགུར་དྲིའི་ཐིག་ལེ་བྱ། དཀྱིལ་འཁོར་གྱི་ཤར་སྒོར་འདུག་སྟེ་སྒོ་དབྱེ་བའི་ཕྱག་རྒྱ་བྱ་ཞིང༌། ཨོཾ་བཛྲོངྒྷཱ་ཊ་ས་མ་ཡ་པྲ་ཝེ་ཤ་ཡ་ཧཱུྂ། ཞེས་ཉེར་གཅིག་གམ་བདུན་བརྗོད། དེ་ནས་མཎྜལ་དབུལ། གསོལ་བ་གདབ་པ་ནི། དགའ་ཆེན་ཁྱོད་བདག་སྟོན་པ་ཆེ། །སློབ་དཔོན་ཁྱོད་ནི་དགོངས་སུ་གསོལ། །བྱང་ཆུབ་ཆེན་པོའི་ཚུལ་བསྟན་པ། །མགོན་པོ་ཆེན་པོ་བདག་འཚལ་ལོ། །དམ་ཚིག་དེ་ཉིད་བདག་ལ་སྩོལ། །བྱང་ཆུབ་སེམས་ཀྱང་བདག་ལ་སྩོལ༑ ༑སངས་རྒྱས་ཆོས་དང་དགེ་འདུན་ཏེ། །སྐྱབས་གསུམ་དག་ཀྱང་བདག་ལ་སྩོལ། །ཐར་པ་ཆེན་པོའི་གྲོང་མཆོག་ཏུ། །མགོན་པོས་བདག་ཀྱང་གཞུག་པར་བགྱི། །ཞེས་ལན་གསུམ་བརྗོད། དེ་ནས་རང་གི་མདུན་གྱི་ནམ་མཁར་རྡོ་རྗེ་རྣལ་འབྱོར་མ་ལ་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔས་བསྐོར་བ་ལ་དམིགས་ཏེ་བདུན་རྣམ་དག་དང་སྡོམ་པ་གཟུང་བ་ནི། དཀོན་མཆོག་གསུམ་ལ་བདག་སྐྱབས་མཆི། །སོགས་དང༌། སངས་རྒྱས་སྲས་བཅས་ཐམས་ཅད་དང༌། །དཔའ་བོ་རྣལ་འབྱོར་མ་རྣམས་ཀུན། །བདག་ལ་དགོངས་པར་མཛད་དུ་གསོལ། །བདག་མིང་འདི་ཞེས་བགྱི་བ་ཡིས། །དུས་འདི་ནས་ནི་བཟུང་ནས་སུ༑ ༑བྱང་ཆུབ་སྙིང་པོར་མཆིས་ཀྱི་བར། །ཇི་ལྟར་དུས་གསུམ་མགོན་པོ་རྣམས། །བྱང་ཆུབ་ཏུ་ནི་ངེས་མཛད་པའི། །བྱང་ཆུབ་སེམས་ནི་བླ་ན་མེད། །དམ་པ་བདག་གིས་བསྐྱེད་པར་བགྱི༑ ༑སངས་རྒྱས་རྣལ་འབྱོར་སྡོམ་པ་ལ། །ཚུལ་ཁྲིམས་ཀྱི་ནི་བསླབ་པ་དང༌། །དགེ་བའི་ཆོས་ནི་སྡུད་པ་དང༌། །སེམས་ཅན་དོན་བྱེད་ཚུལ་ཁྲིམས་གསུམ། །བདག་གིས་བརྟན་པོར་གཟུང་བར་བགྱི། །སངས་རྒྱས་ཆོས་དང་དགེ་འདུན་ཏེ། །བླ་ན་མེད་པའི་དཀོན་མཆོག་གསུམ། །དེང་ནས་བརྩམས་ཏེ་གཟུང་བར་བགྱི། །ནམ་དུ་ཡང་ནི་མི་སྤང་ངོ༌། །རྡོ་རྗེའི་རིགས་མཆོག་ཆེན་པོ་ལ། །རྡོ་རྗེ་དྲིལ་བུའི་ཕྱག་རྒྱ་ཡང༌། །ཡང་དག་ཉིད་དུ་གཟུང་བར་བགྱི། །སློབ་དཔོན་དག་ཀྱང་གཟུང་བར་བགྱི། །རིན་ཆེན་རིགས་མཆོག་ཆེན་པོ་ཡི། །དམ་ཚིག་ཡིད་དུ་འོང་བ་ལ། །ཉིན་རེ་བཞིན་ཡང་དུས་དྲུག་ཏུ། །སྦྱིན་པ་རྣམ་བཞི་རྟག་ཏུ་སྦྱིན། །བྱང་ཆུབ་ཆེན་པོ་ལས་བྱུང་བའི། །པདྨའི་རིགས་ཆེན་དག་པ་ལ། །ཕྱི་ནང་གསང་བའི་ཐེག་པ་གསུམ། །དམ་པའི་ཆོས་ནི་གཟུང་བར་བགྱི། །ལས་ཀྱི་རིགས་མཆོག་ཆེན་པོ་ལ། །སྡོམ་པ་ཐམས་ཅད་ལྡན་པ་ཡི། །ཡང་དག་ཉིད་དུ་གཟུང་བར་བགྱི། །མཆོད་པའི་ལས་ཀྱང་ཅི་ནུས་བགྱི། །བླ་ན་མེད་པའི་བྱང་ཆུབ་སེམས། །དམ་པ་བདག་གིས་བསྐྱེད་བགྱིས་ནས། །སེམས་ཅན་ཀུན་གྱི་དོན་གྱི་ཕྱིར། །བདག་གིས་སྡོམ་པ་མ་ལུས་གཟུང༌། །མ་བསྒྲལ་བ་རྣམས་བསྒྲལ་བར་བགྱི། །མ་གྲོལ་བ་རྣམས་བདག་གིས་དགྲོལ། །དབུག་མ་ཕྱིན་རྣམས་དབུགས་དབྱུང་ཞིང༌། །སེམས་ཅན་མྱ་ངན་འདས་ལ་འགོད། །ཅེས་ལན་གསུམ་བརྗོད།

སློབ་དཔོན་གྱིས་རྡོ་རྗེ་ལག་ཏུ་གཏད་ལ། དེང་ཁྱོད་རྡོ་རྗེ་རྣལ་འབྱོར་མས་བྱིན་གྱིས་རླབས་ཀྱི། རྣལ་འབྱོར་མའི་གསང་བ་དམ་པ་འདི་ཁྱོད་ཀྱིས་དཀྱིལ་འཁོར་དུ་མ་ཞུགས་པ་རྣམས་ལ་སྨྲ་བར་མི་བྱ་ཞིང༌། ངས་འདི་གྱིས་ཤིག་ཅེས་བསྒོ་བ་གང་ཡིན་པ་དེ་ཁྱོད་ཀྱིས་བྱ་དགོས་སོ། །གལ་ཏེ་བརྙས་པར་གྱུར་ན་རྡོ་རྗེའི་དམྱལ་བར་ལྟུང་བར་འགྱུར་ཏ་རེ། ཞེས་བརྗོད་བདུད་རྩི་མྱང་ཞིང༌། འདི་ནི་ཁྱོད་ཀྱི་དམྱལ་བའི་ཆུ། །དམ་ཚིག་འདས་ན་སྲེག་པར་བྱེད། །དམ་ཚིག་བསྲུང་ན་དངོས་གྲུབ་སྟེ། །རྡོ་རྗེ་བདུད་རྩི་ཆུ་འདིས་འགྲུབ། ས་མ་ཡ་ཨི་དནྟེ་ན་རཀྐན། ཞེས་སོ། ཨོཾ་ཙཀྵུརྦཧནྡྷ་ཝ་ར་མཱ་ན་ཡ་ཧཱུྂ། ཞེས་མིག་དར་སྦྱིན༑ ཨ་ཁཾ་བཱི་ར་ཧཱུྂ། ཞེས་མེ་ཏོག་སྦྱིན། དཀྱིལ་འཁོར་གྱི་ཤར་སྒོ་ནས་སློབ་དཔོན་དང་དཀྱིལ་འཁོར་གྱི་གཙོ་བོ་ཐ་མི་དད་པ་ལ་ཡིད་ཀྱིས་ཕྱག་བྱ་བར་མོས་ལ། སངས་རྒྱས་ཀུན་གྱི་རང་བཞིན་སྐུ། །སློབ་དཔོན་ལ་ནི་སྐྱབས་སུ་མཆི༑ ༑གཙོ་བོ་ལྷ་མོར་བཅས་པ་ཡི། །ལྷ་རྣམས་ལ་ནི་ཕྱག་འཚལ་ལོ། །ཞེས་གསུམ་བརྗོད། མིག་དར་བསལ་ཞིང༌། རྣལ་འབྱོར་མ་དཔལ་དེང་ཁྱེད་ཀྱི། །མིག་འབྱེད་པ་ནི་བརྩོན་པར་མཛད། །ཕྱེ་བས་ཐམས་ཅད་མཐོང་འགྱུར་ཏེ། །རྡོ་རྗེའི་མིག་ནི་བླ་ན་མེད། །ཨོཾ་བཛྲ་ནཻ་ཏྲ་ཨ་པ་ཧ་ར་པ་ཊ་ལཾ་ཧྲཱིཿ རྟེན་དང་བརྟེན་པར་བཅས་པའི་དཀྱིལ་འཁོར་མངོན་སུམ་དུ་མཐོང་བ་ཡིན་ནོ། །ཞེས་བརྗོད་བྱིན་དབབ་པ་ནི། བསངས་སྦྱངས། སྟོང་པའི་ངང་ལས་སློབ་དཔོན་དང་མདུན་བསྐྱེད་ཀྱི་ཐུགས་ཀ་ནས་འོད་ཟེར་འཕྲོས། ཁྱེད་རང་རྣམས་ལ་ཕོག་རྗེ་བཙུན་རྡོ་རྗེ་རྣལ་འབྱོར་མའི་སྐུར་གྱུར་པའི་ནང་དུ་རྩ་གསུམ་འཁོར་ལོ་བཞི་གསལ་བའི་གསང་གནས་ཀྱི་གཏུམ་མོའི་མེ་སྦར་སྤྱི་བོའི་ཧཾ་ཞུ་ནས་ཐིག་ལེ་དཀར་པོ་སྙིང་གར་བྱུང་ཞིང༌། གསང་གནས་ཀྱི་ཨ་ཤད་ལས་ཐིག་ལེ་དམར་པོ་ཡར་བྱུང་བ་སྙིང་གར་གཅིག་ཏུ་བསྲེས་པས་ལུས་ཐམས་ཅད་ཟག་པ་མེད་པ་དང༌།

དགའ་བདེའི་ཡེ་ཤེས་ཀྱིས་སྐད་ཅིག་ལ་ཁྱབ་པར་གྱུར། ཨོཾ་གསུམ་མའི་སྒྲ་དང་བཅས། ཏིཥྛ་བཛྲ། བརྟན་པར་བྱའོ། །དེ་ནས་བུམ་པའི་དབང་གི་དོན་དུ་མཎྜལ་ཕུལ་ལ། གསོལ་བ་གདབ་པ་ནི། བྱང་ཆུབ་རྡོ་རྗེས་སངས་རྒྱས་ལ། །མཆོད་ཆེན་ཇི་ལྟར་བསྩལ་བ་ལྟར། །བདག་ཀྱང་སྐྱོབ་པའི་དོན་གྱི་ཕྱིར། །ནམ་མཁའི་རྡོ་རྗེས་དེང་བདག་སྩོལ། །ཅེས་གསུམ་བརྗོད། མདུན་གྱི་རྡོ་རྗེ་རྣལ་འབྱོར་མའི་ཕྱག་གིས་བུམ་པ་རང་གི་སྤྱི་བོར་བཞག་ལ། དབང་བསྐུར་རྡོ་རྗེ་ཆེན་པོ་ནི། །ཁམས་གསུམ་ཀུན་གྱིས་ཕྱག་བྱས་པ། །སངས་རྒྱས་ཀུན་གྱི་གསང་གསུམ་གྱི། །གནས་ནས་བྱུང་བས་སྦྱིན་པར་བྱ། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། ཞེས་དབང་བསྐུར་ཆུའི་ལྷག་མ་ཡར་ལུད་པ་ལས་རིགས་ལྔས་དབུ་བརྒྱན་པར་གྱུར། དེ་ལྟར་བུམ་པའི་དབང་ཐོབ་ལུས་ཀྱི་སྒྲིབ་པ་དག །འབྲས་བུ་སྐུ་རྡོ་རྗེ་མངོན་དུ་བྱས་པ་ཡིན་ནོ། །རྡོ་རྗེ་ལག་ཏུ་གཏད་ལ། རྡོ་རྗེ་མཁའ་འགྲོ་ཞེ་སྡང་རྣམ་དག་པ། །རྣམ་ཤེས་གནས་གྱུར་མེ་ལོང་ཡེ་ཤེས་ཀྱི། །རང་བཞིན་མི་གཡོ་མཆོག་གི་དབང་བསྐུར་བས། །བདེ་གཤེགས་ཀུན་གྱི་ཐུགས་སུ་གྲོལ་གྱུར་ཅིག །ཅེས་ཨོཾ་གསུམ་མ་བརྗོད། བུམ་ཆུ་འཐོར་ཞིང༌། མགོ་བོར་ཆུ་ལས་མི་བསྐྱོད་པས་དབུ་བརྒྱན་པར་གྱུར། དབུ་རྒྱན་མགོར་བཞག་ལ། རིན་ཆེན་མཁའ་འགྲོ་ང་རྒྱལ་རྣམ་དག་པ། །ཚོར་བ་གནས་གྱུར་མཉམ་ཉིད་ཡེ་ཤེས་ཀྱི། །རང་བཞིན་མི་གཡོ་མཆོག་གི་དབང་བསྐུར་བས། །བདེ་གཤེགས་ཀུན་གྱི་ཡོན་ཏན་རྫོགས་གྱུར་ཅིག །ཨོཾ་གསུམ་མ་བརྗོད། བུམ་ཆུ་འཐོར། མགོ་བོར་ཆུ་ལས་རིན་ཆེན་འབྱུང་ལྡན་གྱིས་དབུ་བརྒྱན་པར་གྱུར། པདྨ་མགོར་བཞག་ལ། པདྨ་མཁའ་འགྲོ་འདོད་ཆགས་རྣམ་དག་པ། །འདུ་ཤེས་གནས་གྱུར་སོར་རྟོག་ཡེ་ཤེས་ཀྱི། །རང་བཞིན་མི་གཡོ་མཆོག་གི་དབང་བསྐུར་བས། །བདེ་གཤེགས་ཀུན་གྱི་གསུང་ནི་འགྲུབ་གྱུར་ཅིག ༑ཨོཾ་གསུམ་མ་བརྗོད། བུམ་ཆུ་འཐོར། མགོ་བོར་ཆུ་ལས་འོད་དཔག་མེད་པས་དབུ་བརྒྱན་པར་གྱུར།

དྲིལ་བུ་ལག་ཏུ་གཏད་ལ། ལས་ཀྱི་མཁའ་འགྲོ་ཕྲག་དོག་རྣམ་དག་པ། །འདུ་བྱེད་གནས་གྱུར་བྱ་གྲུབ་ཡེ་ཤེས་ཀྱི། །རང་བཞིན་མི་གཡོ་མཆོག་གི་དབང་བསྐུར་བས། །བདེ་གཤེགས་ཀུན་གྱི་ཕྲིན་ལས་རྫོགས་གྱུར་ཅིག །ཨོཾ་གསུམ་མ་བརྗོད། བུམ་ཆུ་འཐོར། མགོ་བོར་ཆུ་ལས་དོན་ཡོད་གྲུབ་པས་དབུ་བརྒྱན་པར་གྱུར། གྲི་གུག་སྦྱིན་ཞིང༌། སངས་རྒྱས་མཁའ་འགྲོ་གཏི་མུག་རྣམ་དག་པ། །གཟུགས་ཕུང་གནས་གྱུར་ཆོས་དབྱིངས་ཡེ་ཤེས་ཀྱི། །རང་བཞིན་མི་གཡོ་མཆོག་གི་དབང་བསྐུར་བས། །བདེ་གཤེགས་ཀུན་གྱི་སྐུ་ནི་འགྲུབ་གྱུར་ཅིག །ཨོཾ་གསུམ་མ་བརྗོད། བུམ་ཆུ་འཐོར་ཞིང༌། མགོ་བོར་ཆུ་ལས་རྣམ་པར་སྣང་མཛད་ཀྱིས་དབུ་བརྒྱན་པར་གྱུར། དེ་ནས་བརྡའི་དབང་བཞི་ནི། མདའ་གཞུ་བསྟན་ལ། འདི་ནི་ཁྱོད་ཀྱི་ཡབ་ཧེ་རུ་ཀ་སྔོན་པོ་སྦས་པའི་ཚུལ་གྱིས་ཁ་ཊྭཱཾ་གར་སྣང་བ་ཐབས་ཤེས་ཡ་མ་བྲལ་བ་གྱིས་ཤིག་ཅེས་པའི་བརྡ་ཡིན་ནོ། །ཕག་མགོ་བསྟན་ལ། འདི་ནི་ཁྱོད་ཀྱིས་ཕག་མ་གཙང་བཙོག་མེད་པ་བཞིན་དུ་རྟོག་མེད་ཀྱི་ཡེ་ཤེས་ཡང་དག་སྒོམས་ཤིག་ཅེས་པའི་བརྡ་ཡིན་ནོ། །ཀ་པཱ་ལ་བསྟན་ལ། འདི་ནི་ཁྱོད་ཀྱིས་ཆོས་ཉིད་གང་དུ་ཡང་མི་གནས་ཤིང་སྐྱེ་འགག་འགྲོ་འོང་བྱུང་གནས་དང་བྲལ་བ་ཡིན་ནོ་ཞེས་པའི་བརྡ་ཡིན་ནོ། །རྡོ་རྗེ་རྒྱ་གྲམ་བསྟན་ལ། འདི་ནི་ཁྱོད་ཀྱིས་བསྐྱེད་རྫོགས་མཐར་ཕྱིན་པའི་ཚེ་ཕྲིན་ལས་བཞིས་སེམས་ཅན་གྱི་དོན་གྱིས་ཤིག་ཅེས་པའི་བརྡ་ཡིན་ནོ། །དེས་རིག་པའི་དབང་རྣམས་ཐོབ། ལམ་བསྐྱེད་རྫོགས་བསྒོམ་པ་ལ་དབང༌། དེ་ནས་གསང་དབང་གི་དོན་དུ་མཎྜལ་ཕུལ་ཞིང༌། གསོལ་བ་གདབ་པ་ནི། བྱང་ཆུབ་རྡོ་རྗེས་སངས་རྒྱས་ལ། །མཆོད་ཆེན་ཇི་ལྟར་བསྩལ་བ་ལྟར། །བདག་ཀྱང་སྐྱོབ་པའི་དོན་གྱི་ཕྱིར། །ནམ་མཁའི་རྡོ་རྗེས་དེང་བདག་སྩོལ། །ཞེས་གསུམ་བརྗོད་བདུད་རྩི་སྦྱིན་ཞིང༌། ཇི་ལྟར་འདས་པའི་སངས་རྒྱས་ཀྱིས། །བྱང་ཆུབ་སྲས་མཆོག་དབང་བསྐུར་ལྟར། །བདག་གིས་གསང་བའི་སེམས་རྒྱུན་གྱི། །དེང་འདིར་ཁྱོད་ལ་དབང་བསྐུར་རོ། །ཨོཾ་གསུམ་མའི་སྔགས་ཀྱིས་བདུད་རྩི་སྦྱིན་ལ།

སློབ་མས། ཨ་ཧོཿམ་ཧཱ་སུ་ཁ། ཞེས་བདུད་རྩི་མྱང༌། དེས་གསང་བའི་དབང་ཐོབ་ངག་གི་སྒྲིབ་པ་དག །འབྲས་བུ་ལོངས་སྤྱོད་རྫོགས་པའི་སྐུ་འགྲུབ་པའི་སྐལ་པ་དང་ལྡན་པར་བྱས་སོ། །ཤེས་རབ་ཡེ་ཤེས་ཀྱི་དབང་གི་དོན་དུ་མཎྜལ་ཕུལ་ཞིང༌། གསོལ་བ་གདབ་པ་ནི། བཅོམ་ལྡན་ཞི་བ་ཆེན་པོ་ཀྱེ། །རྡོ་རྗེ་རྣལ་འབྱོར་གཅིག་བཞེད་པ། །མི་ཕྱེད་ཕྱག་རྒྱ་སྒྲུབ་པ་པོ། །རྡོ་རྗེ་རྣལ་འབྱོར་ལས་བྱུང་བ། །ཇི་ལྟར་ཁྱོད་ནི་བདག་ཉིད་ཆེ། །མངའ་བདག་བདག་ལའང་དེ་ལྟར་མཛོད། །འཁོར་བ་འདམ་གྱི་ཚོགས་ནང་ན། །བྱིང་བ་སྐྱབས་མེད་བདག་ལ་སྐྱོབས། །ཞེས་གསུམ་བརྗོད། སློབ་དཔོན་གྱིས་སློབ་མའི་དཔྲལ་བར་སིནྡྷུ་རའི་ཐིག་ལེ་བྱས་ལ། སློབ་དཔོན་གྱི་ཐུགས་ཀ་ནས་རྡོ་རྗེ་ཕག་མོ་ཚོན་གང་བ་ཞིག་བྱུང་སྟེ་ཁྱེད་རང་གི་སྨིན་མཚམས་སུ་ཐིམ་པས་མི་རྟོག་པའི་ཏིང་ངེ་འཛིན་ཉམས་སུ་མྱོང་བར་གྱུར། དེས་ཤེས་རབ་ཡེ་ཤེས་ཀྱི་དབང་ཐོབ་ཡིད་ཀྱི་དྲི་མ་དག །འབྲས་བུ་ཆོས་ཀྱི་སྐུ་འགྲུབ་པའི་སྐལ་པ་དང་ལྡན་པར་བྱས་སོ། །དབང་བཞི་པའི་དོན་དུ་མཎྜལ་ཕུལ། གསོལ་བ་གདབ་པ་ནི། ཁྱོད་ཞབས་པདྨོའི་བཀའ་དྲིན་གྱིས༑ ༑གཙོ་བོའི་དབང་བསྐུར་རྣམ་གསུམ་ཐོབ། །དེ་རིང་རིན་ཆེན་བཞི་པ་ཡང༌། །བཀའ་དྲིན་གྱིས་ནི་བསྐྱབ་ཏུ་གསོལ། ཞེས་གསུམ་བརྗོད། ཕྱག་རྒྱ་ཆེན་པོའི་གནས་མཆོག་ན། བྱང་ཆུབ་སེམས་དཔའ་སྤྱོད་པའི་བློ་གྲོས་བཞུགས། དེ་ནི་མིང་ཙམ། བརྡ་ཙམ། བཏགས་པ་ཙམ། དེས་ཕྱག་རྒྱ་ཆེན་པོ་བསམ་གྱིས་མི་ཁྱབ་པའི་བརྡ་ཡིན་ཏེ། ཡེ་ཤེས་འདི་ནི་ཆེས་ཕྲ་ཞིང༌། །རྡོ་རྗེ་ནམ་མཁའི་དཀྱིལ་ལྟ་བུ། །རྡུལ་བྲལ་མཐར་ཕྱིན་ཞི་བ་སྟེ། །ཁྱོད་རང་ཡང་ནི་དེ་ཡི་ཕ། །ཞེས་པ་ཐམས་ཅད་ཀྱང་དོན་གཅིག་མིང་གི་རྣམ་གྲངས་ཏེ་དོན་དུ་ཆོས་ཐམས་ཅད་སྐྱེ་འགག་གཉིས་མེད། སྤང་བླང་གཉིས་མེད། རེ་དོགས་གཉིས་མེད། མཉམ་རྗེས་གཉིས་མེད། སྣང་སེམས་གཉིས་མེད། མཐའ་དབུས་རྣམ་པ་གཉིས་མེད་པའི་རང་གི་སེམས་ཉིད་བཅོས་ལྷད་དང་བྲལ་བའི་ངང་དུ་མཉམ་པར་བཞག་པས་དོན་དམ་པའི་ཡེ་ཤེས་མངོན་སུམ་དུ་མཐོང་བར་འགྱུར་རོ། །ཞེས་དང༌།

གཞན་ཡང་སྐབས་འདིར་ངོ་སྤྲོད་རྒྱས་པར་བྱའོ། །དེས་དབང་བཞི་པ་ཐོབ་སྒོ་གསུམ་གྱི་དྲི་མ་དག་འབྲས་བུ་ངོ་བོ་ཉིད་ཀྱི་སྐུ་འགྲུབ་པའི་སྐལ་བ་དང་ལྡན་པར་བྱས་སོ། །སློབ་དཔོན་གྱི་དབང་བསྐུར་བ་ནི་མཎྜལ་ཕུལ་ཞིང༌། གསོལ་བ་གདབ་པ་ནི། ཕྱིར་མི་ལྡོག་པའི་དབང་བསྐུར་ཆེ༑ ༑དཔའ་བོ་ཆེན་པོ་བདག་ལ་སྩོལ། །འགྲོ་བ་མཚན་མ་མེད་བྱེད་པ། །དེ་ནི་དེང་འདིར་བསྩལ་དུ་གསོལ། །ཞེས་གསུམ་བརྗོད། ཁྱེད་རང་རྣམས་སྐད་ཅིག་གིས་རྡོ་རྗེ་འཆང་སྐུ་མདོག་སྔོན་པོ་རྡོར་དྲིལ་འཛིན་པའི་སྐུར་གསལ་བར་གྱུར། དེ་ནས་རྡོ་རྗེ། དྲིལ་བུ། ཁ་ཊྭཱཾ་ག །ཀ་པཱ་ལ། གྲི་གུག་རྣམས་ལག་ཏུ་གཏད་ལ། རྡོ་རྗེ་དྲིལ་བུ་ཁ་ཊྭཱཾ་ག །ཀ་པཱ་ལ་དང་གྲི་གུག་སོགས། །ཁྱོད་ལ་ཡང་ནི་སྦྱིན་པར་བྱེད༑ ༑སློབ་མའི་ཚོགས་རྣམས་བསྡུ་བར་གྱིས། །ཁྱོད་ཀྱིས་འཇིག་རྟེན་དང་འཇིག་རྟེན་ལས་འདས་པའི་སྟོན་པ་དང༌། ཆོས་འཆད་པ་དང༌། རྩོམ་པ་ལ་སོགས་པ་རྡོ་རྗེ་སློབ་དཔོན་གྱིས་བྱ་བར་རིགས་པ་རྣམས་གྱིས་ཤིག །ཅེས་གནང་བ་སྦྱིན། དེ་ནས་བཟླས་པའི་ལུང་ནི། སློབ་དཔོན་གྱི་ཐུགས་ཀ་ནས་སྔགས་ཀྱི་ཕྲེང་བ་བྱུང་ཞལ་ནས་ཐོན་ཁྱེད་རང་གི་ཞལ་དུ་ཞུགས། སྙིང་གའི་ས་བོན་ལ་གཡོན་དུ་རིམ་པ་གསུམ་དུ་འཁོར་བ་ལ་དམིགས་ཏེ་སྔགས་ཀྱི་རྗེས་ཟློས་བྱ། བཅོམ་ལྡན་བདག་གིས་གཟུང་ལགས་ཀྱི། །བཅོམ་ལྡན་བདག་ལ་བྱིན་གྱིས་རློབས། །ཞེས་གསུམ་བརྗོད། སློབ་དཔོན་གྱིས་མེ་ཏོག་འཐོར་ཞིང༌། བཅོམ་ལྡན་འདི་ལ་བསྩལ་ལགས་ཀྱི། །འདི་ལ་འགོ་བར་མཛད་དུ་གསོལ། །སྔགས་ཀྱི་དངོས་གྲུབ་བསྩལ་དུ་གསོལ། །བརྟུལ་ཞུགས་བརྟན་པར་མཛད་དུ་གསོལ། །ཕྲིན་ལས་རྫོགས་པར་མཛད་དུ་གསོལ། །ཞེས་བརྗོད། གཙོ་བོས་ཇི་ལྟར་བཀའ་བསྩལ་པ། །དེ་དག་ཐམས་ཅད་བདག་གིས་བགྱིད། །དེང་ནས་བརྩམས་ཏེ་བདག་བྲན་དུ། །ཁྱེད་ལ་བདག་ནི་འབུལ་ལགས་ན། །ཁྱེད་ཀྱིས་སློབ་མར་བཟུང་བ་དང༌། །ཆ་ཡིས་ཀྱང་ནི་སྤྱད་དུ་གསོལ། །ཞེས་བརྗོད་མཎྜལ་འབུལ་ལོ། །དེ་ནས་ཚོགས་ཀྱི་ལག་མཆོད་བྱ་བ་ནི།

ལག་གཡོན་གྱི་སྟེང་དུ་གཡས་པའི་སྲིན་ལག་གིས་བདུད་རྩིས་ཆོས་འབྱུང་བསྣོལ་མར་བྲིས་ཏེ། དབུས་སུ་ཨོཾ་བཾ་ལས་རྡོ་རྗེ་ཕག་མོ་དམར་མོ། ཧཾ་ཡོཾ་ལས་གཤིན་རྗེ་མ་སྔོན་མོ། ཧྲཱིཾ་མོཾ་ལས་རྨོངས་བྱེད་མ་དཀར་མོ། ཧྲིཾ་ཧྲཱིཾ་ལས་སྐྱོད་བྱེད་མ་སེར་མོ། ཧུཾ་ཧཱུྂ་ལས་སྐྲག་བྱེད་མ་ལྗང་གུ། ཕཊ་ཕཊ་ལས་ཙཎྜི་ཀ་དུད་ཁ་རྣམས་སུ་གྱུར། སོར་མོ་རྣམས་སུ་ཨོཾ་ཧ་ལས་རྡོ་རྗེ་སེམས་དཔའ་དཀར་པོ། ན་མ་ཧི་ལས་རྣམ་པར་སྣང་མཛད་སེར་པོ། སྭཱ་ཧཱ་ཧུ་ལས་པདྨ་གར་གྱི་དབང་ཕྱུག་དམར་པོ། བཽ་ཥཊ་ཧེ་ལས་ཧེ་རུ་ཀ་མཐིང་ག །ཧུཾ་ཧཱུྂ་ཧོཿལས་རྡོ་རྗེ་ཉི་མ་དམར་སེར། ཕཊ་ཧཾ་ལས་རྟ་མཆོག་ལྗང་གུ་རྣམས་སུ་གྱུར། ཨརྒྷཾ་སོགས་ཀྱིས་མཆོད། དཔལ་ལྡན་རྡོ་རྗེ་མཁའ་འགྲོ་མ། །སོགས་ཀྱིས་བསྟོད། ཚོགས་གཡོན་སྐོར་དུ། ཨོཾ་བཾ་ཧཾ་ཡོཾ་ཧྲཱིཾ་མོཾ་ཧྲིཾ་ཧྲཱིཾ་ཧུཾ་ཧཱུྂ་ཕཊ་ཕཊ། གཡས་སྐོར་དུ། ཨོཾ་ཧ་ན་མ་ཧི་སྭཱ་ཧཱ་ཧུ་བཽ་ཥཊ་ཧེ་ཧུཾ་ཧཱུྂ་ཧོཿཕཊ་ཧཾ་ཨོཾ་ཨཱཿཧཱུྂ། ཞེས་ཡིག་བརྒྱ་བརྗོད། ལག་པར་གནས་པའི་ལྷ་རྣམས་རང་ཉིད་ལ་ཐིམ་པར་གྱུར། ཐལ་མོ་གནས་གསུམ་དུ་གཏུགས་ལ། ཨོཾ་ཨཱཿཧཱུྂ། ཧཱུྂ་ཨཱཿཨོཾ། ཚོགས་ལ་བདུད་རྩི་བསང་ཆུ་འཐོར་ཞིང༌། སྔོན་འགྲོ་ལྟར་བྱིན་གྱིས་བརླབས་ལ། འབྲས་རྒུན་བུ་རམ་བཅོས་པའི་ཆང༌། །ཤེས་རབ་མ་ད་ན་མཆོད་འདི། །དབང་བཞིའི་བདུད་རྩིར་བྱིན་གྱིས་རློབས། །སྤྱད་པས་དབང་བཞིའི་དོན་རྟོགས་ཤོག །བ་ལ་ཤ་ལྔ་འབྲས་འཁུར་དང༌། །ཐབས་ཆེན་མཾ་སའི་མཆོད་པ་འདི། །རྟོག་མེད་བདུད་རྩིར་བྱིན་གྱིས་རློབས། །སྤྱད་པས་ཆོས་སྐུ་ཐོབ་པར་ཤོག །དབང་པོ་ལྔ་དང་བཅས་པ་ཡི༑ ༑སྣ་ཚོགས་ཀེང་རུས་མཆོད་པ་འདི། །བདེ་སྟོང་བདུད་རྩིར་བྱིན་གྱིས་རློབས། །སྤྱད་པས་ལོངས་སྐུ་ཐོབ་པར་ཤོག །བྱང་སེམས་རྐང་དང་ཁུ་བ་ཞག །ག་ཎ་རཀྟའི་ལོངས་སྤྱོད་འདི༑ ༑གསལ་སྟོང་བདུད་རྩིར་བྱིན་གྱིས་རློབས།་་༌།སྤྱད་པས་སྤྲུལ་སྐུ་ཐོབ་པར་ཤོག །བུ་རམ་ལ་སོགས་མངར་གསུམ་དང༌། །དཀར་གསུམ་ཨརྒྷཾ་མཆོད་པ་འདི། །ཟག་མེད་བདུད་རྩིར་བྱིན་གྱིས་རློབས། །སྤྱད་པས་སྐྱེ་མེད་དོན་རྟོགས་ཤོག

།འདོད་ཡོན་ཕྱི་ནང་གསང་མཆོད་རྣམས། །རིགས་ལྔའི་བདུད་རྩིར་བྱིན་གྱིས་རློབས། །སྤྱད་པས་འཁོར་དང་མྱང་འདས་ཀྱི། །ཡོན་ཏན་རིན་ཆེན་ཐོབ་གྱུར་ཅིག །ཨོཾ་ཨཱཿཧཱུྂ། བརྗོད་པ་ཨོཾ་གྱི་འོད་ཟེར་གྱིས། །ཞེ་སྡང་ལས་གྱུར་ཚོགས་ཀྱི་རྫས། །དཀར་ལ་མདངས་ཆགས་བདུད་རྩིར་གྱུར། །བདེ་ཆེན་སྐུ་རུ་འགྱུར་བའི་རྫས༑ ༑སྤྱད་པས་རིན་ཆེན་ཆོས་སྐུ་ལ། །ཉམས་རྟོགས་དབྱེར་མེད་འཕེལ་གྱུར་ཅིག །གནོད་སེམས་ཞེ་སྡང་འཁྲུག་པ་ཀུན། །བྱམས་པ་ཆེན་པོར་འགྱུར་བར་ཤོག །བརྗོད་པ་ཨཱཿཡི་འོད་ཟེར་གྱིས། །འདོད་ཆགས་ལས་གྱུར་ཚོགས་ཀྱི་རྫས། །དམར་ལ་མདངས་ཆགས་བདུད་རྩིར་གྱུར། །འགག་མེད་གསུང་སྒྲ་སྒྲོག་པའི་རྫས། །སྤྱད་པས་གསུང་དབྱངས་དྲུག་ཅུ་ཡིས། །གདུལ་བྱ་མ་ལུས་ཚིམ་གྱུར་ཅིག །ཟག་བཅས་བདེ་བའི་ཉམས་མྱོང་ཀུན། །ཟག་མེད་བདེ་བར་འགྱུར་བར་ཤོག །བརྗོད་པ་ཧཱུྂ་གི་འོད་ཟེར་གྱིས། གཏི་མུག་ལས་གྱུར་ཚོགས་ཀྱི་རྫས། །མཐིང་ལ་མདངས་ཆགས་བདུད་རྩིར་གྱུར། །གཉིས་མེད་ཆོས་སྐུར་འགྱུར་བའི་རྫས། །སྤྱད་པས་སེམས་རྒྱུན་ཡེ་ཤེས་ལྔ། །རྒྱུན་ཆད་མེད་པར་འཕེལ་གྱུར་ཅིག །རྨོངས་ཤིང་མ་རིག་གཏི་མུག་སོགས། །འོད་གསལ་ཆེན་པོར་འགྱུར་པ་ཤོག །མཁྱེན་པའི་ཡེ་ཤེས་ལྔ་ལྡན་པའི། །རྟོག་བྲལ་བདུད་རྩིའི་ཚོགས་འཁོར་འདི། །ལྔ་རྫོགས་བདུད་རྩི་ཡིན་པའི་ཕྱིར༑ ༑བདེ་གཤེགས་རྡོ་རྗེ་འཆང་ལ་སོགས། །དུས་གསུམ་བདེ་གཤེགས་དཔའ་བོ་དང༌། །ཕྱི་ནང་མཁའ་འགྲོས་བཞེས་སུ་གསོལ། །ཨ་ལ་ལ་ཏེ་དགྱེས་པར་མཛོད། །རྣལ་འབྱོར་དབང་ཕྱུག་དཔའ་བོ་དང༌། །མཁའ་འགྲོའི་ཚོགས་དང་བཅས་པ་ཡིས། །བདག་ཅག་འདིར་འདུས་ཐམས་ཅད་ཀྱི། །ལུས་ངག་ཡིད་གསུམ་ཐམས་ཅད་དང༌། །ཕུང་པོ་ཁམས་དང་སྐྱེ་མཆེད་ལ། །བྱིན་གྱིས་བརླབ་པར་མཛད་དུ་གསོལ། །ལུས་སྤྲུལ་སྐུ་སངས་རྒྱས་སུ་བྱིན་གྱིས་རློབས། །ངག་ལོངས་སྤྱོད་རྫོགས་སྐུར་བྱིན་གྱིས་རློབས། །སེམས་གཉིས་མེད་ཆོས་སྐུར་བྱིན་གྱིས་རློབས༑ ༑སྐུ་གསུམ་མ་ཐོབ་བར་དུ་ཡང༌། །ཕྱི་ནང་བར་ཆད་མི་འབྱུང་ཞིང༌། །བྱིན་གྱིས་བརླབ་པར་མཛད་དུ་གསོལ། །རྩེ་གཅིག་གསོལ་བ་བཏབ་པ་ཡིས། །ཕྱི་ཡི་བར་ཆད་ཕྱི་རུ་སོལ། །ནང་གི་བར་ཆད་ནང་དུ་སོལ། །མཆོག་ཐུན་དངོས་གྲུབ་བསྩལ་དུ་གསོལ། །ཞེས་འབུལ་ཞིང་ཚོགས་ལ་ལོངས་སྤྱད་པར་བྱའོ། །རྡོ་རྗེ་སློབ་དཔོན་ལ་ཚོགས་ཕུད་དབུལ་བ་ནི།

ལས་ཀྱི་རྡོ་རྗེས་འདི་སྐད་དུ། རྡོ་རྗེ་སློབ་དཔོན་དགོངས་སུ་གསོལ། །བདག་གིས་ཚོགས་ཀྱི་ཡོ་བྱད་འདི། །དང་བའི་ཡིད་ཀྱིས་འབུལ་ལགས་ན། །ཅི་བདེ་བ་ནི་བཞེས་སུ་གསོལ། །ཞེས་དབུལ། སློབ་དཔོན་གྱིས་ལན་གདབ་པ་ནི། བདེ་གཤེགས་ཆོས་ལ་རིན་ཐང་མེད། །འདོད་ཆགས་དྲི་མ་དང་བྲལ་ཞིང༌། །གཟུང་དང་འཛིན་པ་རྣམས་སྤངས་པ། །དེ་ཉིད་ལ་ནི་གུས་པས་འདུད། །ཅེས་ལོངས་སྤྱད། ལྷག་མ་རྣམས་བསྡུས་ལ་རྡོ་རྗེ་སློབ་དཔོན་གྱི་ཁ་ཆུ་བྲན་ལ༑ ཨ་ཀཱ་རོ་གསུམ་བརྗོད། ཧཱུྂ་༌། རྡོ་རྗེ་ཕག་མོ་ལྷག་མའི་བདག །སྔགས་ལས་སྐྱེས་དང་ཞིང་ལས་སྐྱེས། །ལས་ལས་སྐྱེས་པའི་མཁའ་འགྲོ་མ། །དུར་ཁྲོད་བརྒྱད་ཀྱི་གནས་ཉུལ་ཞིང༌། །ལྷ་ཀླུ་གནོད་སྦྱིན་སྡེ་བརྒྱད་དང༌། །ཡུལ་ཕྱོགས་འདིར་གནས་འབྱུང་པོའི་ཚོགས། །ལྷག་མར་དབང་བ་གང་མཆིས་པ། །དཔལ་གྱི་ཕ་འབབ་འདི་བཞེས་ལ། །རྣལ་འབྱོར་བདག་ཅག་འཁོར་བཅས་ཀྱི། །རྐྱེན་ངན་བར་ཆད་ཞི་བ་དང༌། །ཕྲིན་ལས་རྣམ་བཞི་འགྲུབ་པར་མཛོད། །ཨུཙྪིཥྚ་བ་ལིངྟ་ཁ་ཁ་ཁཱ་ཧི་ཁཱ་ཧི། ཞེས་གཙང་སར་དོར་ཞིང་ཆོ་ག་ཞག་མང་སྦྲེལ་ན་དཀྱིལ་འཁོར་གྱི་ཤར་ལྷོའི་འགྲམ་དུ་འབུལ་བར་བྱའོ། །རྗེས་ཀྱི་ཆོ་ག་ནི། མཆོད་པ་རྣམས་ཁ་གསོས་ལ། བསོད་ནམས་ཞིང་དུ་གྱུར་པའི་སངས་རྒྱས་ལ། །སྣང་ལ་རང་བཞིན་མེད་པའི་མཆོད་ཡོན་འདི། །སྣང་སྟོང་དབྱེར་མེད་སེམས་ཀྱིས་འབུལ་ལགས་ན། །བདེ་སྟོང་ཟག་མེད་ཐུགས་ཀྱིས་བཞེས་སུ་གསོལ། །ཨོཾ་སརྦ་ཏ་ཐཱ་ག་ཏ་ཨརྒྷཾ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྂ་སྭཱ་ཧཱ། དེ་བཞིན་དུ། ཞབས་བསིལ༑ མེ་ཏོག །བདུག་སྤོས། སྣང་གསལ། དྲི་མཆོག །ཞལ་ཟས། རོལ་མོ། ཞེས་དང༌། པཱ་དྱཾ། པུཥྤེ། དྷཱུ་པེ། ཨཱ་ལོ་ཀེ། གནྡྷེ། ནཻ་ཝི་དྱེ། ཤཔད། ཞེས་སྦྱར་ཞིང་མཆོད་ལ། བསྟོད་པ་ནི། ཨོཾ། བཅོམ་ལྡན་འདས་མ་རྡོ་རྗེ་ཕག་མོ་ལ་ནི་ཕྱག་འཚལ་ལོ། །འཕགས་མ་འཇིག་རྟེན་གསུམ་ཡུམ་གཞན་གྱིས་མི་ཐུབ་རིག་པའི་དབང་ཕྱུག་ཆེ། །འབྱུང་པོ་ཐམས་ཅད་འཇིགས་མཛད་ཀུན་ཏུ་འབེབས་མ་རྡོ་རྗེ་ཆེན་མོ་ཉིད། །རྡོ་རྗེ་གདན་མ་མི་ཕམ་གཞན་གྱིས་མི་ཐུབ་དབང་མཛད་གཡོ་བ་ཅན། །དུག་ཀྱང་སྐེམ་པར་མཛད་མ་འཇིགས་སུ་རུང་བའི་ཁྲོ་མོ་གཙིགས་བྱེད་མ༑ ༑སྐྲག་བྱེད་གསོད་བྱེད་རབ་ཏུ་འབྱེད་པར་བྱེད་ཅིང་ཕ་རོལ་ལས་རྒྱལ་མ། །རྣམ་པར་རྒྱལ་མ་རྨུགས་པར་མཛད་ཅིང་རེངས་དང་རྨོངས་པར་མཛད་པ་མོ། །རྡོ་རྗེ་ཕག་མོ་རྣལ་འབྱོར་ཆེན་མོ་འདོད་པའི་དབང་ཕྱུག་མ་ལ་འདུད། །ཅེས་བསྟོད་ལ།

བཟོད་པར་གསོལ་བ་ནི། བཅོམ་ལྡན་འདས་མ་རྡོ་རྗེ་རྣལ་འབྱོར་མ། །བློ་དམན་བདག་གིས་ནོངས་སམ་ཉེས་གྱུར་གང༌། །གང་ཕྱིར་ཁྱོད་ཉིད་འགྲོ་ཀུན་མགོན་གྱུར་སླད། །ནོངས་པ་གང་ཕྱིར་མཆོག་གིས་བཟོད་པར་རིགས། །ཞེས་ཡིག་བརྒྱ་བརྗོད། རང་གི་ཐུགས་ཀའི་ས་བོན་ལས་འོད་ཟེར་འཕྲོས་མདུན་གྱི་དཀྱིལ་འཁོར་ལ་ཕོག་མཐའ་ནས་རིམ་གྱིས་བསྡུས་ལྷ་མོ་བཞི་ལ་ཐིམ། དེ་རྣམས་ཀྱང་གཙོ་མོ་ལ་ཐིམ། དེ་ཡང་ཐུགས་ཀའི་ཧཱུྂ་ལ་ཐིམ། ཧཱུྂ་དེ་ཡང་རང་ཉིད་ལ་ཐིམ། རང་གི་ལུས་སྟོད་སྨད་ནས་འོད་དུ་ཞུ་ཐུགས་ཀའི་ས་བོན་ལ་ཐིམ། དེ་ཡང་ཆེས་ཕྲ་བར་གྱུར་ཏེ་འོད་ཟེར་ལྔའི་གོང་བུར་གྱུར་པ་དེ་ཉིད་ཀྱང་མི་དམིགས་པ་སྟོང་པ་ཉིད་དུ་གྱུར། ཨོཾ་ཡོ་ག་ཤུདྡྷཿསོགས་བརྗོད། སླར་ཡང་རང་ཉིད་རྡོ་རྗེ་རྣལ་འབྱོར་མའི་སྐུར་གསལ་བར་གྱུར། སྨོན་ལམ་ནི། ཁྱོད་ཉིད་བསྒྲུབས་པའི་དགེ་བ་དྲི་མེད་གང་ཞིག་ནི། །བདག་གིས་ཐོབ་པ་དེ་ཡི་སྲོག་ཆགས་ཕུང་པོ་རྣམས། །ལུས་དམན་རབ་དགའི་དགའ་བས་རྟག་ཏུ་སྙིང་གཏམས་ནས། །ཕྱག་རྒྱ་ཆེན་པོའི་དངོས་གྲུབ་དམ་པ་བརྙེས་གྱུར་ཅིག །ཅེས་སྨོན་ལམ་བཏབ། བཀྲ་ཤིས་བྱ་བ་ནི། ཡན་ལག་བདུན་ལྡན་ཟུང་འཇུག་རྡོ་རྗེ་འཆང༌། །ཏིལླིའི་མཚན་ཅན་མཁས་མཆོག་ནཱ་རོ་པ། །སྐད་གཉིས་སྨྲ་བ་མར་སྟོན་ཆོས་རྗེ་སོགས། །ཟུང་འཇུག་བླ་མ་བརྒྱུད་པའི་བཀྲ་ཤིས་ཤོག །བདེ་སྟོང་གཉིས་མེད་པདྨ་རཱ་གའི་མདོག །རྩ་བའི་ཞལ་གཉིས་འོད་ཟེར་གཟི་བརྗིད་འབར། །ཐབས་ཤེས་གཉིས་མེད་ཁ་ཊྭཱཾ་ག་དང་བཅས། །རྡོ་རྗེ་རྣལ་འབྱོར་མ་ཡི་བཀྲ་ཤིས་ཤོག །ཐབས་མཆོག་རྡོ་རྗེ་རྣལ་འབྱོར་མ་ཡི་སྐུ། །ཤེས་རབ་ཡུམ་གྱི་བྷ་ག་མཚོན་པའི་ཕྱིར། །ཆོས་འབྱུང་ཟུར་དྲུག་ས་བོན་ཕྱག་མཚན་དང༌། །འཁོར་ཡུག་བཞི་ལྡན་དབང་གི་རྫས་དང་བཅས། །རྟེན་དང་བརྟེན་བཅས་དཀྱིལ་འཁོར་འདིས་མཚོན་ཏེ། །སངས་རྒྱས་ཀུན་ཡུམ་བཛྲ་ཝཱ་རཱ་ཧཱིའི། །སྐུ་གསུང་ཐུགས་ཀྱི་དངོས་གྲུབ་མ་ལུས་པ། །འདིར་ཚོགས་མཆེད་ལྕམ་རྣམས་ཀྱིས་ཐོབ་གྱུར་ནས། །མཚན་དཔེས་བརྒྱན་པ་འཆི་མེད་རྡོ་རྗེའི་སྐུ། །རྡོ་རྗེ་འཆང་དབང་ཐོབ་པའི་བཀྲ་ཤིས་ཤོག

།ཅེས་དང༌། གཞན་ཡང་བཀྲ་ཤིས་དང་སྨོན་ལམ་གྱིས་བྱིན་ཆགས་པར་བྱ་ཞིང༌། སྟ་གོན་རྡུལ་ཚོན་དང་འབྲེལ་བའི་དཀྱིལ་འཁོར་ཡིན་ན་རྡུལ་ཚོན་རྣམས་ཀླུ་གནས་པའི་ཆུ་མིག་ཏུ་ཀླུ་ཆོག་དང་ལྡན་པས་གཤེགས་སུ་གསོལ། དེ་ལྟར་མིན་ཡང་རྗེས་ཆོག་གཞུང་གཞན་རྣམས་ཀྱི་རིགས་འགྲེ་དགོས་པས་སོ། །རྒྱུད་སྡེ་ཀུན་ལ་ལེགས་པར་བསླབ་སྦྱངས་ཏེ། །ཐོས་བསམ་སྒོམ་ལ་བློ་གྲོས་ཆེར་རྒྱས་ཤིང༌། །དཔལ་ལྡན་བླ་མ་དྷརྨེ་ཤྭ་ར་ཡི། །གསུང་གི་གསང་བའི་མན་ངག་མཛོད་འཛིན་པ། །ཕ་རོལ་ལོག་རྟོག་རྒོལ་ངན་གང་མཆིས་ལ། །ཞུམ་པ་མེད་པའི་སྤོབ་པ་མཆོག་ལྡན་ཞིང༌། །བློ་གྲོས་དགེ་བའི་རྒྱུད་གཞུང་དོན་བསྡུས་ནས། །འདི་ཉིད་བྲིས་པའི་དགེ་བ་གང་མཆིས་པ། །སངས་རྒྱས་བསྟན་པ་ཕྱོགས་བཅུར་རྒྱས་པ་དང༌༑ ༑འགྲོ་ཀུན་བྱང་ཆུབ་ཐོབ་པའི་རྒྱུར་གྱུར་ཅིག །མཚན་དཔེས་རབ་བརྒྱན་ཡན་ལག་བདུན་ལྡན་གར་དགུའི་ཉམས་ལྡན་ནམ་མཁའི་མདོག་མཚུངས་ཕྱག་གཉིས་ཐབས་ཤེས་རྡོར་དྲིལ་འཛིན་ཅིང་དར་དང་རཏྣས་བརྒྱན་པའི་སྐུ། །ལྟ་བས་མི་ངོམ་གྲག་སྟོང་སྒྲ་དབྱངས་རྡོ་རྗེའི་གསུང་མཆོག་ཐེག་གསུམ་གདུལ་བྱར་ཆོས་ཀྱི་འཁོར་ལོ་རིམ་པ་གསུམ་དུ་རབ་ཏུ་བསྐོར་བས་གདུལ་བྱ་སྨིན། །རྒྱ་མཚོ་ལྟ་བུར་གཏིང་མཐའ་མེད་ཅིང་གཞལ་དུ་མེད་པའི་ཐུགས་རྗེའི་ཟེར་གྱི་ལྕགས་ཀྱུས་རབ་འདྲེན་མི་གཡོའི་ཐུགས། །དེ་ལྟ་བུ་ཡི་སངས་རྒྱས་ཟུང་འཇུག་རྡོ་རྗེ་འཆང་དབང་འཇིག་རྟེན་མགོན་པོའི་གོ་འཕང་དམ་པ་མཆོག་དེ་བདག་སོགས་ཀུན་གྱིས་ཐོབ་གྱུར་ཅིག །ཅེས་བླ་མ་གོང་མ་དག་གིས་ཆོག་བསྒྲིགས་གསལ་བར་མཛད་འདུག་པ་ལས་དེ་ཉིད་ཅུང་ཟད་བསྡུས་ཏེ་གསལ་བར་བྱ་བའི་ཕྱིར། དཔལ་རྡོ་རྗེ་གར་དབང་ཆོས་ཀྱི་དབང་ཕྱུག་གི་ཐུགས་རྗེ་ལས་གསུང་རབ་ཀྱི་དོན་ཅུང་ཟད་མནོས་པ། ཤཱཀྱའི་བཙུན་པ་རིག་འཛིན་ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་བའི་སྡེས་རང་ལོ་བཅོ་བརྒྱད་པའི་ཐོག་ཆུ་ཕོ་བྱི་བ་ལོའི་ཧོར་ཟླ་གསུམ་པ་རྟ་ཟླ་བའི་ཚེས་བདུན་གྱི་ཉིན་དགེ་མཚན་དང་བཅས་དེ་ཝཱི་ཀོ་ཊ་འཛིན་པའི་ཙཱ་རི་རྡོར་འཛིན་པ་ཆེན་པོས་བསྐུལ་བ་ལས་མྱུར་དུ་གྲུབ་པར་བགྱིས་པའོ།།

།།སརྦ་མངྒ་ལཾ།། 