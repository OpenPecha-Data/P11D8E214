། །ལྷ་ཆེན་ཚངས་པའི་གསོལ་མཆོད་ཕྲིན་ལས་ཀྱི་ཤིང་རྟ་ཞེས་བྱ་བ་བཞུགས་སོ།། 

དབང་མཆོག་པདྨའི་སྤྱན་ལ་ཕྱག་འཚལ་ལོ། །ལྷ་ཆེན་ཚངས་པ་ལ་སྒེར་གསོལ་བྱེད་ན། རིན་པོ་ཆེའི་སྣོད་གས་ཆག་མེད་པའི་ནང་དུ། གཏོར་མ་རྒྱས་པར་རྣམ་སྲས་ཁང་བརྩེགས་ཐོག་གསུམ། འཁོར་ས་རིམ་གསུམ། ལྕོག་བརྒྱད་དང་བཅས་པ་སྤྱི་འགྲོ་ལྟར་བཅའ། བསྡུ་ན་གཏོར་མ་དཀར་པོ་གྲུ་བཞི་པ་ལ་སྡེ་བརྒྱད་བཤོས་བུས་བསྐོར། རྒྱས་བསྡུས་གང་བྱེད་ཀྱང་གསང་བའི་དམ་རྫས་བསྲེ་ཞིང་བརྒྱན་པ་གནད་ཆེ། དེའི་མདུན་དུ་ཇ་ཆང་འོ་མ་ཤ་ཟན་བུར་སྦྲང་ཀ་ར་སོགས་ཟས་སྣ་བཟའ་བཏུང་གི་རིགས་ཅི་འབྱོར་བ་བཤམས། ལྷ་ཤིང་གི་བསང་དུད་ཕྱེ་མར་སོགས་ཀྱང་འཛོམས་པར་བྱས་ལ། དེ་དག་ཐམས་ཅད་སྔགས་དྲུག་ཕྱག་དྲུག་གམ། བསྡུ་ན་ཡི་གེ་གསུམ་དང༌། ཨ་ཀཱ་རོ་ལན་གསུམ་གྱིས་བྱིན་གྱིས་བརླབས་ལ། བསངས་སྦྱངས། སྟོང་པའི་ངང་ལས་མདུན་དུ་དུར་ཁྲོད་ཆེན་པོ་རོ་ལངས་དང་འདབ་ཆགས་གཅན་གཟན་སྣ་ཚོགས་པས་གང་ཞིང་མི་རོ་རྟ་རོ་ལ་སོགས་པ་གཅལ་དུ་བཀྲམ་པའི་དབུས་སུ་རིན་པོ་ཆེའི་ཁྲིའི་སྟེང་དུ། ཙཿཡིག་ལས་འོད་འཕྲོས་དགྲ་བགེགས་ཐམས་ཅད་བཅོམ། དྲེགས་པ་ཅན་ཐམས་ཅད་དབང་དུ་བསྡུས༑ དེ་ཡོངས་སུ་གྱུར་པ་ལས། ལྷ་ཆེན་ཚངས་པ་ཆེན་པོ་དུང་གི་ཐོར་ཚུགས་ཅན། སྐུ་མདོག་དཀར་ལ་དམར་མདངས་འོད་འབར་ཞིང་རབ་ཏུ་བརྗིད་པ། ཞལ་གཅིག་ཕྱག་གཉིས་སྤྱན་གསུམ་མངའ་བའི་སྐུ་ལ་དར་དཀར་དང་རས་དཀར་གྱི་ན་བཟའ་ལྷབ་ལྷུབ་ཏུ་མནབས་པ། ཕྱག་གཡས་ཤེལ་དཀར་གྱི་གྲི་རིང་རྣོ་ངར་དང་ལྡན་པ་བསྣམས་པས་དགྲ་བགེགས་ཐོགས་པ་མེད་པར་རྩད་ནས་གཅོད་པ། གཡོན་ཉི་ཟེར་གྱི་ཞགས་པ་བསྣམས་པས་དགྲ་བགེགས་ཀྱི་སྐེ་ནས་བཅིང་སྟེ་རབ་ཏུ་འགུག་པ། ལྷ་རྟ་དཀར་པོ་ངང་ཞུར་རིན་པོ་ཆེ་དང་དར་ཟབ་དུ་མས་བརྒྱན་པ་ལ་བཅིབས་པ་ཞི་བའི་ཉམས་ཅན། དེ་ཉིད་དྲག་པོར་ཁྲོས་པའི་ཚེ། སྐུ་མདོག་དམར་པོ་མེ་ལྟར་འབར་ཞིང་སྤྱན་གསུམ་མཆེ་གཙིགས་གནམ་ལྕགས་དང་བསེའི་གོ་ཁྲབ་གྱོན་ཞིང་དར་ཚོན་སྣ་ཚོགས་ནམ་མཁར་འཕྱོ་བ། གཡས་སྟག་དོང་ཉག་ཕྲན་གྱིས་གང་བ་དང༌།

གཡོན་དུ་གཞུ་དང་རལ་གྲི་འཆང་བ། གནོད་སྦྱིན་དཔའ་བོ་རབ་ཏུ་ཁྲོས་པའི་ཆ་ལུགས་ཅན། དེ་ལྟར་ཞི་བ་དང་དྲག་པོའི་སྐུ་ལ་འཁོར་དུ་བྱ་དཀར་ཟེ་དམར་ཀླད་ལ་ལྡིང་བ། མི་དཀར་ཐོད་དམར་མདུན་དུ་རྒྱུག་པ། སྤྲེའུ་དཀར་གདོང་དམར་འབུམ་གྱིས་བསྐོར་བ། སྣང་སྲིད་འཇིག་རྟེན་དྲེགས་པ་ཕོ་མོ་མ་ནིང་ཀླུ་རྒྱུད་བཞིས་བསྡུས་པའི་དཀར་པོ་ལྷ། དམར་པོ་བཙན། ནག་པོ་བདུད། ཀླུ་དང་དྲང་སྲོང༌། དམ་ཅན་སྡེ་བདུན༑ དམུ་དང་རཱ་ཛ་ལ་སོགས་འཇིག་རྟེན་དྲེགས་པའི་ཚོགས་སྤྲིན་ཕུང་གཏིབས་པ་ལྟ་བུས་ཡོངས་སུ་བསྐོར་བ་ཐམས་ཅད་ཀྱང་ཤིན་ཏུ་དཔའ་འཇིགས་རྔམ་དྲག་གཏུམ་པའི་རྣམ་འགྱུར་ཅན་སྤྲིན་དང་རླུང་ནག་འཚུབ་མའི་ནང་ན་འུར་འུར་ཐུག་ཐུག་གི་སྒྲ་འབྲུག་སྟོང་ལྡིར་བ་ལྟར། མེའི་རང་བཞིན་གློག་སྟོང་འཁྱུག་པ། དགྲ་བགེགས་ཐམས་ཅད་ཀྱི་མི་ནོར་ཡུལ་ཞིང་ཁང་ཁྱིམ་དང་བཅས་པ་སྐད་ཅིག་ལ་བརླག་ཅིང༌། དམ་ཅན་སྔགས་འཆང་སྒྲུབ་པ་པོའི་སྡོང་གྲོགས་སྐད་ཅིག་ལ་བྱེད་པ་ཆོ་འཕྲུལ་དཔག་ཏུ་མེད་པ་སྟོན་པའི་མཐུ་རྩལ་དང་ལྡན་པ། གཙོ་བོའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྂ་སྔོན་པོས་མཚན་པ་ལས་འོད་ཟེར་འཕྲོས་པ་ལས། རྒྱ་གར་དུར་ཁྲོད་རོལ་པའི་གནས་མཆོག་ནས་བསྟན་སྲུང་ཚངས་པ་འཁོར་དང་བཅས་པ་སྐད་ཅིག་ལ་གློག་འགྱུ་བ་ལྟར་སྤྱན་དྲངས། ཨོཾ་ཙ་པཱ་ལ་ཨ་ཤུ་ཙ་ཊི་ལི་ཛཿས་མ་ཡ་ཛཿཛཿ སྤོས་དང་བསང་དུད་རོལ་མོའི་སྒྲ་དང་བཅས་ཏེ། ཧཱུྂ་༌། ཕྱོགས་བཅུ་ནམ་མཁའ་ཡངས་པའི་དཀྱིལ་འཁོར་ནས། །ལྷ་ཆེན་ཚངས་པ་བསྟན་སྲུང་དམ་ཚིག་ཅན། །སྐྱེ་འགྲོའི་སྲོག་ལ་དབང་བྱེད་གིང་ཆེན་པོ། །དྲེགས་པའི་འཁོར་དང་བཅས་པ་ད་ཚུར་བྱོན། །ཨོཾ་ཙ་པཱ་ལ་ཨ་ཤུ་ཙ་ཊི་ལི་ཛཿས་མ་ཡ་ཛཿཛཿ ཞེས་སྤྱན་དྲངས། ཧོཿ དམ་ལྡན་སྔགས་འཆང་གནས་མཆོག་འདིར། །མཁོ་དགུའི་གཏོར་མཆོད་སྤྱན་གཟིགས་བཅས། །འདོད་ཡོན་ཀུན་ལྡན་གནས་འདི་རུ། ། མཐུན་པའི་བསྟན་ལ་བདེ་བར་བཞུགས། །ཨོཾ་ཙ་པཱ་ལ་ཨ་ཤུ་ཙ་ཊི་ལི་ཛཿས་མ་ཡ་ཏིཥྛ་ལྷན།

ཞེས་བཞུགས་སུ་གསོལ། ཧ྄ཱུྂ་༌། ལྷ་ཆེན་དུང་གི་ཐོད་ལྡན་ལ། །སྔགས་འཆང་མོས་པ་འདུ་བྱེད་ན། །རྟག་ཏུ་འགོ་ཞིང་གྲོགས་མཛད་ལ། །དགྱེས་པའི་རྣམ་རོལ་བསྟན་དུ་གསོལ། །ཨོཾ་ཙ་པཱ་ལ་ཨ་ཤུ་ཙ་ཊི་ལི་ཛཿ ན་མོ་ན་མཿ ཞེས་ཕྱག་འཚལ། ལྷ་རྣམས་ཀྱི་མགོ་ལ་རྡོ་རྗེ་དང་ལྕེ་ལ་བདུད་རྩི་བཞག་ལ། ཧཱུྂ་༌། སྔོན་ཚེ་སློབ་དཔོན་པདྨ་སོགས།་་༌།རྩ་བརྒྱུད་བླ་མ་ཡི་དམ་ལྷས། །དམ་ལ་བཞག་པ་དྲན་མཛོད་ལ། །དེ་ལས་མ་འདའ་སྒྲུབ་པ་པོའི། །བསམ་དོན་བསྒྲུབས་ལ་དམ་ཚིག་སྲུངས། །ཨོཾ་ཙ་པཱ་ལ་ཨ་ཤུ་ཙ་ཊི་ལི་ས་མ་ཡ་ན་རཀྐན། ཞེས་དམ་ལ་བཞག །ཧཱུྂ་༌། ལྷ་ཆེན་ཚངས་པ་འཁོར་བཅས་ལ། །མཐུན་པའི་དམ་རྫས་མཆོད་པ་འབུལ། །འདོད་ཡོན་མེ་ཏོག་སྤོས་མར་མེ། །དྲི་དང་ཞལ་ཟས་རོལ་མོ་དང༌། །གཟུགས་སྒྲ་དྲི་རོ་རེག་བྱ་ཆོས། །སྨན་རཀ་གཏོར་མ་ཤ་དང་ཟན། །མར་ཐུད་ཤིང་འབྲས་སྒོག་བཙོང་སྤོས། །དཀར་གསུམ་མངར་གསུམ་ཇ་དང་ཆང༌། །སྣ་ཚོགས་ཟས་སྣ་དུ་མ་དང༌། །ཁྲབ་རྨོག་གྲི་མདུང་མདའ་གཞུ་མཚོན། །གོས་དར་རས་དང་རྟ་དྲེའུ་ཁྱི། །གནག་ཕྱུགས་ལ་སོགས་དཀོར་ནོར་ནི། །མཁོ་དགུ་མ་ཚང་མེད་པ་དང༌། །དམ་རྫས་ཚོགས་ཀྱི་འཁོར་ལོ་དང༌། །ལྷ་ཤིང་བསང་དུད་ཕྱེ་མར་བཅས། །ལྷ་ཆེན་འཁོར་དང་བཅས་ལ་འབུལ། །ཐུགས་དམ་བསྐང་ཕྱིར་བཞེས་སུ་གསོལ། །ཨོཾ་ཙ་པཱ་ལ་ཨ་ཤུ་ཙ་ཊི་ལི་ཛཿས་མ་ཡ་ཨརྒྷཾ། པཱ་དྱཾ། པུཥྤཾ། དྷཱུ་པཾ། ཨཱ་ལོ་ཀེ། གནྡྷེ། ནཻ་ཝི་དྱེ། ཤཔད་པཉྩ་ཨ་མྲྀ་ཏ་རཀྟ་བ་ལིངྟ་ག་ཎ་ཙཀྲ་སརྦ་ཀཱ་མ་གུ་ཎ་པཱུ་ཛ་པྲ་ཏཱིཙྪ་ཧོཿ ཞེས་མཆོད་པ་འབུལ། ཧོཿ ཚངས་པ་འཁོར་བཅས་བདག་ལ་དགོངས་སུ་གསོལ། །ཁྱོད་ནི་ཡེ་ཤེས་སྤྱན་མངའ་བདག་ཅག་རྣམས། །མ་རིག་འཁྲུལ་བློ་ནོངས་པ་གང་མཆིས་པ། །གནོང་ཞིང་སེམས་ཀྱིས་མཐོལ་ཞིང་བཤགས་བགྱིད་ན། །ཚངས་པར་མཛོད་ལ་འདོད་དགུའི་དངོས་གྲུབ་སྩོལ། །ཨོཾ་ཙ་པཱ་ལ་ཨ་ཤུ་ཙ་ཊི་ལི་ཛཿས་མ་ཡ་ཞེས་པའི་མཐར་ཡིག་བརྒྱ་བརྗོད། ཧཱུྂ་༌། ནམ་མཁའི་ཁམས་དང་མཉམ་པའི་སྐུ་མངའ་བ། །ཤེལ་གིང་དཀར་པོ་དྲེགས་པ་ཡོངས་ཀྱི་གཙོ། །སློབ་དཔོན་པདྨའི་བཀའ་སྡོད་མཐུ་རྩལ་ཅན། །ལྷ་ཆེན་ཚངས་པའི་སྐུ་ལ་བདག་བསྟོད་དོ། །ཞི་བའི་ཆ་ལུགས་རབ་དཀར་ན་བཟའ་ཅན། །སྐུ་མདོག་དཀར་དམར་ཞི་མདངས་སྤྱན་གསུམ་འཛུམ། །དཀར་པོ་ངང་རིང་མགྱོགས་པའི་རྟ་ལ་ཞོན། །མི་མཇེད་ཚངས་པ་ཁྱོད་ལ་བདག་བསྟོད་དོ། །དྲག་པོའི་སྐུར་བསྟན་དམར་པོ་མེ་ལྟར་འབར། །ཞུབ་ཆེན་དཔའ་ཆས་གནོད་སྦྱིན་ཁྲོས་པའི་ཚུལ། །རྔམ་བརྗིད་སྟོབས་ལྡན་དྲེགས་པའི་དམག་དཔོན་མཛད། །ཡམ་ཤུད་དམར་པོ་ཁྱོད་ལ་བདག་བསྟོད་དོ། །འཁོར་བྱ་སྤྲེའུ་མི་རིང་སྡེ་བརྒྱད་ཚོགས། །ཕོ་མོ་མ་ནིང་ཀླུ་རྒྱུད་བཞིས་བསྡུས་པའི། །དྲེགས་པ་ཅན་ཀུན་མཚོ་ལ་ངང་པ་ལྟར། །སྡུད་མཛད་དུང་གི་ཐོར་ཚུགས་ཅན་ལ་འདུད། །ཅེས་བསྟོད་བཟླས་པ་སྤྲོ་ན།

ཚངས་པའི་ཐུགས་ཀར་ཙཿཡིག་ལ་རང་སྔགས་ཀྱིས་བསྐོར་བ་བདག་ཡི་དམ་ལྷའི་ཐུགས་ཀའི་ས་བོན་ལས་འོད་འཕྲོས། ཚངས་པའི་ཐུགས་ཀའི་སྔགས་ས་བོན་དང་བཅས་པ་ལ་ཕོག་པས། ཐུགས་རྒྱུད་བསྐུལ་བདག་གིས་ཅི་བཅོལ་བའི་ལས་སྒྲུབ་ཅིང་སྡོང་གྲོགས་མཛད། དེས་འཁོར་ཐམས་ཅད་ལས་ལ་བསྐུལ་བས་ཕྲིན་ལས་ཐོགས་མེད་དུ་སྒྲུབ་པར་མོས་ལ། ཨོཾ་ཙ་པཱ་ལ་ཨ་ཤུ་ཙ་ཏྲི་ལི་ཛཿ་ཛཿ ཞེས་གཙོ་བོ་དང༌། ཨོཾ་ཙ་པཱ་ལ་ཨ་ཤུ་ཨེ་ཏྲི་མ་ཕུ་ཨ་ཡ་མ་དུ་རུ་ཙ་ཤ་ན་ས་མ་ཡ་ཛཿ་ཛཿཧྲིཾ་ཧྲིཾ། ཞེས་འཁོར་གྱི་སྔགས་བཟླ། མཇུག་ཏུ་སྟེགས་གཙང་མའི་ཁར་གཏོར་མ་སྤགས། བཟའ་བཏུང་ཐམས་ཅད་ཀྱི་ཕུད་བྲན༑ སྔགས་དྲུག་ཕྱག་རྒྱ་དྲུག་གིས་བྱིན་གྱིས་བརླབས་ལ། ཧོཿ སློབ་དཔོན་པདྨའི་བཀའ་སྡོད་ཀུན་གྱི་གཙོ། །ལྷ་ཆེན་ཚངས་པ་དུང་གི་ཐོར་ཚུགས་ཅན། །འཇིག་རྟེན་དྲེགས་པའི་ཚོགས་ཀྱིས་བསྐོར་བ་རྣམས། །དགྱེས་པ་བསྐྱེད་ཅིང་ཐུགས་དང་མཐུན་པའི་རྫས། །ཏིང་འཛིན་སྔགས་དང་ཕྱག་རྒྱས་བྱིན་བརླབས་པའི། །དམ་རྫས་གཏོར་མ་འདོད་དགུའི་བཟའ་བཏུང་བཅས༑ ༑ལེགས་པར་འབུལ་གྱིས་དགྱེས་པར་བཞེས་སུ་གསོལ། །ཚིམས་ཤིང་རང་བས་བདག་ཅག་འདོད་པའི་དོན། །ནད་གདོན་འགལ་རྐྱེན་བར་ཆད་མི་མཐུན་སོགས། །ཚེ་སྲོག་ཧུར་ཐུམ་བྱད་སྟེམས་རྦོད་གཏོང་སོགས། །མི་མཐུན་ཕྱོགས་རྣམས་ཞི་ཞིང་མེད་པར་མཛོད། །ཚེ་དང་བསོད་ནམས་དཔལ་འབྱོར་སྙན་གྲགས་སོགས། །དབྱར་གྱི་མཚོ་ལྟར་འཕེལ་ཤིང་རྒྱས་པ་དང༌༑ ༑ཁམས་གསུམ་སྲིད་གསུམ་མི་ནོར་ཟས་གོས་སོགས། །པདྨར་བུང་བ་ཇི་བཞིན་དབང་དུ་སྡུད། །གནོད་བྱེད་དགྲ་བགེགས་ཕྱི་ནང་ཉེར་འཚེ་ཀུན། །དྲག་པོས་སྒྲོལ་ལ་མིང་ཡང་མེད་པར་མཛོད། །མདོར་ན་བདག་གི་བསམ་པའི་དོན་ཐམས་ཅད། །སྐད་ཅིག་འབད་མེད་ཉིད་དུ་འགྲུབ་པ་སོགས། །བཅོལ་བའི་ཕྲིན་ལས་མ་ལུས་འགྲུབ་པར་མཛོད། །ཅེས་གཏོར་མ་ཁོ་རང་གནས་ཕྱོགས་སུ་འབུལ། བསྐྱེད་པའི་ལྷ་རྣམས་རྟེན་ཡོད་ན་དེ་ལ་བསྟིམ། མེད་ན་རང་གནས་གཤེགས་སུ་གསོལ།

ཤིས་བརྗོད་བསྔོ་སྨོན་བྱའོ། །དེ་ལྟར་ལྷ་ཆེན་ཚངས་པའི་གསོལ་མཆོད་འདིའང་སྔོན་ཆད་མདོར་བསྡུས་ཙམ་ཞིག་བགྱིས་པ་དེ་ཉིད་སླར་ཅུང་ཟད་རྒྱས་པར་བྱས་པ་ནི། འབྲི་གུང་པ་རིག་འཛིན་ཆོས་ཀྱི་གྲགས་པས་ཤིང་ལུག་ཟླ་བ་བཞི་པའི་ཡར་ཚེས་བཅོ་ལྔར་འབྲི་ཀླུང་དབུར་སྟོད་རྩེ་བ་གཞིས་ཀ་སྲ་བརྟན་རྡོ་རྗེའི་གནས་མཆོག་ཏུ་བྲིས།། །།སརྦ་མངྒ་ལཾ།།