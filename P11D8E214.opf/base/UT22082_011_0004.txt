༄༅། །འཇམ་དཔལ་གཤིན་རྗེའི་གཤེད་ཀྱི་བསྐང་བ་དང་བཤགས་པ་དངོས་གྲུབ་ཀྱི་འདོད་འཇོ་ཞེས་བྱ་བ་བཞུགས་སོ།།

ན་མོ་གུ་རུ་ཡ་མཱནྟ་ཀཱ་ཡ། འདིར་སྒྲུབ་པ་པོས་འཇམ་དཔལ་ཡ་མཱནྟ་ཀའི་ཐུགས་དམ་བསྐང་ཞིང་ཉམས་ཆག་བཤག་པར་བྱ་བ་ནི། འདོན་ཆ་དང་མཚུངས་པའི་ཕྱི་ནང་གསང་བ་དེ་ཁོ་ནའི་བསྐང་རྫས་རྣམས་དངོས་སུ་འབྱོར་བ་རྣམས་བཤམས་ཤིང༌། མ་འབྱོར་བ་ཡིད་ཀྱིས་ཡང་དག་པར་སྤྲུལ་ལ། གཏོར་མར་ཤ་ཟན་སྨན་རཀ་བསྒྲོན་ལ། ཡོ་བྱད་རྣམས་ལ། ཨོཾ་ཨཱཿཧཱུྂ་སརྦ་བིདྱཱ་པཱུ་ར་པཱུ་ར་སུ་ར་སུ་ར་ཨཱ་ཝརྟ་ཡ་ཨཱ་ཝརྟ་ཡ་ཧོཿ ཨོཾ་བཛྲ་སྥ་ར་ཎ་ཁཾ། གསུམ་གྱིས་བྱིན་གྱིས་བརླབས་པས། དངོས་འབྱོར་ནམ་མཁའི་ཁམས་གང་བར་མོས་ལ། འདི་སྐད་དོ། །ཧཱུྂ་ཨེ། འོག་མིན་ཆོས་ཀྱི་དབྱིངས་ཀྱི་ཞིང་ཁམས་ནས། །དྲག་པོ་ཨེ་ཡི་གཞལ་ཡས་དམ་པ་ནས། །རབ་འཇིགས་ཁྲོ་རྒྱལ་ཕྱག་རྒྱ་ཟིལ་གནོན་དང༌། །ཡུམ་སྲས་སྤྲུལ་པ་འཁོར་དང་བཅས་པ་རྣམས། །རྣལ་འབྱོར་གདུང་བའི་ཡིད་ཀྱིས་སྤྱན་འདྲེན་ན། །དམ་ཚིག་སྨོན་ལམ་དབང་གིས་གནས་འདིར་གཤེགས། །གཤིན་རྗེ་ཕོ་མོ་མ་ཧེ་ཆུ་གླང་དང༌། །སྣ་ཚོགས་པད་ཟླ་ཉི་མའི་གདན་སྟེང་དུ། །མི་གཡོ་དགྱེས་ཤིང་བརྟན་པར་བཞུགས་སུ་གསོལ། །གཉིས་མེད་གུས་པའི་ཚུལ་གྱིས་ཕྱག་འཚལ་ལོ། །ཕྱི་ནང་གསང་བ་དེ་བཞིན་ཉིད་དང་ནི། །སྨན་རཀ་གཏོར་ཚོགས་མཆོད་པ་འབུལ་གྱིས་བཞེས། །དམ་ཚིག་ཉམས་ཆག་འགལ་འཁྲུལ་ནོངས་པ་བཤགས། །དུས་གསུམ་འཁོར་འདས་དགེ་ལ་རྗེས་ཡི་རངས།་་༌།གང་འདུལ་དེར་སྟོན་ཐེག་གསུམ་དམ་པའི་ཆོས། །བླ་མེད་འཁོར་ལོ་རབ་ཏུ་བསྐོར་བར་བསྐུལ། །སེམས་ཅན་ཁམས་རྣམས་ཇི་སྲིད་མ་གྲོལ་བར། །མྱ་ངན་མི་འདའ་རྟག་པར་བཞུགས་སུ་གསོལ༑ ༑འཁོར་འདས་དུས་གསུམ་བསགས་ཡོད་དགེ་བའི་ཚོགས། །འགྲོ་ཀུན་སངས་རྒྱས་ཐོབ་ཕྱིར་བསྔོ་བར་བགྱི། །ཨེ། ལྷ་མཆོག་ཡ་མཱནྟ་ཀ་འཁོར་བཅས་ཀྱི། །དགྱེས་པ་བསྐྱེད་ཅིང་ཐུགས་དམ་བསྐང་བའི་ཕྱིར། །ཨརྒྷཾ་མེ་ཏོག་བདུག་སྤོས་མར་མེ་དྲི། །ཞལ་ཟས་རོལ་མོ་གཟུགས་སྒྲ་དྲི་རོ་དང༌། །རེག་བྱ་རྒྱལ་སྲིད་བདུན་དང་བཀྲ་ཤིས་ཀྱི། །རྟགས་དང་རྫས་བརྒྱད་ལྷ་རྫས་སྤྱན་གཟིགས་སོགས། །འདོད་པའི་ཡོན་ཏན་མ་ཚང་མེད་པ་ནི། །ཕྱི་ཡི་མཆོད་པ་དངོས་འབྱོར་ཡིད་སྤྲུལ་བས། །འཇམ་དཔལ་ཕྱག་རྒྱ་ཟིལ་གནོན་ཐུགས་དམ་བསྐང༌། །ཡུམ་མཆོག་མ་མོ་ཁྲག་མིག་ཐུགས་དམ་བསྐང༌། །སྲས་མཆོག་ཡ་མ་རཱ་ཙའི་ཐུགས་དམ་བསྐང༌། །སྐུ་སྤྲུལ་འཆི་བདག་ནག་པོའི་ཐུགས་དམ་བསྐང༌། །གསུང་སྤྲུལ་སྲོག་བདག་ནག་པོའི་་་་་་དམར་པོ།

ཐུགས་དམ་བསྐང༌། །ལས་ཀྱི་གཤིན་རྗེའི་ཚོགས་ཀྱི་ཐུགས་དམ་བསྐང༌། །མ་མོའི་དམག་ཚོགས་རྣམས་ཀྱི་ཐུགས་དམ་བསྐང༌། །སྡེ་བརྒྱད་དམག་ཚོགས་རྣམས་ཀྱི་ཐུགས་དམ་བསྐང༌། །འཆི་བདག་བྱེ་བ་ས་ཡའི་ཐུགས་དམ་བསྐང༌། །སྲོག་བདག་བྱེ་བ་ས་ཡའི་ཐུགས་དམ་བསྐང༌། །འཁོར་གྱི་དྲེགས་པའི་ཚོགས་ཀྱི་ཐུགས་དམ་བསྐང༌། །དམར་ཆེན་ཨརྒྷཾ་མཆོད་པ་མཚོ་ལྟར་བསྐྱིལ། །དབང་པོ་རྣམ་ལྔའི་མེ་ཏོག་གཅལ་དུ་བཀྲམ། །ཤ་ཆེན་གུ་གུལ་སྲེག་སྤོས་སྤྲིན་ལྟར་གཏིབས། །ཚིལ་ཆེན་མར་མེའི་སྣང་བ་ཉི་ལྟར་གསལ། །མཁྲིས་སྦྱར་དྲི་ཆབ་ངད་ལྡན་ཀུན་ནས་གཏམས། །ཤ་རུས་འབྲུ་ནག་ཞལ་ཟས་རི་ལྟར་སྤུངས། །རྫ་རྔ་རྐང་གླིང་རོལ་མོ་འབྲུག་ལྟར་སྒྲོག །ནང་གི་མཆོད་པ་དངོས་འབྱོར་ཡིད་སྤྲུལ་པས། །འཇམ་དཔལ་ཕྱག་རྒྱ་ཟིལ་གནོན་ཐུགས་དམ་བསྐང༌། །ཡུམ་མཆོག་མ་མོ་ཁྲག་མིག་ཐུགས་དམ་བསྐང༌། །སྲས་མཆོག་ཡ་མ་རཱ་ཙའི་ཐུགས་དམ་བསྐང༌། །སྐུ་སྤྲུལ་འཆི་བདག་ནག་པོའི་ཐུགས་དམ་བསྐང༌༑ ༑གསུང་སྤྲུལ་སྲོག་བདག་ནག་པོའི་་་་་་དམར་པོ། ཐུགས་དམ་བསྐང༌། །ལས་ཀྱི་གཤིན་རྗེའི་ཚོགས་ཀྱི་ཐུགས་དམ་བསྐང༌། །མ་མོའི་དམག་ཚོགས་རྣམས་ཀྱི་ཐུགས་དམ་བསྐང༌། །སྡེ་བརྒྱད་དམག་ཚོགས་རྣམས་ཀྱི་ཐུགས་དམ་བསྐང༌། །འཆི་བདག་བྱེ་བ་ས་ཡའི་ཐུགས་དམ་བསྐང༌། །སྲོག་བདག་བྱེ་བ་ས་ཡའི་ཐུགས་དམ་བསྐང༌། །འཁོར་གྱི་དྲེགས་པའི་ཚོགས་ཀྱི་ཐུགས་དམ་བསྐང༌། །པདྨ་ཅན་སོགས་ཕྱག་རྒྱ་རྣམ་པ་ལྔ། །སྦྱོར་སྒྲོལ་ཡུམ་ཆེན་ཁྲོ་མོའི་སྐུར་གྱུར་ནས། །འདུ་ཤེས་གསུམ་ལྡན་དགའ་བདེའི་སྙོམས་འཇུག་གི། །དགའ་དང་མཆོག་དགའ་དགའ་བྲལ་ལྷན་སྐྱེས་བཞི། །ལུགས་འབྱུང་ལུགས་ལྡོག་འཛག་མེད་ཆགས་བྲལ་བ། །གསང་མཆོད་དམ་པ་རྨད་བྱུང་འཁྱུད་སྦྱོར་གྱིས། །འཇམ་དཔལ་ཕྱག་རྒྱ་ཟིལ་གནོན་ཐུགས་དམ་བསྐང༌༑ ༑ཡུམ་མཆོག་མ་མོ་ཁྲག་མིག་ཐུགས་དམ་བསྐང༌། །སྲས་མཆོག་ཡ་མ་རཱ་ཙའི་ཐུགས་དམ་བསྐང༌། །སྐུ་སྤྲུལ་འཆི་བདག་ནག་པོའི་ཐུགས་དམ་བསྐང༌། །གསུང་སྤྲུལ་སྲོག་བདག་ནག་པོའི་་་་་་དམར་པོ།

ཐུགས་དམ་བསྐང༌། །ལས་ཀྱི་གཤིན་རྗེའི་ཚོགས་ཀྱི་ཐུགས་དམ་བསྐང༌། །མ་མོའི་དམག་ཚོགས་རྣམས་ཀྱི་ཐུགས་དམ་བསྐང༌། །སྡེ་བརྒྱད་དམག་ཚོགས་རྣམས་ཀྱི་ཐུགས་དམ་བསྐང༌། །འཆི་བདག་བྱེ་བ་ས་ཡའི་ཐུགས་དམ་བསྐང༌། །སྲོག་བདག་བྱེ་བ་ས་ཡའི་ཐུགས་དམ་བསྐང༌། །འཁོར་གྱི་དྲེགས་པའི་ཚོགས་ཀྱི་ཐུགས་དམ་བསྐང༌། །འཁོར་འདས་མཉམ་ཉིད་ཡེ་ཀློང་གདོད་ནས་དག །ལྷ་དང་བདག་སོགས་གཉིས་མེད་སེམས་ཀྱི་རྩལ། །དུ་མར་སྣང་ཡང་ཆོས་ཉིད་ངོ་བོར་གཅིག །མཆོད་བྱ་མཆོད་བྱེད་བསྐང་བྱ་སྐོང་བྱེད་སོགས། །གཉིས་མེད་མཉམ་རོལ་ཡེ་ཤེས་དབྱིངས་ཀྱི་ངང༌། །དེ་བཞིན་ཉིད་ཀྱི་མཆོད་པ་བླ་མེད་འདིས། །འཇམ་དཔལ་ཕྱག་རྒྱ་ཟིལ་གནོན་ཐུགས་དམ་བསྐང༌། །ཡུམ་མཆོག་མ་མོ་ཁྲག་མིག་ཐུགས་དམ་བསྐང༌། །སྲས་མཆོག་ཡ་མ་རཱ་ཙའི་ཐུགས་དམ་བསྐང༌། །སྐུ་སྤྲུལ་འཆི་བདག་ནག་པོའི་ཐུགས་དམ་བསྐང༌། །གསུང་སྤྲུལ་སྲོག་བདག་ནག་པོའི་་་་་་དམར་པོ། ཐུགས་དམ་བསྐང༌། །ལས་ཀྱི་གཤིན་རྗེའི་ཚོགས་ཀྱི་ཐུགས་དམ་བསྐང༌། །མ་མོའི་དམག་ཚོགས་རྣམས་ཀྱི་ཐུགས་དམ་བསྐང༌། །སྡེ་བརྒྱད་དམག་ཚོགས་རྣམས་ཀྱི་ཐུགས་དམ་བསྐང༌། །འཆི་བདག་བྱེ་བ་ས་ཡའི་ཐུགས་དམ་བསྐང༌། །སྲོག་བདག་བྱེ་བ་ས་ཡའི་ཐུགས་དམ་བསྐང༌། །འཁོར་གྱི་དྲེགས་པའི་ཚོགས་ཀྱི་ཐུགས་དམ་བསྐང༌། །རྩ་བརྒྱད་སྟོང་སྦྱར་འཆི་མེད་ཨ་མྲྀ་ཏ༑ ༑འབྲུ་བཅུད་མྱོས་བྱེད་ཀྱིས་སྦྱངས་སྨན་གྱི་མཆོག །རྒྱུ་རྐྱེན་སྣོད་བཅུད་བཾ་ཆེན་རུ་དྷཱི་ར། །མཆོག་ཆེན་ཁྲག་དང་སྦྱར་བའི་དམར་ཆེན་པོ། །དམ་རྫས་གཏོར་མ་བརྗིད་ལྡན་དཀར་དམར་བརྒྱན༑ ༑བཟའ་བཏུང་ཐབས་ཤེས་ཚོགས་ཀྱི་འཁོར་ལོ་སོགས། །ཁྱད་པར་རྨད་དུ་བྱུང་བའི་དམ་རྫས་ཀྱིས། །འཇམ་དཔལ་ཕྱག་རྒྱ་ཟིལ་གནོན་ཐུགས་དམ་བསྐང༌། །ཡུམ་མཆོག་མ་མོ་ཁྲག་མིག་ཐུགས་དམ་བསྐང༌། །སྲས་མཆོག་ཡ་མ་རཱ་ཙའི་ཐུགས་དམ་བསྐང༌། །སྐུ་སྤྲུལ་འཆི་བདག་ནག་པོའི་ཐུགས་དམ་བསྐང༌། །གསུང་སྤྲུལ་སྲོག་བདག་ནག་པོའི་་་་་་དམར་པོ།

ཐུགས་དམ་བསྐང༌༑ ༑ལས་ཀྱི་གཤིན་རྗེའི་ཚོགས་ཀྱི་ཐུགས་དམ་བསྐང༌། །མ་མོའི་དམག་ཚོགས་རྣམས་ཀྱི་ཐུགས་དམ་བསྐང༌། །སྡེ་བརྒྱད་དམག་ཚོགས་རྣམས་ཀྱི་ཐུགས་དམ་བསྐང༌། །འཆི་བདག་བྱེ་བ་ས་ཡའི་ཐུགས་དམ་བསྐང༌། །སྲོག་བདག་བྱེ་བ་ས་ཡའི་ཐུགས་དམ་བསྐང༌། །འཁོར་གྱི་དྲེགས་པའི་ཚོགས་ཀྱི་ཐུགས་དམ་བསྐང༌། །ཧཱུྂ་༌། གཞན་ཡང་ཐུགས་དམ་བསྐང་བ་ནི། །གནས་ཀྱི་དམ་ཚིག་ཡིན་པའི་ཕྱིར། །བྲག་ནག་བྱ་སྐྱིབས་མཁར་ཆེན་དང༌། །དུར་ཁྲོད་འབར་བས་ཐུགས་དམ་བསྐང༌། །གཉེན་པོའི་དམ་ཚིག་ཡིན་པའི་ཕྱིར། །འཇམ་དཔལ་ཞི་ཁྲོའི་ཐུགས་དམ་བསྐང༌༑ ༑མཐུན་པའི་དམ་རྫས་ཡིན་པའི་ཕྱིར། །མོན་དང་རྟ་ནག་བྱ་རོག་སྙིང༌། །ཀེང་རུས་གཏོར་མས་ཐུགས་དམ་བསྐང༌། །ཕྱི་ཡི་རྟེན་རྫས་ཡིན་པའི་ཕྱིར། །ཁྲམ་ཤིང་ནག་པོ་བ་གླང་ནག ༑བེ་ཤིང་འཁར་བས་ཐུགས་དམ་བསྐང༌། །ནང་གི་རྟེན་རྫས་ཡིན་པའི་ཕྱིར། །ཐོད་པ་དང་ནི་དུར་ཁྲོད་རས། །ཡི་དྭགས་གྲོང་གིས་ཐུགས་དམ་བསྐང༌། །གསང་བའི་རྟེན་རྫས་ཡིན་པའི་ཕྱིར། །སྒྲུབ་རྫས་གཉན་པོས་ཐུགས་དམ་བསྐང༌། །སྐུ་ཡི་རྟེན་རྫས་ཡིན་པའི་ཕྱིར། །རོ་རས་བྲིས་སྐུས་ཐུགས་དམ་བསྐང༌། །གསུང་གི་རྟེན་རྫས་ཡིན་པའི་ཕྱིར༑ ༑གསང་སྔགས་འཛབ་ཀྱིས་ཐུགས་དམ་བསྐང༌། །ཐུགས་ཀྱི་རྟེན་རྫས་ཡིན་པའི་ཕྱིར། །ཏིང་འཛིན་རྡོ་རྗེས་ཐུགས་དམ་བསྐང༌། །ཡོན་ཏན་རྟེན་རྫས་ཡིན་པའི་ཕྱིར། །འདོད་ཡོན་ཚོགས་ཀྱིས་ཐུགས་དམ་བསྐང༌། །ཕྲིན་ལས་རྟེན་རྫས་ཡིན་པའི་ཕྱིར། །ཕུར་ཐུན་མཚོན་ཆས་ཐུགས་དམ་བསྐང༌། །བླ་རྡོའི་རྟེན་རྫས་ཡིན་པའི་ཕྱིར། །སྦུར་ལེན་རཏྣས་ཐུགས་དམ་བསྐང༌། །གཅུན་པའི་རྟེན་རྫས་ཡིན་པའི་ཕྱིར། །སྐྱེར་ཕུར་འབར་བས་ཐུགས་དམ་བསྐང༌། །བཅིང་བའི་རྟེན་རྫས་ཡིན་པའི་ཕྱིར། །ལྕགས་ཀྱི་གའུས་ཐུགས་དམ་བསྐང༌། །གཟིར་བའི་རྟེན་རྫས་ཡིན་པའི་ཕྱིར༑ ༑གྲི་རྒོད་ཁྲག་གིས་ཐུགས་དམ་བསྐང༌། །བསྲུང་བའི་རྟེན་རྫས་ཡིན་པའི་ཕྱིར། །སྐུ་གདུང་འབར་བས་ཐུགས་དམ་བསྐང༌། །བཟློག་པའི་རྟེན་རྫས་ཡིན་པའི་ཕྱིར། །འཁྲུལ་འཁོར་དྲག་པོས་ཐུགས་དམ་བསྐང༌། །བསད་པའི་རྟེན་རྫས་ཡིན་པའི་ཕྱིར། །པཱུ་རི་ཨེ་ཡིས་ཐུགས་དམ་བསྐང༌། །བསྒྲལ་བའི་རྟེན་རྫས་ཡིན་པའི་ཕྱིར། །གྲི་ལྕགས་ངར་མས་ཐུགས་དམ་བསྐང༌། །བརྡེག་པའི་རྟེན་རྫས་ཡིན་པའི་ཕྱིར། །སྣ་ཚོགས་ཐུན་གྱིས་ཐུགས་དམ་བསྐང༌། །གདབ་པའི་རྟེན་རྫས་ཡིན་པའི་ཕྱིར། །ཕུར་བུ་གསུམ་གྱིས་ཐུགས་དམ་བསྐང༌། །དབྱེ་བའི་རྟེན་རྫས་ཡིན་པའི་ཕྱིར། །བྱ་རོག་འུག་པས་ཐུགས་དམ་བསྐང༌། །བསྲེག་པའི་རྟེན་རྫས་ཡིན་པའི་ཕྱིར། །གདུག་པ་མེ་ཡིས་ཐུགས་དམ་བསྐང༌། །འཕང་བའི་རྟེན་རྫས་ཡིན་པའི་ཕྱིར། །དྲག་པོ་ཟོར་གྱིས་ཐུགས་དམ་བསྐང༌། །མནན་གཏད་རྟེན་རྫས་ཡིན་པའི་ཕྱིར། །ཀླུ་དབང་ཐོད་པ་ཁྱུ་བའི་རྭ། །དྲག་པོའི་རྫས་ཀྱིས་ཐུགས་དམ་བསྐང༌། །འབོད་པའི་རྟེན་རྫས་ཡིན་པའི་ཕྱིར། །བཤུག་པའི་སྒྲ་ཡིས་ཐུགས་དམ་བསྐང༌། །གཡབ་པའི་རྟེན་རྫས་ཡིན་པའི་ཕྱིར། །གྲི་ལག་གཡབ་མོས་ཐུགས་དམ་བསྐང༌། །སྒྲ་ཡི་རྟེན་རྫས་ཡིན་པའི་ཕྱིར། །རྫ་རྔ་འབར་བས་ཐུགས་དམ་བསྐང༌། །གྱོན་པའི་རྟེན་རྫས་ཡིན་པའི་ཕྱིར། །ཡི་དྭགས་གོས་ཀྱིས་ཐུགས་དམ་བསྐང༌། །འཆང་བའི་རྟེན་རྫས་ཡིན་པའི་ཕྱིར། །མཆོག་གི་ཕུར་བུས་ཐུགས་དམ་བསྐང༌། །ཐོགས་པའི་རྟེན་རྫས་ཡིན་པའི་ཕྱིར༑ ༑བེ་སེང་འཁར་བས་ཐུགས་དམ་བསྐང༌། །བཟའ་བའི་རྟེན་རྫས་ཡིན་པའི་ཕྱིར། །ཤ་ལྔ་བདུད་རྩིས་ཐུགས་དམ་བསྐང༌། །བཏུང་བའི་རྟེན་རྫས་ཡིན་པའི་ཕྱིར། །ཁྲག་ཆེན་དྲི་ཆུས་ཐུགས་དམ་བསྐང༌། །གདེངས་པའི་རྟེན་རྫས་ཡིན་པའི་ཕྱིར། །བེ་ཅོན་འབར་བས་ཐུགས་དམ་བསྐང༌། །འདིང་བའི་རྟེན་རྫས་ཡིན་པའི་ཕྱིར། །དོམ་ཆེན་པགས་པས་ཐུགས་དམ་བསྐང༌། །ཅོད་པན་རྟེན་རྫས་ཡིན་པའི་ཕྱིར། །རལ་པ་མུཉྫས་ཐུགས་དམ་བསྐང༌། །བརྟེན་པའི་རྟེན་རྫས་ཡིན་པའི་ཕྱིར། །རྟེན་གཏོར་ཆེན་པོས་ཐུགས་དམ་བསྐང༌། །མཆོད་པའི་དམ་རྫས་ཡིན་པའི་ཕྱིར། །མཆོད་གཏོར་བཟང་པོས་ཐུགས་དམ་བསྐང༌། །རྟགས་ཀྱི་དམ་རྫས་ཡིན་པའི་ཕྱིར། །རྟགས་གཏོར་འབར་བས་ཐུགས་དམ་བསྐང༌། །ཕོ་རྒྱུད་ཚོགས་རྣམས་མཉེས་པའི་ཕྱིར། །འབྲུ་བཅུད་ཆང་གིས་ཐུགས་དམ་བསྐང༌། །མོ་རྒྱུད་ཚོགས་རྣམས་མཉེས་པའི་ཕྱིར། །རཀྟ་དམར་གྱིས་ཐུགས་དམ་བསྐང༌། །ཀླུ་རྒྱུད་ཚོགས་རྣམས་མཉེས་པའི་ཕྱིར། །དཀར་མངར་སྨན་གྱིས་ཐུགས་དམ་བསྐང༌། །ཡབ་ཡུམ་སྲས་སྤྲུལ་འཁོར་དང་བཅས། །སོ་སོར་དགྱེས་པ་བསྐྱེད་པའི་ཕྱིར། །མཁའ་ལྡིང་ནག་པོ་གསེར་མིག་དང༌། །ཤེལ་སྒོང་ནག་པོ་སྤྱི་དཀར་དང༌། །ཙ་ར་རོག་པོ་མདངས་ལྡན་དང༌། །མཆོག་ཆེན་མཆོག་ཕྲན་མ་ཧེ་གླང༌། །ཤ་ལྔ་བདུད་རྩི་རྣམ་པ་ལྔ། །བརྟན་གཡོའི་ལོངས་སྤྱོད་མཁོ་དགུར་བཅས། །རང་རང་དགྱེས་ཤིང་མཐུན་པའི་རྫས། །དངོས་འབྱོར་ཡིད་སྤྲུལ་མཐའ་ཡས་པས། །གནམ་ས་བར་སྣང་ཡོངས་བསྐངས་བས། །འཇམ་དཔལ་དཔའ་བོའི་ཐུགས་དམ་བསྐང༌། །ཕྱག་རྒྱ་ཟིལ་གནོན་ཐུགས་དམ་བསྐང༌༑ ༑མཁའ་ལྡིང་ཁྱུང་གི་ཐུགས་དམ་བསྐང༌། །མ་མོ་ཁྲག་མིག་ཐུགས་དམ་བསྐང༌། །ཡ་མ་རཱ་ཙའི་ཐུགས་དམ་བསྐང༌། །འཆི་བདག་ནག་པོའི་ཐུགས་དམ་བསྐང༌། །སྲོག་བདག་ནག་པོའི་་་་་་དམར་པོ།

ཐུགས་དམ་བསྐང༌། །ལས་ཀྱི་གཤིན་རྗེའི་ཚོགས་ཀྱི་ཐུགས་དམ་བསྐང༌། །མ་མོའི་དམག་ཚོགས་རྣམས་ཀྱི་ཐུགས་དམ་བསྐང༌། །སྡེ་བརྒྱད་དམག་ཚོགས་རྣམས་ཀྱི་ཐུགས་དམ་བསྐང༌། །འཆི་བདག་དམག་ཚོགས་རྣམས་ཀྱི་ཐུགས་དམ་བསྐང༌། །སྲོག་བདག་དམག་ཚོགས་རྣམས་ཀྱི་ཐུགས་དམ་བསྐང༌། །དྲེགས་པའི་དམག་ཚོགས་རྣམས་ཀྱི་ཐུགས་དམ་བསྐང༌༑ ༑འཁོར་ཚོགས་རྒྱ་མཚོའི་ཐུགས་དམ་བསྐང༌། །ཁྱོད་ཀྱི་ཐུགས་དམ་བསྐངས་བར་བགྱིས། །སྔར་བཅོལ་ལེགས་པའི་གཏང་རག་འབུལ། །ད་བཅོལ་སྒྲུབ་པའི་གཉེར་ཟས་འབུལ། །ཕྱིས་བཅོལ་སྙན་གསན་ཞུ་སྐྱེམས་འབུལ། །བསྐང་ངོ་བསྐལ་པའི་ཐུགས་དམ་བསྐང༌། །རྣལ་འབྱོར་གཡར་དམ་བསྐང་དུ་གསོལ། །ཕྲིན་ལས་རྣམ་བཞི་འགྲུབ་པར་མཛོད། །ཧཱུྂ་༌། བསྐང་བ་མེད་དེ་ཁམས་གསུམ་ཡོངས་ཀྱིས་བསྐང༌། །མཆོད་དུ་མེད་དེ་ཁམས་གསུམ་ཡོངས་ཀྱིས་མཆོད། །སྦྱོར་དུ་མེད་དེ་ཁམས་གསུམ་ཡོངས་ཀྱིས་སྦྱོར། །སྒྲོལ་དུ་མེད་དེ་ཁམས་གསུམ་ཡོངས་ཀྱིས་སྒྲོལ། །ཡེ་སྦྱོར་ཡེ་སྒྲོལ་ཆེན་པོས་ཐུགས་དམ་བསྐང༌། །ཧཱུྂ་༌། དངོས་པོ་ཆོས་ཉིད་ཡངས་པའི་ཀློང་དུ་བསྐང༌། །སྣང་བ་ཡེ་ཤེས་ཆེན་པོའི་ཀློང་དུ་བསྐང༌༑ ༑གསལ་བ་ཤེས་རབ་འབར་བའི་ཀློང་དུ་བསྐང༌། །སྡུག་བསྔལ་ཀ་དག་ཆོས་ཉིད་ཀློང་དུ་བསྐང༌། །ཀུན་རྫོབ་དོན་དམ་གཉིས་མེད་ཀློང་དུ་བསྐང༌། །སྐོང་གྱུར་དབང་དང་དངོས་གྲུབ་བསྩལ་དུ་གསོལ། །མ་ཧཱ་སིདྡྷི་ས་མ་ཡ་ཨ་ལ་ལ་ཧོཿ ཞེས་བསྐང༌། བཤགས་པ་ནི། ཧཱུྂ་༌། འཇམ་དཔལ་ཕྱག་རྒྱ་ཟིལ་གནོན་ཡབ་དང་ཡུམ། །སྲས་སྤྲུལ་དྲེགས་པའི་དམག་ཚོགས་བདག་ལ་དགོངས༑ ༑ཁམས་གསུམ་སེམས་ཅན་རྣམས་ཀྱི་དོན་སླད་དུ། །བདག་ནི་བླ་མེད་བྱང་ཆུབ་སྒྲུབ་སེམས་ཀྱང༌། །མ་རིག་ང་བདག་འཁྲུལ་བློ་བག་མེད་དང༌། །རྣམ་གཡེང་གཉིད་དང་སྙོམས་ལས་དབང་གྱུར་པས། །ལྷ་མཆོག་ཁྱོད་དང་མཆོག་གསུམ་སྐྱབས་གནས་སུ། །ཁས་བླངས་བགྱིས་ཀྱང་དེ་ཡི་དམ་ལ་འགལ། །བྱང་ཆུབ་སེམས་གཉིས་བསྒོམ་པར་དམ་བཅས་ཀྱང༌། །དེ་ཡི་རྩ་བ་ཡན་ལག་བསྲུང་མཚམས་ཉམས། །གསང་སྔགས་རྡོ་རྗེ་མཆོག་ཏུ་དམ་མནོས་ཀྱང༌། །དབང་བཞིའི་དམ་ཚིག་སོ་སོར་གསུངས་རྣམས་དང༌། །རྩ་ལྟུང་བཅུ་བཞི་སྦོམ་བརྒྱད་ཡན་ལག་ནི༑ ༑བཞི་བཅུ་དང་ནི་ཕྲ་མོ་འབུམ་ཕྲག་དང༌། །ཁྱད་པར་འཇམ་དཔལ་ཁྲོ་བོའི་གསང་རྒྱུད་སོགས། །འཇམ་དཔལ་གཤིན་རྗེའི་རྒྱུད་ནས་གསུངས་པ་ཡི། །ཁྱད་པར་བསྲུང་བ་ཉེར་གཅིག་ལྷག་པ་གསུམ། །ཐུན་མོང་ཉེར་བརྒྱད་ཁྱད་པར་བཅུ་བཞི་སོགས། །ཇི་སྙེད་གསུངས་རྣམས་ཡལ་བར་དོར་བ་དང༌། །ལྷ་མཆོག་ཁྱོད་བསྟེན་སྒྲུབ་པར་དམ་བཅས་ནས། །སྐུ་ཡི་ཕྱག་རྒྱ་མཚན་ཉིད་གསུམ་དང་འགལ། །གསུང་གི་བཟླས་བརྗོད་ཚུལ་བདུན་ཉམས་པ་དང༌། །གྲངས་དུས་རྟགས་ཀྱི་བསྙེན་སྒྲུབ་ཚད་མ་ཕེབས། །ཐུགས་ཀྱི་ཏིང་འཛིན་འཁྲུལ་གཡེང་དྲི་མས་བསྒྲིབས། །ཡོན་ཏན་སྨན་རཀ་མཆོད་གཏོར་ཚོགས་རྫས་སོགས། །ཕུད་ཉམས་མ་ཚང་རྒྱུ་ཆུང་ལྷག་མ་འདྲེས། །འབགས་བཙོག་གིས་བསྒྲིབས་དེས་འོང་དེས་ཆོག་གམ། །ཕྲིན་ལས་སྦྱོར་སྒྲོལ་དུས་ལས་འདས་པ་དང༌། །སྲུང་ཟློག་བསད་པའི་མཚན་ཉིད་མ་རྫོགས་དང༌། །སྲེག་འཕང་མནན་པའི་སྦྱོར་ཁ་ལོག་པ་དང༌། །ལས་སྦྱོར་ཚད་ཐལ་སྐྱེངས་དྲེད་འཛོལ་བ་དང༌། །རལ་གཅོད་གཟུ་ལུམ་སྤྱི་བརྟོལ་རང་བཟོས་བསླད། །གཞན་ཡང་དང་དུ་བླང་དང་སྤོང་བ་དང༌། །བསྲུང་དང་བཟའ་དང་བསྟེན་དང་ཤེས་པ་སོགས། །དམ་ཅན་རྒྱ་མཚོའི་ཚོགས་དང་འགལ་བ་དང༌། །ཀུན་ཀྱང་ཆོས་ཉིད་དོན་ལས་གཡེལ་བ་སོགས། །ཀུན་རྫོབ་དོན་དམ་བསྲུང་མཚམས་ཇི་སྙེད་ལས། །འགལ་ཞིང་ཉམས་པས་གནས་སྐབས་སྡུག་བསྔལ་ཞིང༌། །མཐར་ཐུག་བྱང་ཆུབ་ཐོབ་ལ་བསྒྲིབས་པ་དང༌། །འཕྲལ་དང་ཡུན་གྱི་ཉེས་ཚོགས་སྡིག་སྒྲིབ་རྒྱུན། །ཚོར་དང་མ་ཚོར་མ་ཤེས་ནོངས་པ་དང༌། །ཤེས་བཞིན་ཁྱད་དུ་བསད་པ་ལ་སོགས་པ། །བདག་རྨོངས་མ་རུང་འགལ་བར་གང་གྱུར་པ། །གནོང་ངོ་འགྱོད་དོ་དམ་ཅན་སྲུང་མའི་ཚོགས། །མཐོལ་ལོ་བཤགས་སོ་བཟོད་ཚངས་དེང་བཞེས་ཤིག

།ཕྱིན་ཆད་སྲོག་ལ་བབ་ཀྱང་མི་བགྱི་ཡི། །སྔོན་ཆད་ཉམས་ལ་འགྱོད་ཅིང་བཤགས་ཟིན་གྱི། །ཕྱིན་ཆད་མི་བགྱིད་སྡོམ་པར་དམ་བཅའ་ན། །བདག་འདོད་འབྲས་བུ་ཡོངས་སུ་གྲུབ་པར་མཛོད། །བསྐངས་ཀྱང་མི་སྐོང་བཤགས་ཀྱང་མི་འཚལ་བར༑ ༑སྔགས་འཆང་བདག་ལ་སྲུང་མས་ཁྲོ་བགྱིད་ན། །སྔོན་གྱི་དམ་ཚིག་ཚོགས་དང་མི་འགལ་ལམ། །ཡེ་ཤེས་ལྷ་ལ་ཁྲོ་བ་མི་མངའ་ཡང༌། །དྲེགས་པའི་ཚོགས་རྣམས་གཏུམ་ཞིང་མ་རུངས་པས། །ཇི་ལྟར་ཁས་བླངས་དམ་བཅས་རྗེས་དགོངས་ལ། །དངོས་གྲུབ་རྣམ་གཉིས་འབྲས་བུ་འདིར་སྩོལ་ཅིག །ཅེས་དང༌། ཡ་མ་རཱ་ཛའི་ཡི་གེ་བརྒྱ་པ་ལན་གསུམ་སོགས་བརྗོད་དོ། །དེ་ལྟར་སྔགས་འཆང་རྣལ་འབྱོར་པའི་དམ་ཚིག་ཉམས་ཆག་བསྐང་ཞིང་བཤགས་པ་འདིའང༌། འཇམ་དཔལ་ཡང་ཟློག་མེའི་སྤུ་གྲིའི་ཉེར་མཁོར་སྦྱར་བ་ཡིན་གྱི། འདི་ཉིད་བསྙེན་སྒྲུབ། གཞི་བསྙེན། དུས་གཏོར། ཚོགས་ལ་སོགས་ཀྱི་སྐབས་བྱའི། སྲུང་ཟློག་བསད་མནན་ལས་སྦྱོར་སྒྲུབ་པའི་སྐབས་ནན་གྱིས་སྦྱར་དགོས་པ་ནི་མ་ཡིན་ནོ། །ཞེས་པའང་འབྲི་གུང་པ་ཆོས་ཀྱི་གྲགས་པས་མེ་གླང་ཟླ་བ་གསུམ་པའི་ཚེས་གཅིག་ལ་གདན་ས་ཆེན་པོ་དཔལ་གྱི་འབྲི་གུང་ཆོས་ཕྱུག་གི་ཀླུང་དུ་སྦྱར་བ་དགེ།། །།ཤུ་བྷཾ་སྟུ། སརྦ་ཛ་ག་ཏཾ་མངྒ་ལཾ།། 