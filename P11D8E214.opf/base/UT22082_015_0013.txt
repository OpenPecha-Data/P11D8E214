༄༅། །འབམ་བཅོས་ཚེ་འཛིན་སྲོག་སྐྱོབ་བཞུགས་སོ།།

སྨན་བླ་དྲང་སྲོང་བླ་མ་དང༌། །ལྷག་པའི་ལྷ་ལ་གུས་བཏུད་ནས། །འབམ་བཅོས་ཚེ་འཛིན་སྲོག་སྐྱོབ་འདི། །ཁོ་བོས་སྦྱིན་ནོ་དགའ་བས་ལོངས། །འདི་ལ་རྒྱུ་དང་བརྟག་ཐབས་དང༌། །བཅོས་དང་རྗེས་གཅོད་རྣམ་པ་བཞི། །དང་པོ་རྒྱུ་ལ་རིང་དང་ཉེ། །རིང་བ་མ་རིག་ལ་སོགས་པ༑ ༑བག་ཆགས་གོམས་ཤས་ཆེ་བ་རྣམས། །འཕྲལ་རྐྱེན་ངན་པ་སད་ལས་བྱུང༌། །ཉེ་བ་ལུས་གནས་ཆུ་སེར་ཁྲག །བད་ཀན་གསུམ་འདུས་རྒྱུ་ཡིན་ལ༑ ༑རུལ་སུངས་རྗེན་འཆང་མངར་སྐྱུར་ཟས། །སྣུམ་ལྕི་བརྟན་དབྱུང་མི་འཕྲོད་ཆུ། །ཆང་རྒན་གྱིས་བསྐྱེད་སྤྱོད་ལམ་ཡང༌། །དལ་འདུག་ཉིན་གཉིད་ཆུ་བརྒལ་དང༌། །རླན་གྲང་གློ་བུར་དྲག་ཤུལ་སྤྱོད། །བརྡབས་སོགས་མི་མཁས་སྤྱོད་ལས་འབྱུང༌། །དུས་ནི་དགུན་སྨད་དཔྱིད་སོགས་ལྡང༌། །གདོན་ནི་གྲིབ་དང་ཤིང་གཉན་བཅད། །ས་རྐོ་རྡོ་སློག་ཆུ་གཉན་དཀྲུགས། །ཀླུ་དང་ས་བདག་བཙན་རྒྱལ་པོ། །ཁྲོས་པས་བསྐྱེད་པའི་ནད་དུ་བཤད། །དབྱེ་བ་རླུང་བད་མཁྲིས་གསུམ་ལས། །ཁྲག་གཉན་བསྡོངས་པའི་འབམ་རིགས་ནི། །དཀར་ནག་ཁྲ་བོར་མིང་དུ་བཏགས། །གཉིས་པ་དེ་ཞུགས་རྟགས་བསྟན་པ། །སྤྱི་དང་བྱེ་བྲག་ཁྱད་པར་གསུམ། །སྤྱི་རྟགས་རླུང་གྱུར་རྩུབ་པ་ལ། །སྐྲངས་པོ་མདོག་ནག་སོབ་ཅིང་སྦོ།་་༌།མཁྲིས་གྱུར་ཚ་ལ་མདོག་སེར་བ། །བད་ཀན་ལྕི་ཞིང་ཟུག་ཆུང་སྟེ། །ཀུན་ཀྱང་ན་ཞིང་སྐྲངས་པོ་མཐོ། །གཉིས་པ་བྱེ་བྲག་རྟགས་བསྟན་པ། །རྩ་ཤེད་ཆུང་དལ་ཆུ་མདོག་དྭངས། །སྐྲངས་སྐྱ་སོབ་ལ་སྤུ་སྒོ་བྱི། །རེག་བྱ་གྲང་ཞིང་སྐྲངས་པོ་ཉབ། །རྗེས་ལན་བ་སྤུ་གྱེན་ལ་ལང༌། །ཟུག་ཆུང་ཁོལ་བུར་ཚ་བ་དང༌། །ཉྭ་འཁྱུག་རླུང་གྱུར་འབམ་དཀར་པོ། །རྩ་རྒྱུས་ཕྲ་སྤུན་ཆུ་དམར་སྨུག ༑ཀུ་ཡ་ལང་ལོང་མཚལ་ཞག་ཅན། །སྐྲངས་དམར་ནག་གམ་སྔོ་བ་དང༌། །ཟུག་ཆེ་ཁྲག་འབྲུམ་ཐོན་པ་དང༌། །མེ་ལྕེའི་དབྱིབས་འདྲ་དྲོད་འབར་བ། །ཁྲག་མཁྲིས་ལས་གྱུར་འབམ་ནག་ཡིན༑ ༑རྟགས་འདྲེས་རྐང་རུས་མི་བཟོད་གཟེར། །སྐྲངས་པོ་མེ་རི་སྔོ་བ་ལ། །ཇེ་ནག་འགྲོ་ཞིང་ན་བ་དག

།ཁྲག་བོར་མཁས་པས་ཐ་སྙད་བཏགས། །ཡང་ན་བད་རླུང་ཤས་ཆེ་བ། །གྲང་འབམ་ཞེས་བྱ་དཀར་པོ་སྟེ། །ཁྲག་མཁྲིས་ཆེ་བ་ཚ་འབམ་ནག །དེ་གཉིས་འདྲེས་པ་ཁྲ་བོར་བརྗོད། །བབ་ཡུལ་སྟོད་ལའང་འབམ་ནག་ཉིད། །སྐྲང་ཟུག་དང་བཅས་འབྱུང་བའང་སྲིད། །འབམ་ནད་ཕལ་ཆེར་ཆུ་སེར་དང༌། །ཆུ་སོ་རོ་སྨད་ཁྲག་འཛག་སྲིད། །གཞན་ཡང་པགས་ལ་བབ་ན་ནི། །བ་སྤུ་ལང་ཞིང་པགས་མདོག་འགྱུར། །ཤར་བབ་སྐྲང་མཐོ་ན་ཟུག་ཆེ། །རྩ་དང་ཆུ་རྒྱུས་ལ་བབ་ན། །འཁུམས་ཤིང་བརྐྱང་བསྐུམ་ཁག་པ་འབྱུང༌། །ཁར་བབ་སོ་དང་མགུལ་པ་ན། །ད་ནི་འཚོ་དང་མི་འཚོ་དང༌། །མདོག་ནག་ཤེད་ཆུང་བབ་ལྗི་བ༑ ༑རྐང་ལ་བབ་རྟགས་འཚོ་མི་འགྱུར། །རྐང་ལག་སུལ་དང་ཆུ་རྒྱུས་ལ། །འཕྲིག་འཁྱུག་བཅོས་ཀྱང་སྐྱེད་མེད་པ། །མས་རིམ་འཛེག་པ་ལྟར་བྱེད་པའང༌། །མི་འཚོ་ཡང་གཅིག་བྱང་ཁོག་དང༌༑ ༑ཕོ་བ་རྒྱུ་ལོང་འཁྲུགས་ཤིང་ན། །ལྟེ་བར་བབ་པས་ལྔ་པར་འགྱུར། །ཐིགས་ནག་ཅེས་བྱ་ཁམས་འཛག་པ། །ངེས་པར་གཤིན་རྗེས་འཁྲིད་པར་ངེས། །ལོ་གཅིག་ལོན་པའང་གསོ་བར་དཀའ༑ ༑གསུམ་པ་ཁྱད་པར་བརྟག་པའི་ཐབས། །དང་པོ་སྐྲངས་པོ་གང་བྱུང་སྟེང༌། །དཔའ་བོ་ལྕ་སྒ་རབ་སྦྱར་བའི། །རྩི་མར་བྱུགས་པ་ཉི་མས་བསྲེགས། །ངོར་ལང་གདུག་རྩུབ་སྟོན་ན་འབམ༑ ༑ཕན་པར་གྱུར་ན་ཆུ་སེར་རླུང༌། །སྐྱ་རྦབ་སོགས་ཡིན་ནད་གཞན་ལ། །བཏང་སྙོམས་བྱེད་པ་མྱོང་བའི་གནད། །འདི་ལ་བླུན་པོ་ལ་ལ་དག །ཁྲག་དང་གཉན་འབྲུམ་རེག་དུག་དང༌༑ ༑ས་གདོན་སོགས་ཟེར་འཁྲུལ་རློམ་གྱི། །སྐྱེ་བོའི་སྲོག་འཕྲོག་བྱེད་པ་ཡིན། །སྨན་པ་གཤིན་རྗེའི་ཕོ་ཉ་འགས། །ས་སྟེང་གང་བ་མ་མཐོང་ངམ། །གསུམ་པ་དེ་དག་བཅོས་པའི་ཐབས༑ ༑ཁ་ཟས་རིམ་འགྲོ་སྨན་གསུམ་ལས། །དང་པོ་ཟས་བཅོས་ཚྭ་སྡོར་དང༌། །སྤངས་པའི་ཕྱེ་ཐུག་ཟན་ལ་ཕུག །མཛོ་མོའི་ཞོ་སྨིན་རྐང་ཐུང་བཅུད། །བསྟེན་ཞིང་རུལ་སུངས་སྔོ་རྗེན་སྤང༌༑ ༑ནད་འགོ་ཆོག་ནས་སྲེ་ལོང་དང༌། །སྐམ་སངས་ཐུག་པ་གཏང་བར་བྱ། །དཀར་པོའི་རིགས་ལ་ཕྱེ་ཐུག་དང༌། །ལུག་ཞོ་མར་གསར་བཅུད་བསྟེན་ཞིང༌། །ནད་འགོ་ཆོག་ནས་ལུས་གསོའི་སྐབས། །སྨྱོ་བྱེད་སྦྲང་དཀར་སོགས་བསྟེན་ཞིང༌། །གཉན་ཚོགས་འབྲི་གཡག་ཉྭ་བཞིའི་ཤ། །ཐུག་པ་ཚྭ་མེད་བསྟེན་བྱ་ཞིང༌། །དེ་ནས་རིམ་གྱིས་ཆ་ཡིས་གློད། །ཕལ་ཆེར་རིག་པའི་མདའ་དང་སྦྱར། །གཉིས་པ་ཞི་བྱེད་སྨན་ལ་ཡང༌། །ཐང་བྱུག་འབྱར་དང་རིལ་བུ་དང༌། །སྦྱོང་བྱེད་དག་དང་རྣམ་པ་ལྔ། །དང་པོ་ཞི་བྱེད་ཐང་གི་སྡེ། །འབྲས་གསུམ་ཏིག་ཏ་གསེར་མེ་ཏོག

༑བོང་དཀར་སེ་འབྲུ་བྲག་ཞུན་དང༌། །དུག་ཉུང་བསེ་ཡབ་མ་ནུ་རྣམས། །བསྐོལ་གྲང་ཐོ་རངས་བསྟེན་པར་བྱ། །ཡང་ན་སེང་སྡེང་ཨ་རུ་ར། །ཆུ་སེར་སྨན་གསུམ་ཀྱི་ལྕེ་དཀར། །སྒྲོན་ཤིང་བཅས་པའི་ཐང་ཡང་མཆོག །སྡུད་བྱེད་འབྲས་གསུམ་ཐོ་རངས་གཏང༌། །སོ་སོའི་ཞི་བྱེད་བད་ཀན་ལ། །པི་ལིང་ཨ་རུའི་ཐང་སྦྱིན་ཞིང༌། །རླུང་ལ་ཨེ་རན་རྟ་ཡི་མར། །འབྲས་ཆང་ལྕ་སྒ་འོ་མར་སྦྱར། །བླུད་ཅིང་མཁྲིས་ཁྲག་ཚ་འབམ་ལ། །ཨ་སྐྱུར་ཞོ་བཞི་བ་རུ་གང༌། །རུས་དབྱུང་བ་ཤ་སླེ་ཏྲེས་དང༌། །སེང་ལྡེང་ཏིག་ཏ་ཙནྡན་དཀར༑ ༑སེ་འབྲུ་སྤོས་དཀར་གུ་གུལ་དང༌། །དབང་ལག་རྣམས་ནི་ཞོ་རེ་རེ། །གླ་རྩི་ཞད་ཙམ་སྦྱར་བརྡུངས་པ། །ཐུམ་པོ་གསེར་སྲང་དོ་ཡི་འབུང༌། །མཉམ་པ་སྣུམ་མེད་རྫ་ནང་དུ། །ཆུ་བྲེ་ཕྱེད་གསུམ་དང་སྦྱར་བ། །བསྐོལ་གྲང་ཐང་ནི་འབམ་ནག་པོ། །མ་དྭངས་བར་དུ་གུང་གཉིས་བསྟེན། །དེང་སང་སྨན་པ་ཕལ་ཆེ་བས། །འབམ་ལ་ཞི་བྱེད་ཐང་མེད་ཅེས། །ཅལ་སྒྲོག་འཁྲུལ་བར་འཁྱམ་འདི་ལྟོས། །དབྱེ་ཐང་འབྲས་གསུམ་ཀུན་ལ་སྦྱར། །གཉིས་པ་བྱུག་པ་དག་ལ་ཡང༌། །ཐོག་མར་རང་གི་མི་བསྐྱོད་པས། །བཀྲུ་ཞིང་རས་དཀར་དག་གིས་ཕྱི། །བུལ་ཏོག་ཞུ་མཁན་ཆ་མཉམ་ལ། །ཆུས་སྦྱངས་ནད་སྐྲང་ཁྱབ་པར་བྱུགས། །གལ་ཏེ་མ་ཐུལ་ཨ་ལཀྟ། །གོང་གི་གཉིས་ཀྱི་སྟེང་དུ་བསྣན། །དེས་ཀྱང་མ་ཕན་ཟབ་ལག་བསྣན། །བཞི་སྦྲེལ་གྱིས་ནི་འཇོམས་པར་ངེས། །གལ་ཏེ་གཞིག་པར་མ་ནུས་ན། །ལྕི་བ་སེར་ཀའི་བི་བྷུ་ཏ། །རི་ཤོ་ཆ་མཉམ་བ་ཆུས་བྲན། །བླུགས་ཤིང་དཀྲིས་པས་འཇོམས་པར་བྱེད། །གལ་ཏེ་ཤིན་ཏུ་གཞོམ་དཀའ་ན༑ ༑གསུམ་པ་འབྱར་གྱིས་གཞོམ་པའི་ཐབས། །སྔོ་རོག་མཛོ་ལྕི་ཝ་ལི་ཀཱ། །བུལ་དང་ས་ཞག་སྦྱར་བ་དག །བ་དམར་ཆུས་སྦུས་སྐྱོ་མ་ནི། །ར་ལུག་སྤྱི་དཀར་གྱིས་བཏུམས་པ། །དགོས་པའི་ཡུལ་ཀུན་ཁྱབ་པར་དཀྲི། །རླུང་འབམ་སྐྲངས་པོ་གཞོམ་དཀའ་བ། །རྫའམ་ལོང་རྡོའི་དྲེག་པ་རྣམས། །རྫ་ནང་བརྔོས་ལ་སུ་རས་སྦྲུས། །ཚ་གདུང་ལྡན་པ་སྦྱར་བས་འཇོམས། །དེས་མ་ཐུབ་ན་མི་རྟ་ཁྱིའི། །རུས་ཞུན་ནང་དུ་སྤོས་དཀར་བཏབ། །སྦྱར་ཞིང་བྱུགས་པས་ངེས་པར་འཇོམས། །དེས་ཀྱང་མ་ཐུབ་བྱང་ལྟའི་རིའི། །གཡའ་རྒན་རུལ་པོ་ཞིབ་བཏགས་པ། །སླ་ངར་བརྔོས་ལ་ཏིལ་མར་སྦྲུས། །སྣུར་བས་ཞོ་ལྟར་གྱུར་པའི་ཚེ། །སྦལ་རྒྱབ་མདུང་རྩེ་བསྣན་སྦྱར་བས། །འཇོམས་པར་ངེས་སོ་ཐུབ་དཀའ་ན། །ཅོང་ཞི་མེར་བསྲེགས་ཆང་དུ་བསྒྱུར། །ཁུ་བ་བྲག་ཞུན་ཧོང་ལེན་སྦྱར། །འདི་ནི་འབྱར་ལུམ་ཡུན་བསྲིངས་ན། །འབམ་རིགས་གསུམ་གྱི་གྲོང་ཁྱེར་རྣམས། །མི་གཞོམ་མི་སྲིད་ཟབ་པར་གདམས། །ཡང་ན་དཀར་པོ་ཆིག་ཐུབ་ནི། །འདུལ་སྦྱོང་ཞལ་ཤེས་ལྟར་བྱས་པ། །སྦྱར་བས་འབམ་རིགས་ཀུན་འཇོམས་སོ། །ནད་སེལ་སྨན་གྱི་སྦྱོར་བ་ནི། །གཞོན་དར་ཁྲག་དང་ཚད་པའི་གཞི།

།ཆེ་ན་སྦྱོར་བ་འདི་གཅེས་ཏེ། །རྡོ་རྗེ་་་་་་ནཱ་ག་ནག་པོ་་་་་་ལྷོག་པ་ཟིལ་པ་་་་་་སྟོང་རི་ཅན། །རྒྱལ་པོ་གཉིས་སྐྱེས་སྤོས་་་་་་གྷིདྡ་དྷཱུ་པེ་དྲི་བསྣམ། །འབྲས་བུ་དཀར་ནག་་་་་་ཏིལ་ཟིར་བཞི་བཙུན་མོ་བཞི། །འདྲེ་འཇིགས་་་་་་གུ་གུལ་དྲི་ལྡན་་་་་་ཀསྟུ་རི་གཉེར་མ་ཅན།་་་་་ཤུ་དག །གསེར་མདོག་ལྡན་་་་་་ཝི་ར་སི་ཏ་གཉིས་་་་་་ཧར་བློན་པོའི་ཚུལ། །རྭ་ཅན་དཀར་ནག་་་་་་སྡིག་པ་རུས་པའི་རུ་་་་་་རྟ། །དབང་པོ་ལག་པ་བཅས་པ་རྣམས། །རྒྱལ་པོ་ཡབ་སྲས་ཆ་མཉམ་ཞིང༌། །བཙུན་མོ་བློན་འབངས་དེ་ཡི་ཕྱེད། །སོ་སོར་བཏགས་ལ་ཆུ་དྲོན་སྦྲུས། །འདམ་ཐག་བ་རིལ་ཚད་དུ་བསྒྲིལ། །ཉི་མས་མ་རེག་བསྐམ་པར་བྱ༑ ༑ཡང་ན་ཕྱེ་མ་བྱས་ཀྱང་རུང༌། །ཆུ་བསྐོལ་གྱིས་ཕུལ་གུང་གཉིས་གཏང༌། །མང་ཉུང་ནད་ཚབས་དང་བསྟུན་ཞིང༌། །མལ་གོས་དྲོ་ཞིང་རྔུལ་དབྱུང་བས། །འབམ་གྱི་ཚོགས་རྣམས་བརླག་པར་བྱེད། །རྒན་པོ་གྲང་བ་རླུང་ཆེ་ན། །འགུགས་བྱེད་་་་་་སྔོ་རྒྱལ་པོ་ཆེན་པོ་ལ། །ཤིང་་་་་་ཙནྡན་གཉིས་གསེར་མཛོད་གཉིས་་་་་་གི་ཝཾ་ཀུངྐུ་མ་བཙུན་མོ་་་་་་གླ་རྩི། །རྡོ་རྗེ་གཉིས་་་་་་ཀླུ་ནི་བློན་པོའི་་་་་་ཐལ་ཚུལ། །ཅུ་གང་ལི་ཤི་སོ་མ་ར། །དཀར་ནག་སྤོས་དང་འབྲས་བུ་གསུམ། །མཚལ་དཀར་རྒྱ་མཚལ་རྒྱལ་ཉུང་བདུན། །ཏིག་ཏ་ཧོང་ལེན་བ་ཤ་ཀ །བོང་དཀར་སླེ་ཏྲེས་བ་ལེ་ཀ༑ ༑གླ་ཕུར་རུ་རྟ་བསེ་ཡབ་དང༌། །སྲན་མ་མེ་ཏོག་པྲི་ཡང་ཀུ། །ཨིནྡྲ་པཱ་ཎི་་་་་་དབང་པོ་ལག་པ་དམག་མིར་བསྡུས། །རྭ་ཅན་་་་་་སྡིག་པ་དཀར་ནག་བཤན་པར་བཅས། །སྡོམ་བརྒྱད་དྲི་ཆུས་འདམ་བཏགས་བྱས། །བྲ་རིལ་ཙམ་བསྒྲིལ་ཆུ་བསྐོལ་གྱིས། །ཕུལ་ལ་གུང་གཉིས་གཏང་བར་བྱ། །གལ་ཏེ་རླུང་ཤས་ཆེ་བ་ཡིས། །སྟོད་འཕྱུག་རོ་སྟོད་ན་བ་ན། །ཨ་ག་རུ་ནག་སྤོས་དཀར་བསྣན༑ ༑གཉན་ཤས་ཆེ་ན་བྱ་ཁྱུང་ལྔ། །གཤོག་དྲུག་རྒྱས་པས་དེ་དག་འཇོམས། །ཡང་ན་ཁྱུང་ལྔ་འདྲེ་འཇིགས་དང༌། །དཀར་ནག་སྡིག་པ་གུར་གུམ་དང༌། །མོན་གྱི་དཔའ་བོ་སྦྱར་བས་འཇོམས༑ ༑ཡང་གཅིག་འབམ་རིགས་གསུམ་ག་ལ། །ཉུང་སྦྱོར་སྙིང་ཐིག་མན་ངག་ནི། །རྒྱལ་པོ་ནག་པོ་ཞོ་གང་ལ། །དཔའ་བོ་གཏུམ་པོ་ཆ་ཕྱེད་དེ། །གུ་གུལ་གླ་རྩི་ཤུ་དག་ནག

།དཔའ་བོ་དང་མཉམ་ཞོ་དང་སྦྱར། །བྲ་རིལ་ཙམ་བསྒྲིལ་ཚད་ལྡན་བསྟེན། །མན་ངག་སྙིང་ལས་གཅེས་འདི་ཀོ། །ཀུན་ཀྱང་ནད་ཚབས་དང་བསྟུན་ཞིང༌། །རིག་མདའི་སྦྱོར་བས་རྟག་ཏུ་བསྣུན། །བཞི་པ་རྗེས་གཅོད་རྣམ་པ་གཉིས། །ནད་རོ་སྦྱང་དང་རྗེས་བཅད་པའོ། །དང་པོ་སྨན་གྱིས་ནད་འགོ་ཆོག་་་་་ནས། །རྩ་ཆུ་སྐྲངས་པོར་བཅས་པ་རྣམས། །ཅུང་ཟད་བདེ་བའི་ཉམས་བྱུང་ཚེ། །ཏྲི་བྱིད་དང་ནི་བྲག་བན་ཏི། །འབྲུག་སྒྲ་ཟབ་ལག་གླ་ཁུལ་སྤོས། །སྲོ་ཐལ་མོན་གྱི་དཔའ་བོ་དང༌། །རྒྱ་ཚྭ་སྦྱར་བའི་རིལ་བུ་ནི། །སྲན་ཕོས་ཙམ་དྲིལ་གྲངས་ལྡན་པ༑ ༑ཆུ་བསྐོལ་ཕུལ་སོགས་ལྟོ་སྦྱོར་ལྟར། །བྱས་པས་ནད་རོ་ཐོན་པར་ངེས། །དེ་རྗེས་སྐྲང་པོ་གཡའ་ཞིང་ཟ། །སྦུན་ལོང་ཤུལ་ཕྱིས་ལྕགས་གཡའ་བསྣམས། །ཡང་ན་ཤུ་ཐོར་ཟ་འཕྲུག་འབྱུང༌༑ ༑དེ་ཀུན་ནད་ནི་སྨིན་པའི་རྟགས། །གསང་བ་སྨན་གྱི་ཚོད་འཛིན་པ། །སྣ་གདམས་ལི་སྡེར་ཆུས་དྲིལ་བ། །གསལ་པོར་མཐོང་བའི་དུས་བབ་ཚེ། །ལ་ནར་ཏ་གཏུབ་སྙིམ་གསུམ་ཙམ༑ ༑རྩི་བཅུད་གསར་པ་ཅུང་ཟད་བཅས། །ཆུ་གཙང་གིས་བྲན་རྫ་སྣོད་ནི། །ཁ་རུབ་ནང་བཅུག་ཁ་བཅད་དེ། །ནད་པས་དྲི་མ་མ་ཚོར་བཙོ། །རླུང་དུས་བབ་ཚེ་ལ་ནར་ཏ། །མ་ཉམས་ལྗང་པ་སྨིན་པ་ཡི། །ནད་པས་མ་མཐོང་ཐོག་བྱས་ནས། །སྨན་པ་འཕགས་པ་སེང་གེ་སྒྲ། །གཡས་པ་ཁ་ཊྭཱཾ་སྦྲུལ་འཁྲིལ་ཐོགས། །གཡོན་པ་ཀླུ་ཤིང་ཡལ་ག་འཕྱང༌། །འཕྲོག་བྱེད་བཞོན་པའི་སྐུར་བསྒོམས་ནས། །ངག་ཏུ་འདི་སྐད་བརྗོད་པར་བྱ། །ཨོཾ་ཨཱཿཧྲཱི་སིངྷ་ནཱ་ད་ཧཱུྂ་ཕཊ། །སྔོ་སྨན་རལ་གྲི་རེག་གཅོད་ཀྱིས། །འབམ་གྱི་གྲོང་ཁྱེར་འཇོམས་པར་བྱེད། །གཡུ་ལོ་འབར་བའི་ལྕགས་སོང་གི། །འབམ་ནག་གཞན་དུ་འགྲོ་བར་གྱིས། །དེ་སྐད་བརྗོད་ཅིང་དྭངས་སྟབས་སུ། །སྐྲང་པོར་བྲག་ཅིང་འཕུར་བར་བྱ། །ལ་ནར་ཏ་ཕུར་རོ་མ་རྣམས། །གླུད་བཅས་རྒྱ་ལམ་བཞི་མདོར་བསྐྱལ། །དེ་རྗེས་ཞག་གསུམ་བཙོང་ཐང་གཏང༌། །ཆུ་སྔོ་སྐྲང་ཞི་རྩ་འཇོམས་ན། །འཕྲོད་པའི་རྟགས་ཡིན་ཐུག་པ་ལ། །སྦྱར་བས་བཅོ་ལྔའི་ཞག་གྲངས་བསྟེན། །འབམ་རིགས་དཀར་ནག་ཁྲ་བོ་ལ། །བཙོང་ཐང་བཏང་བས་སྨན་འཕྲོ་བཅད། །ནག་པོར་བཙོང་སྨན་སྤེལ་གྱིན་གཏང༌། །ལ་ནར་ཏ་ཡི་ཐང་བཏང་ནས། །གཉིས་གསུམ་ཞག་ནས་དལ་གྱིས་འཕྱེ། །དེ་ནས་རིམ་གྱིས་བྲེལ་བར་འཆག

།སླར་ཡང་བདུན་དགུའི་ཞག་གྲངས་སུ། །ཁ་འཛེམ་དེ་ནས་ཆ་ཡིས་གློད། །གཉེན་པོ་ཇི་སྲིད་བསྟེན་བར་རུ། །ནད་པ་སྡོད་ཡུལ་རླན་གཤེར་དང༌། །གྱེན་ཐུར་འགྲོ་དང་དྲག་ཤུལ་དང༌། །ལྗིད་འགེལ་རྐང་བཞི་ཞོན་འབབ་དང༌། །བཟའ་བཏུང་མར་ཚྭ་མངར་སྐྱུར་རིགས། །ཞིབ་ཐུད་སྐྱུར་དང་སེར་པོའི་ཇ། །ཉིན་ཕྱེད་གཉིད་རྣམས་སྤང་བ་གནད། །རྗེས་སུ་ནད་ཁྲག་དབྱུང་བ་ནི། །ཆུ་བ་འཁུམ་ལ་བྱིན་གཞུག་དང༌། །བརླ་ནང་སྦལ་པ་ན་བ་ལ། །ལོང་རྩ་གཏར་ཞིང་བརླ་ཡི་ཕྱི། །ན་ན་ཆུ་སེར་གཏོང་རྩ་གཏར། །ངར་གདོང་ན་ལ་ཡོབ་གོང་སོགས། །རིག་མདའི་སྦྱོར་བས་ནད་ཁྲག་འབྱིན། །དུས་ལ་མ་བབ་དཔྱད་བགྱིས་པས། །ཚེ་སྲོག་འཕྲོག་པར་བྱེད་པ་ཡིན། །སྨན་པ་དེ་ག་དམྱལ་བར་འཕྱེ༑ ༑རྐང་ནད་ཕྱི་རྗེས་གཅོད་པ་ཡི། །བྱུག་པ་ནད་བདག་གཏིང་འདོན་ནི། །རུས་ཆེན་གསུམ་གྱི་འཕྲུལ་ཐལ་ལ། །གཡའ་སྔོན་བསྲེགས་པའི་ཐལ་བར་བཅས། །བཞི་སྙོམས་ངར་འདོགས་གུ་གུལ་དང༌། །དོམ་བྲུན་ཅུང་ཟད་གཅིག་བསྲེས་ལ། །རྟ་རྐང་འབྲུ་མར་རྙིང་པ་ནི། །གང་རུང་དང་སྦྱར་སྐྲངས་སར་བྱུག །དང་པོ་གཏུབ་ཅིང་བར་དུ་སྙོམས། །ཐ་མར་མདོག་འགྱུར་བྱུགས་ལ་བསྟིམ། །ཉི་མས་བསྲེག་པ་ཡང་ཡང་བྱ། །དེས་ནི་ནད་ཕྱིས་མི་ལྡང་བ། །དམ་པའི་གནད་ཡིན་ཨེ་མ་མཚར། །ཀྱེ་མ་འགྲོ་གང་འབམ་ནད་ཀྱིས། །གཙེས་ལ་སྨན་པ་འཆི་བདག་འགས༑ ༑མ་རྟོགས་ལོག་རྟོག་འཁྲུལ་བ་ཡིས། །སྲོག་གི་བསྐུལ་མ་བྱེད་མཐོང་ནས། །འབམ་བཅོས་ལེགས་བཤད་སྣ་ཚོགས་དང༌། །མཁས་པའི་མྱོང་བ་མང་རྟོགས་པ། །ལེགས་བཤད་འདི་ཀོ་ངས་བཤད་ཀྱི། །སྨན་གྱི་གཙོ་བོ་འགའ་ཞིག་ལ། །སློབ་དཔོན་ཞལ་གྱི་གདམས་པ་གཅེས། །དེ་ལྟར་ལུས་ཅན་ལ་ལ་ཞིག །འབམ་གྱིས་གཙེས་པའི་རྒྱུ་དག་གིས། །འཆི་བདག་ཁ་ཡི་གཡང་ས་རུ། །ལྟུང་བར་ཉེ་ལ་ལེགས་བཤད་ཀྱི། །ལྕགས་ཀྱུ་འདི་ཡིས་དྲང་བར་ངེས། །འདི་ཡི་དགེ་བའང་རྫོགས་བྱང་ཉིད། །འཐོབ་ཕྱིར་བསྔོ་ཡི་གཞན་དུ་མིན། །དེ་ལྟར་འབམ་བཅོས་ཟབ་མོ་ཚེ་འཛིན་སྲོག་སྐྱོབ་ཅེས་བྱ་བ་འདིའང༌།

འབྲི་གུང་པ་སྐྱུ་རའི་གདུང་ལས་གནས་ལྔ་སྨྲ་བའི་རྡོ་རྗེ་འཛིན་པ་དོན་གྱི་སྨན་པ་ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་པའི་སྡེས། ས་འབྲུག་ཟླ་བ་བདུན་པའི་དམར་ཆའི་རྒྱལ་བ་གསུམ་པའི་དུས་དགེ་བར་དཔལ་འབྲི་གུང་གི་གདན་ས་ཆེན་པོ་དང་ཉེ་བའི་སའི་ཐིག་ལེ་སྔོ་ཡུག་སྒང་དུ་མགྱོགས་པར་སྦྱར་བའོ།། །།སརྦ་མངྒ་ལཾ་བྷ་ཝནྟུ།།