༄༅། །བླ་མེད་ལྷན་སྐྱེས་རྣམ་བཞིའི་དཀྱིལ་ཆོག་དབང་རྡོ་རྗེའི་ཕྲེང་བ་བཞུགས་སོ།།

ན་མོ་མཱུ་ལ་གུ་རུ་ག་ཡ་དྷ་རཱ་ཡེ། འདིར་བྱིན་རླབས་ནུས་པ་དྲོད་ཚད་དང་ལྡན་པའི་བླ་མས་དད་པ་དམ་ཚིག་དང་ལྡན་པའི་སློབ་མ་ལ་ལྷན་སྐྱེས་བཞིའི་དབང་བྱིན་རླབས་ཀྱི་ཆོ་ག་ལྟར་བསྐུར་བ་ནི། ཡར་ངོ་མར་ངོའི་ཚེས་བཅུ་སོགས་མཁའ་འགྲོ་རྒྱུ་བའི་དུས་ལ་བབ་པའི་ཚེ། ཡིད་དང་མཐུན་ཞིང་རྒྱུད་ནས་བཤད་པའི་གནས་དུར་ཁྲོད་ལ་སོགས་པར་བྲིས་སྐུ་བཀྲམ་ཞིང༌། བདུད་རྩི་དང་དྲིས་བྱུགས་པའི་མཎྜལ་སྣ་ཚོགས་པད་མ་འདབ་བརྒྱད་ཀྱི་ལྟེ་བར་ཉི་གདན་ལ། ལྷའི་མདོག་མཐུན་གྱི་ཕྱག་མཚན་གྱི་ལྟེ་བར་ས་བོན་གྱིས་མཚན་པ་བྲིས་པའི་ཉེ་ལོགས་སུ་རིན་པོ་ཆེའི་བུམ་པ་གཉིས་ཁ་རྒྱན་མགུལ་ཆིངས་དང་ལྡན་ཞིང་ལྔ་ཚན་ལྔའི་རྫས་དང༌། ཤ་ལྔ་བདུད་རྩི་ལྔས་སྦགས་པ་བཤམས་ཤིང་མཐའ་མཆོད་པས་བསྐོར། སློབ་དཔོན་གྱི་ཉེ་ལོགས་སུ་རྡོར་དྲིལ། ནང་མཆོད། ཌཱ་མ་རུ་ལ་སོགས་པ་མཁོ་བའི་ཡོ་བྱད་རྣམས་དང༌། འཇིག་འདས་ཀྱི་གཏོར་མ་ཚོགས་རྫས་རྣམས་སྟ་གོན་བྱས་ལ། བདག་གི་རྣལ་འབྱོར་ནང་མཆོད་བྱིན་རླབས་ནས། ཐུན་བསྡུ་ནས་དཔའ་གཅིག་ཏུ་ལྡང་བའི་བར་སྒྲུབ་ཐབས་ལྟར་བྱ། མདུན་བསྐྱེད་ནི། མདུན་གྱི་དཀྱིལ་འཁོར་ལ་དམིགས་ནས། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ།་་་སྟོང་པའི་ངང་ལས་སྲུང་འཁོར་གྱི་དབུས་སུ་འབྱུང་བ་རིམ་བརྩེགས་རི་རབ་དང་བཅས་པའི་སྟེང་དུ། རྡོ་རྗེའི་ར་གུར་འཇིག་དུས་ཀྱི་མེ་ལྟར་འབར་བའི་མེ་རི་དང་བཅས་པ་གསལ་བའི་ལྟེ་བར་བྷྲཱུཾ་ལས་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་གྲུ་བཞི་སྒོ་བཞི་རྩིག་པ་རིམ་པ་ལྔ་དང་ལྡན་པ་མཚན་ཉིད་ཐམས་ཅད་ཡོངས་སུ་རྫོགས་པར་གྱུར། རང་ཉིད་སྐད་ཅིག་གིས་ཞེས་པ་དེར་དེ་ལྟར་ལྷ་གང་ཡིན་དེ་ཉིད་བསྐྱེད་ནས་འབར་བའི་རྒྱས། ཕེཾ། སྙིང་ཁར་ཉི་མ་ལ་གནས་པའི་ཧཱུྂ་གི་འོད་ཟེར་གྱིས་ཡེ་ཤེས་ཀྱི་འཁོར་ལོ་ཕྱོགས་བཅུའི་འཇིག་རྟེན་གྱི་ཁམས་སུ་བཞུགས་པའི་དཔའ་བོ་དང་རྣལ་འབྱོར་མ་ཐམས་ཅད་དང༌།

དབང་གི་ལྷ་རྣམས་མདུན་གྱི་ནམ་མཁར་སྤྱན་དྲངས། ཨོཾ་ཤྲཱི་ཧེ་རུ་ཀ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། དེ་བཞིན་དུ། པཱ་དྱཾ༴ པུཥྤཾ༴ དྷཱུ་པཾ༴ ཨཱ་ལོ་ཀེ༴ གནྡྷེ༴ ནཻ་ཝི་དྱེ༴ ཤཔདའི་བར་གྱིས་མཆོད། ཛཿཧཱུྂ་བཾ་ཧོཿ ཡེ་ཤེས་པ་དང་དམ་ཚིག་པ་གཉིས་སུ་མེད་པར་གྱུར། ལག་གཉིས་རྣམ་ལྔ་འདོད་ཀོར་དང་འཁྱུད་རྒྱས། ཨོཾ་ཡོ་ག་ཤུདྡྷཿསརྦ་དྷརྨཱཿཡོ་ག་ཤུདྡྷོ྅ཧཾ། ཆོས་ཐམས་ཅད་ཐབས་ཤེས་དབྱེར་མེད་ཀྱི་རྣལ་འབྱོར་དུ་དག་ལ་བདག་ཀྱང་དེའི་ངོ་བོར་དག་གོ།་་ །ལྷ་ཡབ་ཡུམ་གྱི་སྤྱི་བོར་ཟླ་བ་ལ་ཨོཾ་དཀར་པོ། མགྲིན་པར་པདྨ་ལ་ཨཱཿདམར་ པོ༑ སྙིང་གར་སྣ་ཚོགས་རྡོ་རྗེའི་ལྟེ་བར་ཧཱུྃ་སྔོན་པོས་མཚན་པར་གྱུར། ཡེ་ཤེས་པ་དང་ལྷན་ཅིག་སྤྱན་དྲངས་པའི་དབང་གི་ལྷ་རྣམས་ནམ་མཁར་བཞུགས་པ་ལ། ཨོཾ་པཉྩ་ཀུ་ལ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། དེ་བཞིན་དུ། ཤཔད འི་བར་གྱིས་མཆོད། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས་དབང་གི་ལྷས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། ཞེས་གསུངས་ཤིང་ཡེ་ཤེས་ཀྱི་བདུད་རྩིའི་རྒྱུན་གྱིས་དབང་བསྐུར་བས་ལྷ་ཐམས་ཅད་བདེ་བ་ཆེན་པོའི་བདག་ཉིད་དུ་གྱུར་ཏེ་ཆུ་ལྷག་མ་ལས། གསང་འདུས་ཀྱི་སྐབས་ཡབ་ཡུམ་གཉིས་ལ། རྡོ་རྗེ་འཆང་གིས་དབུ་བརྒྱན། ཅེས་དང༌། བདེ་མཆོག་གི་སྐབས། བཅོམ་ལྡན་འདས་ལ་མི་བསྐྱོད་པ་ དང༌། རྡོ་རྗེ་ཕག་མོ་ལ ་རྣམ་པར་སྣང་མཛད་ཀྱིས་དབུ་བརྒྱན་ ཅེས་དང༌། དགྱེས་རྡོར་གྱི་སྐབས་ཡབ་ཡུམ་གཉིས་ལ། མི་བསྐྱོད་པས་དབུ་བརྒྱན། ཅེས་དང༌། དུས་འཁོར་གྱི་སྐབས་ཡབ་ཡུམ་གཉིས་ལ། རྒྱལ་བ་ལྔ་སྤྲུལ་སྐུའི་ཆ་ལུགས་ཅན་གྱིས་དབུ་བརྒྱན། ཅེས་དང༌། ཐུན་མོང་དུ། དབང་གི་ལྷ་རྣམས་ལྷ་ཡབ་ཡུམ་ལ་ཐིམ་པར་གྱུར། ཅེས་དང༌། དེ་ནས་ཕྱི་མཆོད་ནི། ཐུགས་ཀའི་ས་བོན་གྱི་འོད་ཟེར་ལས་བྱུང་བའི་ལྷ་མོ་མཆོད་རྫས་འཛིན་པ་ནམ་མཁའི་ཁམས་ཀུན་ནས་གང་བས་དཀྱིལ་འཁོར་པ་ལ་མཆོད་པར་གྱུར།

ཨོཾ་ཤྲཱི་ཧེ་རུ་ཀ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། ནས། ཤཔད འི་བར་གྱིས་མཆོད། ནང་མཆོད་ནི། ལྷ་ཐམས་ཅད་ཀྱི་ལྗགས་ཧཱུྃ་ལས་རྡོ་རྗེ་དཀར་པོ་རྩེ་གསུམ་པའི་སྦུ་གུས་བདུད་རྩི་དྲངས་ནས་གསོལ་བར་གྱུར། ཨོཾ་ཨ་མྲྀ་ཏ་སྭཱ་ད་སྭ་བྷཱ་ཝ་ཨཱཏྨ་ཀོ྅ཧཾ། ཨོཾ་ཨཱཿཧཱུྂ། ཞེས་དང༌། ལྷ་ཡབ་ཡུམ་གང་ཡིན་གྱི་སྔགས་མཐར། ཨོཾ་ཨཱཿཧཱུྂ ་གིས་ནང་མཆོད་ཐིགས་གཏོར་འབུལ། གསང་མཆོད་ནི། ཡབ་ཀྱི་གསང་བ་མི་དམིགས་པ་ལས་ཧཱུྂ་ལས་རྡོ་རྗེ་དཀར་པོ་རྩེ་ལྔ་པ་ནོར་བུ་ཨོཾ་གྱིས་མཚན་པའི་བུ་ག་ཕཊ་སེར་པོས་བཀག་པ། ཡུམ་གྱི་གསང་བ་མི་དམིགས་པ་ལས་ཨཱཿལས་པདྨ་དམར་པོ་འདབ་མ་བརྒྱད་པ་ཟེའུ་འབྲུ་ཨཱཿས་མཚན་པ་བདེ་བ་འབབ་པའི་རྩ་ཧྲཱིཿཡིག་དམར་པོས་མཚན་པ། ཡབ་ཡུམ་སྙོམས་པར་ཞུགས་པས་བྱང་ཆུབ་ཀྱི་སེམས་སྤྱི་བོ་ནས་མགྲིན་པར་སླེབས་པའི་དགའ་བ། དེ་ནས་སྙིང་གའི་བར་མཆོག་དགའ་བ། དེ་ནས་ལྟེ་བའི་བར་ཁྱད་པར་དགའ་བ། དེ་ནས་རྡོ་རྗེ་ནོར་བུའི་རྩེ་མོར་སོན་པས་ལྷན་ཅིག་སྐྱེས་པའི་བདེ་བ་ཆེན་པོ་ཉམས་སུ་མྱོང་བར་གྱུར། འཁྱུད་རྒྱ་བྱས་ལ། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། བརྗོད། དེ་ཁོ་ནའི་མཆོད་པ་ནི། རང་བཞིན་མེད་པའི་གནས་བསྒོམས་པས། །ལྷ་ཡི་སྙིང་པོ་སྒོམ་བྱེད་པ། །དེ་ནི་མཆོད་པ་ཆེན་པོར་འདོད། །སངས་རྒྱས་ཐམས་ཅད་རྟོགས་བྱེད་པའོ། ། ཞེས་གནས་ལུགས་བསྒོམ༑ བསྟོད་པ་ནི། རྡོར་དྲིལ་དང་བཅས་པས། མཆོག་སྦྱིན་རྡོ་རྗེ་མཆོག་ཁྱོད་འདུད། །ཡང་དག་མཐར་གྱུར་ཁྱོད་ལ་འདུད། །སྟོང་ཉིད་ལས་བྱུང་ཁྱོད་ལ་འདུད། །སངས་རྒྱས་བྱང་ཆུབ་ཁྱོད་ལ་འདུད༑ ༑སངས་རྒྱས་ཆགས་པ་ཁྱོད་ལ་འདུད། །སངས་རྒྱས་འདོད་ལ་ཕྱག་འཚལ་འདུད། །སངས་རྒྱས་དགྱེས་པ་ཁྱོད་ལ་འདུད། །སངས་རྒྱས་རོལ་ལ་ཕྱག་འཚལ་འདུད། །སངས་རྒྱས་འཛུམ་པ་ཁྱོད་ལ་འདུད། །སངས་རྒྱས་བཞད་ལ་ཕྱག་འཚལ་འདུད། །སངས་རྒྱས་གསུང་ཉིད་ཁྱོད་ལ་འདུད། །སངས་རྒྱས་ཐུགས་ལ་ཕྱག་འཚལ་འདུད། །མེད་པ་ལས་བྱུང་ཁྱོད་ལ་འདུད༑ ༑སངས་རྒྱས་འབྱུང་བ་ཁྱོད་ལ་འདུད། །ནམ་མཁའ་ལས་བྱུང་ཁྱོད་ལ་འདུད། །ཡེ་ཤེས་ལས་བྱུང་ཁྱོད་ལ་འདུད། །སྒྱུ་འཕྲུལ་དྲ་བ་ཁྱོད་ལ་འདུད། །སངས་རྒྱས་རོལ་སྟོན་ཁྱོད་ལ་འདུད༑ ༑ཐམས་ཅད་ཐམས་ཅད་ཁྱོད་ལ་འདུད། །ཡེ་ཤེས་སྐུ་ཉིད་ཁྱོད་ལ་འདུད། །

ཅེས་བསྟོད་ལ། བསྐྱེད་རིམ་ལ་མཉམ་པར་བཞག ། ལྷ་ཡབ་ཡུམ་གྱི་ཐུགས་ཀར་ཉི་མའི་དཀྱིལ་འཁོར་གྱི་དབུས་སུ། རྡོ་རྗེའི་ལྟེ་བར་ཧཱུྂ་གི་མཐར་བཟླ་བྱའི་སྔགས་ཀྱིས་བསྐོར་བ་ལས་རང་འདྲའི་དཀྱིལ་འཁོར་དཔག་ཏུ་མེད་པ་འཕྲོས། ཁམས་གསུམ་གྱི་སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས་ནས་རང་འདྲའི་གོ་འཕང་ལ་བཀོད། ཚུར་འདུས་ས་བོན་སྔགས་ཕྲེང་ལ་ཐིམ་ཞིང་འོད་འབར་བར་གྱུར་པར་ དམིགས་ནས་སྔགས་བརྒྱ་སྟོང་གང་ཐུབ་བཟླ། བུམ་བསྐྱེད་ནི། གཙོ་བུམ་གྱི་སྟེང་དུ་དུང་ཆོས་དྲིའི་ཆུས་བཀང་བའི་ཁར་རྡོ་རྗེ་མེ་ཏོག་དང་བཅས་པ་བཀོད། བསངས་སྦྱངས། སྟོང་པའི་ངང་ལས་བྷྲཱུཾ་ལས་བྱུང་བའི་རིན་པོ་ཆེའི་བུམ་པ་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་བདུད་རྩིའི་རྒྱ་མཚོས་གང་ཞིང་དཔག་བསམ་ཤིང་གིས་ཁ་བརྒྱན་པ་གཉིས་ལས། རྣལ་རྒྱལ་བུམ་པའི་ནང་དུ་སྣ་ཚོགས་པད་ཉི་ སོགས་ནས་གྱུར་གྱི་བར་དུ་མདུན་བསྐྱེད་ལྟར་ལྷ་གང་ཡིན་ཡབ་ཡུམ་བསྐྱེད། ལས་བུམ་གྱི་ནང་དུ་སྣ་ཚོགས་པད་ཉིའི་གདན་ལ་ཁྲོ་བོའི་རྒྱལ་པོ་བགེགས་མཐར་བྱེད་སྐུ་མདོག་མཐིང་ནག་ཞལ་གཅིག་ཕྱག་གཉིས་སྤྱན་གསུམ་པ། དབུ་སྐྲ་དམར་སེར་གྱེན་དུ་བརྫེས་པ། གཡས་རྡོ་རྗེ་ནམ་མཁར་ཕྱར་ཤིང༌། གཡོན་སྡིགས་མཛུབ་དང་བཅས་པས་ཞགས་པ་འཛིན་པ། བརྐྱང་བསྐུམ་གྱིས་འགྱིངས་ཤིང་ཁྲོ་བོའི་རྒྱན་ཐམས་ཅད་ཀྱིས་བརྒྱན་པ། ཁྲོ་རྔམ་འཇིགས་པར་བྱེད་པ་འབར་པའི་ཀློང་ན་བཞུགས་པར་གྱུར། དེ་ནས་འབར་བའི་རྒྱས། ཕེཾ། སྙིང་ཁར་ཉི་མ་ལ་ ནས། ལས་བུམ་གྱི་ལྷ་ལ་མི་བསྐྱོད་པས་དབུ་བརྒྱན་དབང་གི་ལྷ་རྣམས་ལྷ་སོ་སོ་ལ་ཐིམ་པར་གྱུར་ གྱི་བར་མདུན་བསྐྱེད་ལྟར་དང༌། མཆོད་པ་བྱིན་གྱིས་བརླབས་ནས་ཕྱི་ནང་གསང་བ་དེ་ཁོ་ནས་མཆོད། རྣལ་རྒྱལ་གྱི་ལྷ་ཡབ་ཡུམ་ལ། མཆོག་སྦྱིན་རྡོ་རྗེ་མཆོག་ཁྱོད་འདུད། སོགས་འདུད་ཉི་ཤུ་དང༌། ལས་བུམ་ལ། ཧཱུྂé འཇིགས་པའི་ཧཱུྂ་སྒྲ་ངེས་སྒྲོག་ཅིང༌། །བགེགས་རྣམས་མ་ལུས་འཇོམས་མཛད་པ། །དངོས་གྲུབ་མ་ལུས་སྩོལ་བའི་ལྷ། །བགེགས་ཀྱི་སྒྲ་ལ་ཕྱག་འཚལ་བསྟོད། །

ཅེས་བསྟོད། རང་གི་ཐུགས་ཀའི་ས་བོན་ལས་སྔགས་ཕྲེང་སྤྲོས་པས་གཟུང་ཐག་ལ་བརྒྱུད་དེ་སོང་བ་བུམ་པའི་ལྷ་རྣམས་ཀྱི་ཐུགས་ཀར་ཉི་མའི་དབུས་སུ་རྡོ་རྗེའི་ལྟེ་བར་ཧཱུྃ་གི་མཐར་སྔགས་ཀྱིས་བསྐོར་བ་ལ་ཐིམ་པས་ཐུགས་རྒྱུད་བསྐུལ་ཞིང༌། རྣམ་རྒྱལ་གྱི་ལྷ་ཡབ་ཡུམ་རྗེས་སུ་ཆགས་པའི་སྙོམས་འཇུག་མཛད་པའི་སྦྱོར་མཚམས་ནས་བྱང་སེམས་བདུད་རྩིའི་རྒྱུན་བབས་པས་བུམ་པ་གང་ཞིང༌། ལས་བུམ་གྱི་ལྷའི་ཐུགས་ཀའི་ས་བོན་སྔགས་ཕྲེང་དང་བཅས་པ་ལས་ཀྱང་བདུད་རྩི་བབས་པས་བུམ་པ་གང་བར་གྱུར་པར་ དམིགས་ནས། ལྷ་གང་ཡིན་གྱི་སྔགས་དང༌། མཐར་གཟུང་ཐག་རྡོ་རྗེ་ལས་བུམ་གྱི་ཁར་སྤོས་ལ། ཨོཾ་ཨཱཿབིགྷྣཱནྟ་ཀྲྀཏ་ཧཱུྂ་ ཡང་ཅི་ནུས་བཟླ། མཐར་མཆོད་ཅིང༌། བསྟོད་པར་འོས་པ་ སོགས་ཀྱིས་བསྟོད་ལ། ལྷ་རྣམས་རྗེས་སུ་ཆགས་པ་ཆེན་པོ་ཞུ་བ་བུམ་པའི་ཆུ་དང་རོ་གཅིག་ཏུ་གྱུར། ཅེས་དུང་ཞལ་གྱི་ཆུ་རྣམ་རྒྱལ་དུ་བླུག ། ལས་བུམ་གྱི་ལྷས་འདིར་ དབང་ངམ། རབ་གནས་སམ། སྦྱིན་སྲེག་སོགས་སྐབས་དོན་གང་ཡིན་ བྱ་བ་མཐར་མ་ཕྱིན་གྱི་བར་དུ་བགེགས་རྣམས་ཟློག་པར་མཛོད་ཅིག ། ཅེས་གསོལ། འདས་པའི་གཏོར་མ་སྒྲུབ་ཐབས་ལྟར་ལ། ཁྱད་པར་ནི་ལྷན་སྐྱེས་རེ་རེ་མ་གཏོགས་དབང་གི་སྐབས་ལྷ་བཞི་ག་ལ་ཆོ་ག་གཅིག་གིས་མི་འགྲུབ་པས་ལྷ་གང་ཡིན་གྱི་སྔགས་ཀྱིས་འབུལ་བ་སོགས་སྒྲུབ་ཐབས་ལྟར་དང༌། དེ་རྗེས་འཇིག་རྟེན་པའི་གཏོར་མའང་སྒྲུབ་ཐབས་ལྟར་འབུལ་ཞིང༌། ཡེ་ཤེས་པ་རྣམས་རང་ཉིད་ལ་ཐིམ་པར་གྱུར། ཨོཾ་ཨཱཿཧཱུྂ་ གི་བར་སྒྲུབས་ཐབས་ལྟར་བྱ། བདག་ཉིད་འཇུག་པ་ནི་ལས་བུམ་གྱིས་ཁྲུས་བྱ་བ་ནས། གཏང་རག་གི་བར་སློབ་མར་དབང་བསྐུར་ལྟར་ལ། ཁྱད་པར་ནི་དཀྱིལ་འཁོར་པས་སློབ་དཔོན་དང༌། དེ་ལས་རང་འདྲ་བ་སྤྲོས་པས་ལས་ཀྱི་རྡོ་རྗེ་མཛད་པར་བསམ། སློབ་མ་ཞེས་པའི་མལ་དུ་རང་ཉིད་ཅེས་འདོན་པ་སྤོས་ཤིང་སློབ་མའི་བྱ་བ་རྣམས་རང་གི་བྱས་པས་འགྲུབ་བོ། ། དེ་ནས་སློབ་མ་གཞུག་པ་ནི། སློབ་མ་རྣམས་ལས་ཐམས་ཅད་པས་ཁྲུས་བྱ།

གྲལ་ལ་བཀོད། མེ་ཏོག་བཀྲམ་ནས་མཎྜལ་ཕུལ་ལ། ཐལ་མོ་སྦྱར་ནས། དགའ་ཆེན་ཁྱོད་བདག་སྟོན་པ་སྟེ། །སློབ་དཔོན་ཁྱོད་ནི་དགོངས་སུ་གསོལ། །བྱང་ཆུབ་ཆེན་པོའི་ཚུལ་བསྟན་པ། །མགོན་པོ་ཆེན་པོ་བདག་འཚལ་ལོ༑ ༑དམ་ཚིག་དེ་ཉིད་བདག་ལ་སྩོལ། །བྱང་ཆུབ་སེམས་ཀྱང་བདག་ལ་སྩོལ། །སངས་རྒྱས་ཆོས་དང་དགེ་འདུན་ཏེ། །སྐྱབས་གསུམ་དག་ཀྱང་བདག་ལ་སྩོལ། །ཐར་པ་ཆེན་པོའི་གྲོང་མཆོག་ཏུ། །མགོན་པོས་བདག་ནི་གཞུག་ཏུ་གསོལ། ། གསུམ་གྱིས་གསོལ་བ་བཏབ་ཅིང༌། ཐུན་མོང་དུ་སེམས་བསྐྱེད་ཅིང་རྒྱུན་བཤགས་ནི། དཀོན་མཆོག་གསུམ་ལ་བདག་སྐྱབས་མཆི། །སྡིག་པ་མི་དགེ་སོ་སོར་བཤགས༑ ༑འགྲོ་བའི་དགེ་ལ་རྗེས་ཡི་རངས། །སངས་རྒྱས་བྱང་ཆུབ་ཡིད་ཀྱིས་གཟུང༌། །སངས་རྒྱས་ཆོས་དང་ཚོགས་མཆོག་ལ། །བྱང་ཆུབ་བར་དུ་སྐྱབས་སུ་མཆི། །རང་གཞན་དོན་གཉིས་རབ་བསྒྲུབ་ཕྱིར། །བྱང་ཆུབ་སེམས་ནི་བསྐྱེད་པར་བགྱི། །བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། །སེམས་ཅན་ཐམས་ཅད་བདག་གི་མགྲོན་དུ་གཉེར། །བྱང་ཆུབ་སྤྱོད་མཆོག་ཡིད་འོང་བསྐྱེད་པར་བགྱི། །འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག་ གི་བར་གསུམ་བྱ། རིགས་ལྔ་སྤྱི་དང་བྱེ་བྲག་གི་སྡོམ་པ་གཟུང་བ་ནི། སློབ་མས་དེ་འཛིན་འདོད་ཀྱི་བསམ་པ་དང་བཅས་པས། སྲས་བཅས་སངས་རྒྱས་ཐམས་ཅད་དང༌། །དཔའ་བོ་རྣལ་འབྱོར་མ་རྣམས་ཀུན། །བདག་ལ་དགོངས་པར་མཛད་དུ་གསོལ། །བདག་མིང་འདི་ཞེས་བགྱི་བ་ཡིས། །དུས་འདི་ནས་ནི་བཟུང་ནས་སུ། །ཇི་སྲིད་བྱང་ཆུབ་སྙིང་པོའི་བར། །ཇི་ལྟར་དུས་གསུམ་མགོན་པོ་རྣམས། །བྱང་ཆུབ་ཏུ་ནི་ངེས་མཛད་པའི། །བྱང་ཆུབ་སེམས་ནི་བླ་ན་མེད། །དམ་པ་བདག་གིས་བསྐྱེད་པར་བགྱི། །ཚུལ་ཁྲིམས་ཀྱི་ནི་བསླབ་པ་དང༌། །དགེ་བའི་ཆོས་ནི་སྡུད་པ་དང༌། །སེམས་ཅན་དོན་བྱེད་ཚུལ་ཁྲིམས་གསུམ། །སོ་སོར་བརྟན་པོར་གཟུང་བར་བགྱི། །སངས་རྒྱས་རྣལ་འབྱོར་སྡོམ་པ་ལ། །སངས་རྒྱས་ཆོས་དང་དགེ་འདུན་ཏེ། །བླ་ན་མེད་པའི་དཀོན་མཆོག་གསུམ། །དེང་ནས་བརྩམས་ཏེ་གཟུང་བར་བགྱི། །རྡོ་རྗེའི་རིགས་མཆོག་ཆེན་པོ་ལ། །རྡོ་རྗེ་དྲིལ་བུའི་ཕྱག་རྒྱ་ཡང༌། །དེ་ཁོ་ན་ཉིད་གཟུང་བར་བགྱི། །སློབ་དཔོན་དག་ཀྱང་གཟུང་བར་བགྱི། །རིན་ཆེན་རིགས་མཆོག་ཆེན་པོ་ཡི། །དམ་ཚིག་ཡིད་དུ་འོང་བ་ལ། །ཉིན་རེ་བཞིན་དུ་དུས་དྲུག་ཏུ། །སྦྱིན་པ་རྣམ་བཞི་རྟག་ཏུ་སྦྱིན། །བྱང་ཆུབ་ཆེན་པོ་ལས་བྱུང་བའི། །པདྨའི་རིགས་མཆོག་དག་པ་ལ། །ཕྱི་ནང་གསང་བ་ཐེག་པ་གསུམ། །དམ་པའི་ཆོས་ནི་གཟུང་བར་བགྱི། །ལས་ཀྱི་རིགས་མཆོག་ཆེན་པོ་ལ། །སྡོམ་པ་ཐམས་ཅད་ལྡན་པ་ནི། །ཡང་དག་ཉིད་དུ་གཟུང་བར་བགྱི། །མཆོད་པའི་ལས་ཀྱང་ཅི་ནུས་བགྱི། །བྱང་ཆུབ་སེམས་ནི་བླ་མེད་མཆོག

།དམ་པ་བདག་གིས་བསྐྱེད་བགྱིས་ནས། །སེམས་ཅན་ཀུན་གྱི་དོན་གྱི་ཕྱིར། །བདག་གིས་སྡོམ་པ་མ་ལུས་གཟུང༌། །མ་བསྒྲལ་བ་རྣམས་བསྒྲལ་བར་བགྱི། །མ་གྲོལ་བ་རྣམས་དགྲོལ་བར་བགྱི། ། དབུགས་མ་ཕྱིན་པ་དབུགས་དབྱུང་ཞིང༌། །སེམས་ཅན་མྱ་ངན་འདས་ལ་འགོད། ། གསུམ་གྱིས་སྡོམ་པ་བཟུང༌། ཨོཾ་ཙཀྵུརྦཧནྡྷ་ཝ་ར་མཱ་ན་ཡ་ཧཱུྂ་ གིས་མིག་དར་གཡོགས། ། ཨ་ཁཾ་བཱི་ར་ཧཱུྂ་ གིས་མེ་ཏོག་གི་ཕྲེང་བ་གཏད༑ ཁྱད་པར་སྔགས་སུ་སེམས་བསྐྱེད་པ་ནི། སློབ་མའི་སྙིང་ཁར་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་དཀྱིལ་འཁོར་ཉ་གང་བའི་དབུས་སུ། དོན་དམ་བྱང་ཆུབ་སེམས་ཀྱི་རང་བཞིན་རྡོ་རྗེ་དཀར་པོ་རྩེ་ལྔ་པས་མཚན་པར ་བསམས་ལ། སློབ་མས། ཨོཾ་སརྦ་ཡོ་ག་ཙིཏྟ་ཨུཏྤཱ་ད་ཡཱ་མི། ཞེས་སེམས་བསྐྱེད། དེ་ཉིད་བརྟན་ཕྱིར་སློབ་དཔོན་གྱིས། རྡོ་རྗེ་མེ་ཏོག་དང་བཅས་པ་སློབ་མའི་སྙིང་ཁར་བཞག་ནས། ཨོཾ་སུ་ར་ཏེ་ས་མ་ཡ་སྟྭཾ་ཧོཿ སིདྡྷི་བཛྲ་ཡ་ཐཱ་སུ་ཁཾ། ཞེས་བརྗོད། གསང་བར་གདམས་པ་ནི། སློབ་མའི་སྤྱི་བོར་རྡོ་རྗེ་བཞག་ལ། དེང་ཁྱོད་དེ་བཞིན་གཤེགས་པ་ཐམས་ཅད་ཀྱི་བྱིན་གྱིས་བརླབས་ཀྱི། དེ་བཞིན་གཤེགས་པ་ཐམས་ཅད་ཀྱི་མཆོག་ཏུ་གསང་བ་འདི་ཁྱོད་ཀྱིས་དཀྱིལ་འཁོར་དུ་མ་ཞུགས་པ་རྣམས་ལ་སྨྲ་བར་མི་བྱ་ཞིང་མ་དད་པ་རྣམས་ལའང་མ་ཡིན་ནོ། ། ཞེས་བརྗོད། དེ་ནས ། ཨོཾ་ན་མཿཏེ་ཧཱུྂ། ན་མཿམི་ཧཱུྂ། ན་མོ་ན་མཿཧཱུྂ་སྭཱ་ཧཱ། གསུམ་གྱིས་ཕྱག་བྱ། དམ་ཆུ་སྦྱིན་ཞིང༌། འདི་ནི་ཁྱོད་ཀྱི་དམྱལ་བའི་ཆུ། །དམ་ཚིག་ཉམས་ན་སྲེག་པར་བྱེད། །དམ་ཚིག་བསྲུང་ན་དངོས་གྲུབ་སྟེར། །རྡོ་རྗེ་བདུད་རྩིའི་ཆུ་འཐུངས་ཤིག །ཨོཾ་པཉྩ་ཨ་མྲྀ་ཏ་ཨུ་ད་ཀ་ཋ་ཋ་ཋཿ ཞེས་སྦྱིན། སློབ་མའི་མགོའམ་ལག་ཏུ་རྡོ་རྗེ་བཞག་ལ། དེང་ནས་བརྩམས་ཏེ་ཁྱོད་ཀྱི་ཕྱག་ན་རྡོ་རྗེ་ང་ཡིན་གྱི། ངས་འདི་གྱིས་ཤིག་ཅེས་གང་བསྒོ་བ་དེ་ཁྱོད་ཀྱིས་བྱ་དགོས་སོ། །ཁྱོད་ཀྱིས་ང་ལ་བརྙས་པར་ཡང་མི་བྱ་སྟེ། གལ་ཏེ་བྱས་ན་ཁྱོད་ཡ་ང་བ་མ་སྤངས་པར་འཆི་བའི་དུས་བྱས་ནས་དམྱལ་བར་ལྟུང་བར་འགྱུར་ཏ་རེ།

ཞེས་བརྗོད་ཅིང་བསྒྲགས། ཡེ་ཤེས་པ་དབབ་པ་ནི། སློབ་མས། དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་བརླབ་ཏུ་གསོལ། དཔལ་རྡོ་རྗེ་སེམས་དཔའ་བདག་ལ་དབབ་ཏུ་གསོལ། 

གསུམ་གྱིས་གསོལ་བ་བཏབ། སློབ་མ་རྣམས་སྐད་ཅིག་གིས་སྟོང་པ་ཉིད་ཀྱི་རྗེས་སུ་ཨཱཿལས་བྱུང་བའི་གསུང་རྡོ་རྗེ་སྣང་བ་མཐའ་ཡས་སྐུ་མདོག་དམར་པོ་གཡས་པདྨ་དང༌། གཡོན་དེས་མཚན་པའི་དྲིལ་བུ་འཛིན་པ། གཡས་བརྐྱང་གིས་བཞེངས་པའི་སྙིང་ཁར་ལཾ་ལས་ས་དཀྱིལ་སེར་པོ་གྲུ་བཞི་པ་རྡོ་རྗེས་མཚན་པའི་ལྟེ་བར་ཉི་མ་ལ་ཧཱུྂ་སྔོན་པོ། མགོ་བོར་བཾ་ལས་ཆུ་དཀྱིལ་དཀར་པོ་ཟླུམ་པོ་བུམ་པས་མཚན་པའི་དབུས་སུ་ཟླ་བ་ལ་ཧཾ་དཀར་པོ། མགྲིན་པར་ཡཾ་ལས་རླུང་གི་དཀྱིལ་འཁོར་སྔོན་པོ་གཞུ་ལྟ་བུ་བ་དན་གཡོ་བ་གཉིས་ཀྱིས་མཚན་པའི་ཟླ་བ་ལ་ཨཱཿདམར་པོ། རྐང་པ་གཉིས་ཀྱི་འོག་ནས་རླུང་གི་དཀྱིལ་འཁོར་གྱིས་སྦར་བའི་རཾ་ལས་མེའི་དཀྱིལ་འཁོར་དམར་པོ་གྲུ་གསུམ་ཡི་གེ་རས་མཚན་པ་འོད་ཟེར་འཕྲོ་བ་ལ་གནས་པའི་ཛྷཻཿདམར་པོས་སློབ་མ་འདེགས་བཞིན་པ། རང་གི་སྙིང་གའི་ས་བོན་གྱི་འོད་ཟེར་རྣམས་ཀྱིས་ཐུགས་གསུང་སྐུའི་རྡོ་རྗེའི་ལྷ་ཚོགས་རྣམས་སྤྱན་དྲངས་ལ་དེ་རྣམས་ཀྱི་རང་བཞིན་ཧཱུྂ་ཧ་ཨཱཿའི་ཡི་གེ་རྣམས་ལ་བསྟིམ་ཞིང་རྐང་པའི་བུ་ག་ནས་ཛྷཻཿའི་འོད་ཟེར་གྱི་ཚོགས་ཞུགས་པ་དང་ཧཱུྂ་ལ་སོགས་པའི་འོད་ཟེར་རྣམས་ཀྱིས་ལུས་མཐའ་དག་ཀུན་ནས་གང་བར་གྱུར་ པར་བསམ་ཤིང༌། ཨཱ་ཝེ་ཤ་ཡ། སྟྭཾ་བྷ་ཡ་སྟྭཾ་བྷ་ཡ། ར་ར་ར་ར། ཙ་ལ་ཡ་ཙ་ལ་ཡ་ཧཱུྂ་ཧ་ཨཱཿཛྷཻཿ ཞེས་རྣམ་པར་བརྒྱར་འདོན་ཞིང་བསམ་གཏན་ལ་གཞོལ་བའི་དྲིལ་བུ་གསིལ་ཞིང༌། བུད་མེད་ཀྱི་འདོམས་དཀྲིས་ཟླ་མཚན་གྱིས་སྦགས་པ་དང༌། བྱི་ལའི་བྲུན། ཡི་དྭགས་ཀྱི་ཁ་ནས་བྱུང་བའི་གུ་གུལ༑ ཤ་ལྔ་བདུད་རྩི་ལྔ་རྣམས་ཐོད་ཕོར་དུ་རོ་སོལ་གྱི་མེ་ལ་བསྲེགས་ནས་བདུག་གོ། ། ཏིཥྛ་བཛྲ་ དང༌། རྡོ་རྗེ་རྒྱ་གྲམ་གྱིས་བརྟན་པར་བྱ། སློབ་མས་མེ་ཏོག་དོར་ཞིང༌། ཨ་ཁཾ་བཱི་ར་ཧཱུྂ། པྲ་ཏཱིཙྪ་ཀུ་སུ་མཱཉྫ་ལི་ནཱ་ཐ་ཧོཿ ཞེས་དོར། མེ་ཏོག་གང་དུ་བབ་པའི་མཆོག་དམན་བར་མར་ལུང་བསྟན། སླར་མེ་ཏོག་སློབ་དཔོན་གྱིས་སློབ་མའི་མགོར་བཅིངས་ལ།

ཨོཾ་པྲ་ཏི་གྲྀཧྞ་སྟྭཾ་ཨི་མཾ་སཏྭ་མ་ཧཱ་བ་ལ། ཞེས་བརྗོད། མིག་དབྱེ་བའི་རྒྱས། ཨོཾ། དེ་རིང་རྡོ་རྗེ་སེམས་དཔའ་རང༌། །ཁྱོད་གྱི་མིག་ནི་འབྱེད་པར་བརྩོན། །རྡོ་རྗེའི་མིག་ནི་བླ་ན་མེད། །ཐམས་ཅད་མིག་ནི་འབྱེད་པར་མཛད། །ཨོཾ་ཛྙཱ་ན་ཙཀྵུཿཧཱུྂ་ཨཱཿསྭཱ་ཧཱ། ཞེས་མིག་དར་བསལ༑ བཅོམ་ལྡན་འདས་ཆེ་གེའི་དཀྱིལ་འཁོར་ཆེན་པོ་རྟེན་དང་བརྟེན་པར་བཅས་པ་མཐོང་པར་བསམ། དངོས་གཞི་དབང་བསྐུར་བ་ནི། སློབ་དཔོན་གཙོ་བོར་གསལ་བའི་ཐུགས་ཀའི་ས་བོན་གྱི་འོད་ཀྱིས་སློབ་མ་རྣམས་བཀུག་པ་སློབ་དཔོན་གྱི་ཞལ་དུ་ཞུགས། སྐུའི་དབྱིབས་བརྒྱུད་རྡོ་རྗེའི་ལམ་ནས་ཡུམ་གྱི་པདྨར་བབ་པ་བཅོམ་ལྡན་འདས་ ཆེ་གེ་མོ་ལྷན་སྐྱེས་མངོན་རྟོགས་ལྟར་གསལ་བཏབ་པ་ པདྨ་ནས་ཕྱུང་མདུན་དུ་དབང་སྟེགས་ལ་འཁོད་པར་གྱུར། སློབ་དཔོན་གྱི་ཐུགས་ཀའི་ས་བོན་གྱི་འོད་ཀྱིས་ཕྱོགས་བཅུ་རྒྱལ་བ་འཁོར་དང་བཅས་པ་དབང་གི་ལྷའི་རྣམ་པར་མདུན་གྱི་ནམ་མཁར་སྤྱན་དྲངས། ཉེར་སྤྱོད་ལྔས་མཆོད། རྡོ་རྗེ་ཅན་གྱིས་སངས་རྒྱས་ལ། །འགྲོ་བའི་སྐྱོབ་པའི་ཆེད་དུ་དབང༌། །ཡོན་ཏན་འབྱུང་གནས་ཇི་ལྟར་བསྩལ། །དེ་ལྟར་འདི་ལའང་བསྩལ་དུ་གསོལ། ། ཞེས་སློབ་དཔོན་གྱིས་གསོལ་པ་བཏབ་པའི་ཚེ། མདུན་བསྐྱེད་ཀྱི་དཀྱིལ་འཁོར་པས་དབང་གི་དགོངས་པ་མཛད། དབང་ལྷ་བཅོམ་ལྡན་འདས་ཡབ་ཡུམ་གྱིས་རིན་པོ་ཆེའི་བུམ་པ་ཡེ་ཤེས་ལྔའི་ཆུས་གང་བ་བསྣམས་ནས་དབང་བསྐུར། བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད། ཁྲོ་བོ་རྣམས་ཀྱིས་བགེགས་བསྐྲད། ཡུམ་རྣམས་ཀྱིས་རྡོ་རྗེའི་གླུ་ལེན། ལྷའི་བུ་དང་བུ་མོ་རྣམས་ཀྱིས་ཁྱོད་རང་གི་སྟེང་ཕྱོགས་སུ་གདུགས་དང་རྒྱལ་མཚན་ལ་སོགས་པ་འཛིན་ཅིང་མེ་ཏོག་དང་གུར་གུམ་ལ་སོགས་པའི་ཆར་འབེབས་བཞིན་པ་ལ། སློབ་མས། བཅོམ་ལྡན་དེ་བཞིན་གཤེགས་པ་ཀུན། །བཅོམ་ལྡན་བདག་ཉིད་ཆེན་པོ་རྣམས། །ཐུགས་རྗེའི་རང་བཞིན་ཅན་རྣམས་ཀྱི། ཁྱོད་ཀྱིས་བདག་ལ་དབང་བསྐུར་ཅིག

། ཅེས་གསོལ་བ་བཏབ་པ་ལ་དབང་བསྐུར་བར་བསམ་ཞིང༌། སློབ་དཔོན་གྱིས་བུམ་པ་ཐོགས་ནས། དབང་བསྐུར་རྡོ་རྗེ་ཆེན་པོ་ནི། །ཁམས་གསུམ་པ་ཡིས་ཕྱག་བྱས་པ། །རྡོ་རྗེའི་གསང་བ་གསུམ་བྱུང་བ། །སངས་རྒྱས་ཀུན་གྱིས་སྦྱིན་པར་བྱ། །ཨོཾ་ཨཱཿབཛྲ་ཨུ་ད་ཀ་ཨ་བྷི་ཥིཉྩ་ཧཱུྂ། སུ་ར་ཏེ་སྟྭཾ་ཨ་ཧཾ། ཞེས་བསྐུར། འདིར་རིག་དབང་གཞན་བཞིའི་ཚབ་ཏུ། བུམ་པ་ཉིད་མགོ་བོའི་ཕྱོགས་བཞི་དང་དབུས་རྣམས་སུ་བཞག་ནས་བུམ་ཆུ་སྦྱིན་ནོ། ། དེ་དག་གིས་སློབ་མའི་ཉོན་མོངས་པ་ལྔ་སྦྱངས། ཕུང་པོ་ལྔ་གནས་བསྒྱུར། ཡེ་ཤེས་ལྔའི་ངོ་བོར་བྱས་ཤིང༌། རྒྱལ་བ་ལྔའི་ས་བོན་དང་བག་ཆགས་རྒྱུད་ལ་བཞག །སླར་མདུན་གྱི་ནམ་མཁར་བཞུགས་པའི་དབང་ལྷ་དང་སློབ་དཔོན་ལ་བདག་པོའི་དབང་གི་དོན་དུ། སློབ་མས། གང་གི་བདག་ནི་ཁྱོད་དྲིན་ལས། །རང་དང་གཞན་དོན་བྱེད་ནུས་འགྱུར། །རྡོ་རྗེ་སློབ་དཔོན་གྱི་ནི་དབང༌། །ཐུགས་རྗེའི་གཏེར་གྱིས་བདག་ལ་སྩོལ། ། ཞེས་གསོལ་བ་བཏབ་པའི་ཚེ་དབང་ལྷས་རྡོ་རྗེ་དྲིལ་བུ་བསྣམས་ནས་དབང་བསྐུར་བར་བསམ་ཞིང༌། སློབ་དཔོན་གྱིས་སློབ་མར་རྡོར་དྲིལ་གཏད་ལ། ཧཱུྂ་ལས་བྱུང་བའི་རྡོ་རྗེ། ཨོཾ་མ་ཧཱ་བཛྲ་ཧཱུྂ། ཞེས་གཡས་དང༌། ཨཿལས་བྱུང་བའི་དྲིལ་བུ། ཨོཾ་བཛྲ་གྷཎྚེ་ཧོཿ ཞེས་གཡོན་དུ་གཏད། སློབ་མས་འཁྱུད་རྒྱ་བྱས་ལ། སློབ་དཔོན་གྱིས། ཤེས་རབ་བཅུ་དྲུག་ལོན་པ་ལ། །ལག་པ་དག་གིས་ཡང་དག་འཁྱུད། །རྡོ་རྗེ་དྲིལ་བུ་མཉམ་སྦྱོར་བ། །སློབ་དཔོན་གྱི་ནི་དབང་དུ་འདོད། ། ཅེས་དང༌། རྡོ་རྗེ་ཆེ་དང་དྲིལ་བུ་ཆེ། །ཟུང་ཞིག་རྡོ་རྗེ་བྱིན་གྱིས་བརླབས། །དེ་རིང་རྡོ་རྗེ་སློབ་དཔོན་གྱུར། །སློབ་མ་བསྡུ་བ་ཉིད་དུ་གྱིས། ཞེས་བརྗོད་བརྟན་ཕྱིར་ཆུ་དབང་ནི། སྔར་སྤྱན་དྲངས་པའི་དབང་ལྷ་ནམ་མཁར་བཞུགས་པ་ལ། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ། ཞེས་གསོལ་བ་བཏབ་པས་དབང་ལྷས་བུམ་པའི་ཆུས། ཨོཾ་ཨཱཿབཛྲོད་ཀ་ཨ་བྷི་ཥིཉྩ་ཧཱུྂ། སུ་ར་ཏེ་སྟྭཾ་ཨ་ཧཾ།

ཞེས་དབང་བསྐུར། དེའི་ཚེ་སློབ་མས་བདེ་བ་ཆེན་པོ་ཕུན་སུམ་ཚོགས་པ་སྐྱེས། ཆུ་ལྷག་མ་ལས་སློབ་མ་ལྷར་གསལ་བའི་དཔྲལ་བར་མི་བསྐྱོད་པ། རྣ་ལྟག་གཡས་སུ་རིན་འབྱུང༌༑ ལྟག་པར་འོད་དཔག་མེད། རྣ་ལྟག་གཡོན་དུ་དོན་གྲུབ། སྤྱི་བོར་རྣམ་སྣང༌། བདེ་དགྱེས་གསང་གསུམ་ལ་ལོངས་སྐུའི་ཆ་ལུགས་ཅན་རང་འདྲའི་ཡུམ་དང་སྦྱོར་བ། དུས་འཁོར་ལ་སྤྲུལ་སྐུའི་ཆ་ལུགས་ཅན་གྱིས་དབུ་བརྒྱན༑ དབང་ལྷ་རྣམས་ཡེ་ཤེས་སེམས་དཔའི་ངོ་བོར་སློབ་མ་ལ་བསྟིམ། ཉེར་སྤྱོད་ལྔས་མཆོད། སྔགས་གཏད་པ་ནི། སློབ་དཔོན་ལྷར་གསལ་བའི་ཐུགས་ཀར་སྔགས་ཕྲེང་ལས་སྔགས་ཕྲེང་གཉིས་པ་མར་མེ་གཉིས་མཆེད་ཀྱི་ཚུལ་དུ་ཞལ་ནས་ཐོན། སློབ་མ་ལྷར་གསལ་བའི་རྣ་བ་གཡས་པ་ནས་ཞུགས་སྙིང་ཁར་འཁོར་བར་ བསམ་ལ། སློབ་མས། བཅོམ་ལྡན་བདག་གིས་གཟུང་ལགས་ཀྱི། །བདག་ལ་ཉེ་བར་མཛད་དུ་གསོལ། ། ཞེས་དང༌། ལྷའི་སྔགས་རྣམས་ལན་གསུམ་བཟླ་བར་བྱའོ། ། དེ་ལྟར་དབང་བསྐུར་བས་ཁྱོད་ཀྱིས་ཕྱི་མཚན་བཅས་ཀྱི་དཀྱིལ་འཁོར་དུ་ཞུགས་ཤིང་མཐོང༌། བུམ་པའི་དབང་ཐོབ། ཐུན་མོང་བ་ལུས་ཀྱིས་གཙོ་བོར་བསགས་པའི་ལས་གསུམ་གྱི་དྲི་མ་སྔར་བསགས་པ་བྱང་ཞིང་ཕྱི་མ་བསྡམ། ཐུན་མོང་མ་ཡིན་པ་ལུས་ཐ་མལ་དུ་འཛིན་པའི་དྲི་མ་འཁྲུད་སྤྲུལ་སྐུའི་ནུས་པ་ཁྱད་པར་ཅན་འཇོག །ལམ་བསྐྱེད་པའི་རིམ་པ་བསྒོམ་པ་ལ་དབང༌། འབྲས་བུ་སྐུ་རྡོ་རྗེ་མངོན་དུ་གྱུར་པའི་སྐལ་པ་ཅན་དུ་བྱས་སོ། ། ཞེས་གོ་བ་བསྐྱེད། མཎྜལ་འབུལ། གསང་དབང་གི་དོན་དུ་མཎྜལ་ཕུལ། སློབ་མས། ཁྱོད་ཀྱི་ཞབས་ཀྱི་བཀའ་དྲིན་གྱིས། །བདག་གིས་བླ་མེད་བྱ་བ་ཐོབ། །དེ་ཕྱིར་གསང་བའི་དབང་གི་ནི། །མགོན་པོས་རྗེས་སུ་གཟུང་བར་མཛོད༑ ༑ ཅེས་གསུམ་གྱིས་གསོལ་བ་བཏབ། མིག་དར་བཅིངས། བླ་མས། ལྷན་སྐྱེས་གང་ཡིན་གྱི་ཡབ་དང་རིག་མ་ཡུམ་དང༌། མཁའ་གསང་བྱིན་རླབས་རྣམས་སྒྲུབ་ཐབས་ལྟར་གསལ་བཏབ། སྙོམས་འཇུག་གིས་རང་གི་ཐུགས་ཀའི་ས་བོན་གྱི་འོད་ཀྱིས་དེ་བཞིན་གཤེགས་པ་ཡབ་ཡུམ་སྙོམས་འཇུག་མཛད་པ་བཀུག

།བདག་གི་ཞལ་དུ་བཅུག་པས་ཆགས་པ་ཆེན་པོས་ཞུ་བ་དྷཱུ་ཏི་ནས་བརྒྱུད་མཁའ་གསང་དུ་བབ་པ་རང་གི་བྱང་སེམས་དང་འདྲེས་པས་དེ་བཞིན་གཤེགས་པ་ཐམས་ཅད་ཞུ་བའི་ངོ་བོར་གྱུར་པའི་བདུད་རྩི་མཁའ་གསང་དུ་བབ་པར་གྱུར། སློབ་མ་རབ་ཀྱིས་མཁའ་གསང་ནས་ལྕེས་བླངས། འབྲིང་གིས་སློབ་དཔོན་གྱི་མཐེབ་སྲིན་གྱིས་བླངས་པ་སློབ་མའི་ལྕེར་བཞག །ཐ་མ་ལ་ཐོད་པའི་བདུད་རྩི་དང་བསྲེས་ཁར་སྦྱིན་དགོས་ལ། འདིའི་རབ་འབྲིང་ནི་སློབ་མ་རྟོག་པ་འཇོམས་པ་རབ་སོགས་སོ། །དེའི་ཚེ་བླ་མས། འདས་པའི་རྡོ་རྗེ་འཆང་སོགས་ཀྱིས། །ཇི་ལྟར་སངས་རྒྱས་སྲས་དབང་བསྐུར། །བྱང་ཆུབ་སེམས་ནི་བཟང་པོ་ཡིས། །དེ་ལྟར་བུ་ཁྱོད་དབང་བསྐུར་བགྱི། ། ཞེས་བརྗོད་ཅིང་སྦྱིན། སློབ་མས་མྱངས་ཤིང༌། ཨ་ཧོཿམ་ཧཱ་སུ་ཁཾ། ཞེས་བརྗོད། མིག་དར་བསལ། དེ་ལྟར་དབང་བསྐུར་བས་ཁྱོད་ཀྱིས་གསང་བ་བྷ་གའི་དཀྱིལ་འཁོར་དུ་ཞུགས་ཤིང་མཐོང༌། གསང་བའི་དབང་ཐོབ། ཐུན་མོང་བ་ངག་གི་ལས་བཞིའི་དྲི་མ་སྔར་བསགས་པ་བྱང་ཞིང་ཕྱི་མ་བསྡམ༑ ཐུན་མོང་མ་ཡིན་པ་ལས་རླུང་གི་དྲི་མ་འཁྲུད། ལོངས་སྤྱོད་རྫོགས་སྐུའི་ནུས་པ་ཁྱད་པར་ཅན་འཇོག །ལམ་བདག་བྱིན་རླབས་ཀྱི་རིམ་པ་བསྒོམ་པ་ལ་དབང༌། འབྲས་བུ་གསུང་རྡོ་རྗེ་འགྲུབ་པའི་སྐལ་ལྡན་དུ་བྱས་སོ། ། ཞེས་རྟོགས་པ་བརྗོད། མཎྜལ་ཕུལ། ཤེས་རབ་ཡེ་ཤེས་ཀྱི་དབང་གི་དོན་དུ། སློབ་མས། བཅོམ་ལྡན་ཞི་བ་ཆེན་པོ་ཀྱེ། །རྡོ་རྗེ་རྣལ་འབྱོར་གཅིག་བཞེད་པ། །མི་ཕྱེད་ཕྱག་རྒྱ་སྒྲུབ་པ་པོ། །རྡོ་རྗེ་སྦྱོར་ལས་ཡང་དག་བྱུང༌། །ཇི་ལྟར་ཁྱོད་ནི་བདག་ཉིད་ཆེ། །མངའ་བདག་བདག་ལའང་དེ་ལྟར་མཛོད། །འཁོར་བ་འདམ་གྱི་ཚོགས་ནང་དུ། །བྱིང་བ་སྐྱབས་མེད་བདག་ལ་སྐྱོབས། ། གསུམ་གྱིས་གསོལ་བ་བཏབ། གདོང་བཅིང༌། སློབ་དཔོན་གྱིས་རིག་མ་མཚན་ལྡན་གྱི་ལག་གཡོན་པ་ནས་བཟུང་བ་སློབ་མའི་གཡས་སུ་གཏད་ལ། གཟུང་མ་ཡིད་འོང་འདི་ཁྱོད་ཀྱིས། །བསྟེན་བྱར་སངས་རྒྱས་རྣམས་ཀྱིས་བརྟགས། །འཁོར་ལོ་རིག་མའི་སྦྱོར་བ་ཡིས། །བདེ་བ་དམ་པ་མྱོང་བར་གྱིས། །རྡོ་རྗེ་སྐྱིལ་ཀྲུང་གིས་སེམས་ནི།་་༌།ནོར་བུའི་ནང་དུ་ཆུད་པ་ལྟར།་་༌།

གང་དེ་སྐྱེས་གྱུར་ཡེ་ཤེས་ཀྱི། །ཡེ་ཤེས་དེ་ནི་ངོ་བོར་དམིགས། ། ཞེས་གཏད་ཅིང༌། སློབ་མ་ལྷན་སྐྱེས་གང་ཡིན་ཡབ་དང༌། རིག་མ་ཡུམ་དང༌། མཁའ་གསང་བྱིན་རླབས་རྣམས་སྒྲུབ་ཐབས་ལྟར་བྱས་རྗེས། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་སྙོམས་འཇུག་བསྲུབས་པ་དང་བསྲུབ་པའི་སྦྱོར་བས་བྱང་སེམས་སྨིན་མཚམས་ནས་མགྲིན་པར་བབ་པས་དགའ་བ། སྙིང་ཁར་མཆོག་དགའ། ལྟེ་བར་ཁྱད་པར་གྱི་དགའ་བ། ནོར་བུ་ལྷན་སྐྱེས་དང་དེའི་ཚེ་སློབ་མ་ལྷར་གསལ་བའི་སྙིང་ཁའི་ས་བོན་གྱི་འོད་ཀྱིས་དེ་བཞིན་གཤེགས་པ་ཡབ་ཡུམ་རྣམས་བཀུག་པ༑ ཁ་ནས་ཞུགས་པས་ལུས་བྱིན་གྱིས་བརླབས་ཤིང་བླ་མས་ཀྱང་རྒྱལ་བ་ཡབ་ཡུམ་སྤྱན་དྲངས་པ་རྣམས་སློབ་མ་ཡབ་ཡུམ་གྱི་ལུས་ལ་བཅུག་པ་དང་རོ་གཅིག་ཏུ་གྱུར་ པར་བསམ། དེའི་ཚེ་སློབ་མས་ནུས་པ་ཇི་ལྟ་བར་བཟུང་ལ། མ་ཟིན་ན་དལ་བུས་བཏང་ལ་ཆུ་སྐྱེས་ནས་ལྕེས་བླངས་ཏེ་དེ་ཁོ་ན་ཉིད་ཀྱི་བསམ་པས་དམ་ཚིག་གི་ངོ་བོ་བྱང་སེམས་བཏུང་བར་བྱའོ། །དེ་ནས་མིག་དར་བསལ། དེ་ལྟར་དབང་བསྐུར་བས་ཁྱོད་ཀྱིས་ཀུན་རྫོབ་བྱང་སེམས་ཀྱི་དཀྱིལ་འཁོར་དུ་ཞུགས་ཤིང་མཐོང༌། ཤེས་རབ་ཡེ་ཤེས་ཀྱི་དབང་ཐོབ། ཐུན་མོང་བ་ཡིད་ཀྱི་ལས་གསུམ་གྱི་དྲི་མ་སྔར་བསགས་པ་བྱང་ཞིང་ཕྱི་མ་བསྡམ། ཐུན་མོང་མ་ཡིན་པ་གཟུང་འཛིན་གྱི་རྣམ་རྟོག་རགས་པའི་དྲི་མ་འཁྲུད། ཆོས་ཀྱི་སྐུའི་ནུས་པ་ཁྱད་པར་ཅན་འཇོག །ལམ་དཀྱིལ་འཁོར་གྱི་འཁོར་ལོ་བསྒོམ་པ་ལ་དབང༌། འབྲས་བུ་ཐུགས་རྡོ་རྗེ་འགྲུབ་པའི་སྐལ་ལྡན་དུ་བྱས་སོ། ། ཞེས་གོ་བ་བསྐྱེད་མཎྜལ་ཕུལ། དབང་བཞི་པའི་དོན་དུ་མཎྜལ་འབུལ་ལ། སློབ་མས། བདག་ཉིད་ཆེ་ཁྱོད་བཀའ་དྲིན་གྱིས། །གཙོ་བོའི་དབང་བསྐུར་རྣམ་གསུམ་ཐོབ། །དེ་རིང་རིན་ཆེན་བཞི་པ་ཡང༌༑ ༑བཀའ་དྲིན་གྱིས་ནི་བསྐྱབ་ཏུ་གསོལ། ། གསུམ་གྱིས་གསོལ་བ་བཏབ། མིག་དར་གཡོགས་སམ་མི་གཡོགས་གང་བྱས་ཀྱང༌། བླ་མས། ཤེས་རབ་ཡེ་ཤེས་དེ་ཉིད་མྱུ་གུར་གྱུར་པའི་བྱང་ཆུབ་ཀྱི་སེམས་བསྒོམས་པས་རབ་ཏུ་འཕེལ་བཞིན་པ།

སྒྲིབ་པ་མེད་པ་ཉིད་དུ་གྱུར་པའི་དེ་ཁོ་ན་ཉིད་ཆོས་ཐམས་ཅད་བསམ་གྱིས་མི་ཁྱབ་པ་ཉིད་ཀྱི་རང་བཞིན། ཡན་ལག་བདུན་དང་ལྡན་པའི་ཕྱག་རྒྱ་ཆེན་པོའི་བདག་ཉིད་རྡོ་རྗེ་འཆང་ཆེན་པོའི་རང་བཞིན་ཅན་དེ་ཉིད་དབང་བཞི་པའི་ཡེ་ཤེས་ཡིན་ལ། དེའང་དབང་གསུམ་པའི་སྐབས་སུ་ངོ་སྤྲད་པའི་ལྷན་སྐྱེས་ཤེས་རབ་ཡེ་ཤེས་དེ་ཉིད་དོན་གྱི་ལྷན་སྐྱེས་ཀྱི་འབྲས་བུ་མྱུ་གུ་ལྟ་བུ་ཡིན་ལ། དེ་ལྟ་བུ་བྱང་ཆུབ་ཀྱི་སེམས་དེ་ནི་སྒོམ་པ་སྟེ་གོམས་པར་བྱས་པས་གོང་ནས་གོང་དུ་རབ་ཏུ་འཕེལ་བཞིན་པ་ལས། སྒྲིབ་པ་ཐམས་ཅད་ཟད་པས་མེད་པ་ཉིད་དུ་གྱུར་པའི་དེ་ཁོ་ན་ཉིད་ཆོས་ཐམས་ཅད་བསམ་གྱིས་མི་ཁྱབ་པའི་རང་བཞིན་འོད་གསལ་ཆོས་ཀྱི་སྐུ་དང༌། ཡན་ལག་བདུན་དང་ལྡན་པའི་ལྷའི་སྐུ་ཕྱག་རྒྱ་ཆེན་པོའི་ངོ་བོ་ལོངས་སྤྱོད་རྫོགས་པའི་སྐུའི་བདག་ཉིད་དབྱེར་མེད་པའི་ཟུང་འཇུག་རྡོ་རྗེ་འཆང་ཆེན་པོའི་རང་བཞིན་ཅན་གང་ཡིན་པ་དེ་ནི་དབང་བཞི་པའི་ངོ་བོ་ཡིན་པས་རྟོགས་པར་བྱོས་ཤིག ། ཅེས་བརྗོད༑ སྤྲོ་ན་དཔེའི་སྒོ་ནས། ཡེ་ཤེས་འདི་ནི་ཆེས་ཕྲ་ཞིང༌། །རྡོ་རྗེ་ནམ་མཁའི་དཀྱིལ་ལྟ་བུ། །རྡུལ་བྲལ་མཐར་ཕྱིན་ཞི་བ་ཉིད། །ཁྱོད་རང་ཡང་ནི་དེ་ཡི་ཕ། ། ཞེས་དང༌། དེའི་དོན་རྒྱས་པར་བརྗོད། མིག་དར་བསལ། དེ་ལྟར་དབང་བསྐུར་བས་ཁྱོད་ཀྱིས་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ་ཞུགས་ཤིང་མཐོང༌། དབང་བཞི་པ་ཚིག་དབང་རིན་པོ་ཆེ་ཐོབ། ཐུན་མོང་བ་སྒོ་གསུམ་གའི་དྲི་མ་ཕྲ་མོ་བག་ཆགས་དང་བཅས་པ་སྔར་བསགས་པ་བྱང་ཤིང་ཕྱི་མ་བསྡམ། ཐུན་མོང་མ་ཡིན་པ་ཡེ་ཤེས་ཀྱི་དྲི་མ་གཟུང་འཛིན་གྱི་རྣམ་རྟོག་ཕྲ་མོ་རྣམས་འཁྲུད། ངོ་བོ་ཉིད་སྐུ་བདེ་བ་ཆེན་པོའི་སྐུའི་ནུས་པ་ཁྱད་པར་ཅན་འཇོག །ལམ་ཕྱག་རྒྱ་ཆེན་པོ་ཟུང་འཇུག་གི་རྣལ་འབྱོར་བསྒོམ་པ་ལ་དབང༌། འབྲས་བུ་རྡོ་རྗེ་གསུམ་རོ་མཉམ་པའི་ཡེ་ཤེས་རྡོ་རྗེ་འགྲུབ་པའི་སྐལ་ལྡན་དུ་བྱས་སོ། ། ཞེས་གོ་བ་བསྐྱེད།

དམ་ཚིག་བསྲུང་བའི་སེམས་ཀྱིས། སློབ་མས། གཙོ་བོས་ཇི་ལྟར་ སོགས་གསུམ་བརྗོད། གཏང་རག་གི་མཎྜལ་དབུལ། ཚོགས་ཀྱི་མཆོད་པ་བྱ་བར་སྤྲོ་ན། མ་ད་ན་ལ་སོགས་པ་ཤེས་རབ་ཀྱི་རྫས་རྣམས་གཡོན་དང༌། ཤ་ཟན་ལ་སོགས་པའི་ཐབས་ཀྱི་རྫས་རྣམས་གཡས་དང༌། ཁུ་ར་སོགས་གཡོས་སྦྱར་གྱི་རྫས་རྣམས་དབུས་སུ་བཞག་པར་ནང་མཆོད་བྲན་ནས། སྒྲུབ་ཐབས་ཀྱི་ནང་མཆོད་ལྟར་བྱིན་གྱིས་བརླབས་ལ། ཤ་ཟན་སོགས་ཚོགས་རྫས་རྣམས་ཀྱི་ཕུད་ནས་ཅུང་ཟད་རེ་བྲིས་སྐུ་སོགས་ཀྱི་དྲུང་དུ་ཕུལ་ནས། མ་ད་ན་སོགས་སྒྲོན་ལ། ཧཱུྂé གཟུགས་སྒྲ་དྲི་རོ་རེག་ལ་སོགས། །དགྱེས་པ་མཆོག་གི་མཆོད་པ་འདི། །དཔལ་ལྡན་རྩ་བའི་བླ་མ་ལ། །བརྒྱུད་པའི་ཚོགས་ཀྱིས་བསྐོར་བ་དང༌༑ ༑ཡི་དམ་ལྷན་སྐྱེས་རྣམ་བཞི་ལ། ། སོ་སོར་བྱེད་ན་ཡི་དམ་གསང་བ་འདུས་པ་ལ། སོགས་ཕྲལ་བར་བྱའོ། ། དཔའ་བོ་མཁའ་འགྲོས་བསྐོར་བ་དང༌། །ཆོས་སྐྱོང་མ་མགོན་ལྕམ་དྲལ་ལ། །བསྟན་སྲུང་རྒྱ་མཚོས་བསྐོར་བ་དང༌། །ཚོགས་དང་གཏོར་མ་རྒྱ་ཆེན་འདི། །གཉིས་མེད་ངང་དུ་འབུལ་ལགས་ན། །བླང་དོར་མེད་པ་བཞེས་སུ་གསོལ། །ཨ་ལ་ལ་ཏེ་དགྱེས་པར་རོལ། །ཨོཾ་གུ་རུ་དེ་ཝ་ཌཱ་ཀི་ནཱི་དྷརྨ་པཱ་ལ་ས་པ་རི་ཝཱ་ར་ག་ཎ་ཙཀྲ་པཱུ་ཛ་ཁཱ་ཧི། 

ཞེས་དབུལ། ལས་ཀྱི་རྡོ་རྗེས་ལག་གཡས་མ་ད་ནའི་སྣོད་ཐོགས། གཡོན་བ་དན་གྱི་རྒྱ་བསྟན་ལ། གཟིགས་ཤིག་མཛེས་ལྡན་དམ་པའི་ཆོས། །འདི་ལ་ཐེ་ཚོམ་བྱ་མི་རུང༌། །བྲམ་ཟེ་ཁྱི་ཕག་གདོལ་པ་བཅས། །ལྷན་ཅིག་མཉམ་པའི་དབྱིངས་སུ་རོལ། ། ཅེས་སློབ་དཔོན་ལ་དྲངས་ཤིང༌། སློབ་དཔོན་གྱི་རྣམ་ལྔ་འདོད་ཀོར་གྱིས། བདེ་གཤེགས་ཆོས་ལ་རིན་ཐང་མེད། །འདོད་ཆགས་ལ་སོགས་དྲི་མ་བྲལ། །གཟུང་དང་འཛིན་པ་རྣམ་སྤངས་པ། །དེ་བཞིན་ཉིད་ལ་བདག་འདུད་དོ། ། ཞེས་བླངས། དེ་ནས་མཆེད་ལྕམ་རྣམས་ལ་དྲངས་ཤིང་བག་དང་ལྡན་པས་ལོངས་སྤྱད། དམ་ཚིག་གཅིག་པ་ཁོ་ནའི་ལྷག་མ་རྣམས་བསྡུས་ལ། སློབ་དཔོན་གྱིས་འབར་བའི་ཕྱག་རྒྱ་ཁའི་ཐད་དུ་བརྐྱངས་པའི་དབུས་ནས་སུ་རའི་ཁ་ཕྲུ་བཏབ་ལ། ཨ་ཀཱ་རོ་ བདུན་དང༌། ་་ཨོཾ་ཨུཙྪིཥྚ་པ་ཏི་སརྦ་བྷཱུ་ཏ་བྷཀྵ་སྭཱ་ཧཱ། ཞེས་གཙང་སར་དོར། བུམ་མདུན་གྱི་ལྷ་ལ་མཆོད་ཅིང་བསྟོད་ནས། གང་ཡང་བདག་བློ་རྨོངས་གྱུར་པས། །ལེགས་བྱས་འདི་ལ་ཉེས་གྱུར་གང༌། །གང་ཕྱིར་ལུས་ཅན་སྐྱབས་གྱུར་པ། །མགོན་པོས་དེ་ཀུན་བཟོད་པར་མཛོད། ། ཅེས་དང༌། ཧེ་རུ་ཀའི་ཡིག་བརྒྱས་བསྐང༌། ཨོཾ། ཁྱོད་ཀྱིས་སེམས་ཅན་དོན་ཀུན་མཛོད། །ཇི་ལྟའི་རྗེས་མཐུན་དངོས་གྲུབ་སྩོལ། །སངས་རྒྱས་ཡུལ་དུ་གཤེགས་ནས་ཀྱང༌། །སླར་ཡང་འབྱོན་པར་མཛད་དུ་གསོལ། །བཛྲ་མུཿ མདུན་བསྐྱེད་དང་བུམ་བསྐྱེད་ཀྱི་ཡེ་ཤེས་པ་རྣམས་རང་བཞིན་གྱི་གནས་སུ་གཤེགས། དམ་ཚིག་པ་རྣམས་རང་ཉིད་ལ་ཐིམ་པར་གྱུར ་པར་བསམ༑ ཕུན་སུམ་ཚོགས་པ་མངའ་བ་གསེར་གྱི་ སོགས་ཀྱིས་ཤིས་པ་བརྗོད་ཅིང༌། སྨོན་ལམ་གྱིས་རྒྱས་གདབ། ལས་ཀྱི་རྗེས་མི་མངོན་པར་བྱའོ། །དཀྱིལ་ཆོག་འདི་ཁོ་བོས་བགྱིས་པའི་བླ་མེད་རྡོ་རྗེ་ཐེག་པའི་དཀྱིལ་འཁོར་བདུན་གྱི་སྒྲུབ་ཐབས་ཀྱི་དབང་ལའང་སྦྱར་བར་རུང་ངོ༌། །ཞེས་པའང་གསང་ཆེན་རྡོ་རྗེ་ཐེག་པའི་དཀྱིལ་འཁོར་གྱི་ཆོ་ག་སྤྲོས་པ་ཆེར་གསུངས་པ་རྣམས་དེང་སང་གི་རྡོ་རྗེ་སློབ་དཔོན་དུ་རློམ་པ་རྣམས་ཀྱི་བློ་མཚོར་མ་སྤོབས་པས།

གཟུ་ལུམ་རས་གཅོད་ཁོ་ནར་འདུག་པས། འདིར་བློ་དམན་གྱི་སློབ་དཔོན་དང་སློབ་མ་རྣམས་འཇུག་པ་བདེ་བར་སྙིང་པོ་རྣམས་བསྡུས་ནས་དབང་བཞི་བྱིན་རླབས་ཀྱི་ཚུལ་དུ་བསྐུར་བའི་ཆོ་ག་འདི་ཡང༌། འབྲི་གུང་པ་གསང་བ་སྔགས་ཀྱི་རྡོ་རྗེ་འཛིན་པ་སྔགས་འཆང་ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་བའི་སྡེས། ལྕགས་ལུག་ཟླ་བ་བཅུ་པའི་དཀར་ཆའི་རྫོགས་པ་དང་པོ་ལ། དཔལ་འབྲི་གུང་གི་གདན་ས་ཆེན་པོར་སྦྱར་བ་རེ་ཞིག་རྫོགས་པ་སྟེ་ཡི་གེ་པ་ནི་མངའ་རིས་པ་དཀོན་མཆོག་ལྷུན་གྲུབ་ཀྱིས་བགྱིས་པའོ།། །།མངྒ་ལཾ།།