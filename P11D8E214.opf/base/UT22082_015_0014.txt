 ༄༅། །རིམས་བཅོས་གུད་དུ་བཀོལ་བ་རིན་ཆེན་སྲོག་གི་ཞགས་པ་ཞེས་བྱ་བ་བཞུགས་སོ།།

བརྒྱ་བྱིན་དབང་པོའི་ཐོར་ཅོག་གིས། །ལེགས་པར་བཏེག་པའི་ཞབས་སེན་ཅན། །འགྲོ་བའི་ཚེ་འཛིན་འཆི་བདག་བདུད། །འཇོམས་མཛད་དེ་ལ་སྤྱི་བོས་འདུད། །དེས་གསུང་གསོ་རིག་འབུམ་སྡེ་དང༌། །སྨན་དཔྱད་ཡན་ལག་བརྒྱད་པ་དང༌། །བདུད་རྩི་སྙིང་པོའི་རྒྱུད་ཆེན་བཅས༑ ༑བསམ་ཡས་མངའ་གསོལ་མཛད་པའི་ཚེ། །རྒྱལ་པོས་སློབ་དཔོན་ལ་ཞུས་པས། །འཆི་མེད་སྲོག་གི་ལྕགས་ཀྱུ་ཡི། །ཤོག་དྲིལ་བཀའ་བཀོལ་ལ་སོགས་ནས། །གསུངས་པའི་ནག་པོ་སུམ་དྲིལ་གྱི། །འཆོས་ཐབས་ལག་ལེན་དྲིལ་ཏེ་བཤད། །འདི་ལ་རྒྱུ་རྐྱེན་མཚན་ཉིད་དང༌། །སྲུང་བ་བཅོས་ཐབས་དབྱེ་བ་སྟེ། །རྣམ་པ་དྲུག་གིས་ཕྱེ་སྟེ་བཤད། །དང་པོ་རྒྱུ་ནི་གདོན་གྱིས་ཁྲིད། །གཉན་ནད་དུག་དང་མཁྲིས་པར་བསྡོངས། །ངོ་བོ་ལྷོག་པ་ནག་པོ་གཉན། །ནམ་མཁའི་མཐོངས་སུ་གནས་བཅས་ཏེ། །མི་ལ་བབ་ན་ནད་རིགས་བཞི། །གཟུགས་ནི་སྲིན་བུ་དམར་ཁྲའམ༑ ༑སེར་ཁྲ་ཁ་ཆེ་མཇུག་མ་རིང༌། །རྐང་ལག་མང་ཞིང་མཆེ་བ་རྣོ། །འོད་ཟེར་ཁ་དོག་ལྔ་དང་བཅས། །སྒྲ་ལྡན་ནམ་མཁའི་མཐོངས་ཞིག་ནས༑ ༑སྣ་བུག་བ་སྤུའི་སྒོ་ནས་འཇུག །སྨན་པ་ནད་གཡོག་རིམ་འགྲོ་བ།་་༌།གང་ཉེའི་འཁོར་རྣམས་དབང་དུ་བྱེད།་་༌།ཡུགས་མོ་བུད་མེད་རོ་ཟས་ཀྱི།་་༌།ཕྱི་ལ་འབྲང་ཞིང་མཆོངས་ནས་འཇུག་༌།སྐད་ཅིག་གཅིག་ལ་གླིང་བཞིར་རྒྱུག །ན་བ་མེད་པའི་འཆི་བ་སྟེ། །སྨིན་པའི་ལོང་མེད་ཞག་བདུན་ནས། །འཛུམ་དང་བཅས་ཏེ་གཤིན་རྗེས་འཁྲིད། །འདི་ཡི་མིང་གི་རྣམ་གྲངས་ཀྱང༌། །ནག་པོ་སུམ་སྒྲིལ་པརྦ་ཏ། །ཚ་བ་གཟེར་ཐུང་རྒྱུ་གཟེར་དང༌། །ཉྭ་ལོག་འཁྲུ་སྐྱུག་འཛུམ་ལྟག་དགྱེ། །གཉན་ཚད་རྒྱུག་འགྱེལ་ཀླད་གཟེར་དང༌། །ལྷོག་པ་ནག་པོ་བདུན་དྲུག་དང༌། །མགུལ་འགག་ཞེས་སོགས་མིང་གི་གྲངས། །ངོ་བོ་གདོན་དང་གཉན་དུག་མཁྲིས། །རྣམ་པ་སྲིན་བུའི་ཚུལ་དུ་ཡོད། །གཉིས་པ་རྐྱེན་ནི་རྩོད་དུས་ཀྱི། །ཚེ་ལོ་དྲུག་ཅུ་ཁ་རལ་དུས། །གནམ་ལོ་ལྕགས་བཞི་མེ་བརྒྱད་དུས། །དགེ་སློང་གྲི་རུ་གསོད་པའི་དུས། །བནྡེ་འཁྲུག་པ་བྱེད་པའི་དུས། །མཐའ་དམག་བོད་དུ་འོང་བའི་དུས། །རབ་བྱུང་འདུལ་ཁྲིམས་ཉམས་པ་དང༌། །ཆོས་པས་ཆོས་ལོག་ཚོང་དང་ཞིང༌། །ཁྱིམ་ལས་ཆོས་མིན་སྤྱོད་པ་དང༌། །སྡེ་འཁྲུག་བྱེད་ཅིང་ཤི་མ་ཐག

།དམྱལ་བ་ཐིག་ནག་གནས་སུ་སྐྱེ། །སྔགས་པས་དམ་ཚིག་མི་ཐུབ་དང༌། །སློབ་མས་བླ་མ་དགྲ་རུ་འཛིན། །མཆེད་ལྕམ་འཐབ་རྩོད་དམ་ཉམས་དང༌། །ཟོག་པོས་ཆོས་མིན་ཆོས་སུ་སྟོན། །གསང་སྔགས་ངེས་དོན་ཟོང་དུ་འཚོང༌། །ཁྱིམ་པ་དམེ་འཁྲུག་དུག་ལ་སྤྱོད། །དེ་སོགས་མི་རུང་སྤྱོད་པ་སྤྱད། །དེ་ཚེ་མ་མོ་མཁའ་འགྲོ་དང༌། །བདུད་དང་གནོད་སྦྱིན་ས་བདག་ཀླུ། །གཉན་དང་འབྱུང་པོ་སྡེ་བརྒྱད་འཁྲུག །དེ་ཡི་ཁ་རླངས་ནད་དུ་འབར། །ཡམས་ནད་སྣ་ཚོགས་ཆར་ལྟར་འབེབས། །ལྷོག་པ་ནག་པོ་རྒྱུག་འགྱེལ་འདི། །བན་བོན་རྣམས་ཀྱི་དབུག་འཕྲོག་ཅིང༌། །རྒན་རྒོན་དར་མའི་བདུད་དུ་འབབ༑ ༑བྱིས་པ་བུད་མེད་ཉམ་ཐག་གཅོད། །མི་རྣམས་བཞི་ཆ་ཙམ་ལས་ནི། །མ་ལུས་པར་ནི་འཆི་བར་བྱེད། །གསུམ་པ་མཚན་ཉིད་རྣམ་པ་གཉིས། །དང་པོ་སྐྱ་ནད་མཚན་ཉིད་ནི། །མགོ་ལུས་རྩ་འཕར་དལ་ཞིང་དྲག །དྲིལ་ཞིང་ཚིགས་པ་ཁོལ་སྙམ་བྱེད། །མགོ་ན་ཚིག་པ་ཟ་བ་དང༌། །གྲང་ཤུམ་འདར་ཞིང་རྨི་ལམ་ཡང༌། །མྱག་མྱོག་རྨི་ཞིང་ཟུག་གཟེར་ཆེ། །རྒྱང་མིག་ལྟ་འདོད་སྙིང་མི་དགའ། །ཚད་པ་མིན་མོད་ཚ་བའི་རྩ། །ཉེས་གསུམ་སྐྱེ་འདྲའི་རྩ་ཆུ་སྟོན། །བླུན་པོ་ལ་ལས་གྲོ་ཚྭ་དང༌། །ཚད་པ་རླུང་ལ་ངོས་བཟུང་འཁྲུལ། །གཉིས་པ་བབ་པའི་ནད་ཀྱི་ནི༑ ༑མཚན་ཉིད་རྩ་གཉིས་གྲིམ་ལྷོད་འཚུབ། །འཐོར་ཞིང་དྲི་ཆུ་དམར་ནག་འདྲ། །གཟེར་ནད་དྲག་པོས་ལུས་ཀུན་ཁྱབ། །ཀླད་པ་ལ་བབ་མགོ་བོ་ན། །སྲོག་རྩ་ལ་བབ་རོ་སྟོད་གཟེར། །རྒྱུ་མ་ལ་བབ་དམར་སེར་འཁྲུ། །མཁལ་སྐེད་ལ་བབ་དཔྱི་སྐེད་གཟེར། །སྙིང་ལ་ཕོག་ན་ཁོལ་བུར་གཟེར། །སྙིང་མི་དགའ་ཞིང་འགྲོ་སྙིང་འདོད། །རྩེའུ་ཆུང་མཚོན་ཕོག་བཞིན་དུ་གཟེར༑ ༑ཉི་མས་གདུངས་འདྲའི་དབུགས་ཀྱང་འབྱུང༌། །གློ་བ་ལ་ཕོག་ལུ་དཀའ་ཞིང༌། །ལུ་དུས་ཟུག་ཆེ་ལུད་པ་ཁྲག །ཡང་ན་སེར་པོ་དུད་ཁུར་འོང༌། །མཆིན་པ་ལ་ཕོག་ཁ་སྣ་ནས༑ ༑ཁྲག་འབབ་མཆིན་སྟེང་གཟེར་ཞིང་སྐྱུག །ཟས་སྐོམ་དང་ཁས་མི་ལེན་འགྱུར། །མཁལ་མ་ལ་བབ་མཁལ་ཁུང་གཟེར། །གཅིན་དུ་ས་བོན་འཛག་ཅིང་ལྡོག

།རྣ་བ་ལ་བབ་ཟུག་ཆེ་ཞིང༌༑ ༑རྣ་བ་མི་གསང་འོན་སྙམ་བྱེད། །རྒྱུ་མ་ལ་བབ་ཁྲག་ཏུ་འཁྲུ། །རྒྱུ་མ་ཆད་ཉམས་ཟུག་ཆེ་ཞིང༌། །འུར་སྒྲ་རྒྱུ་ལོང་ཕུ་ཡིས་འདེབས། །ཀུན་ལ་ཟུག་ཆེ་དབུགས་ཐུང་ཞིང༌། །སེམས་མི་བདེ་ལ་ཅལ་ཅོལ་སྨྲ། །སྟོད་དུ་ཕོག་ན་ཚད་གཟེར་ལ། །སྨད་དུ་ཕོག་ན་རྒྱུ་གཟེར་ཞེས། །མགོ་ལ་ཀླད་གཟེར་མཇིང་པ་ལ། །ཕོག་ན་འཛུམ་བུ་ལྟག་དགྱེ་ཞེས། །སྙིང་ལ་གཉན་ཚད་གློ་བ་ལ༑ ༑ཕོག་ན་གློ་ཚད་ཞེས་སུ་བཏགས། །ཉྭ་ལ་ཕོག་ན་ཉྭ་གས་ཞེས། །མགུལ་ལ་ཕོག་ན་མགུལ་འགགས་ཞེས། །ཁོལ་བུར་ཕོག་ན་ལྷོག་པ་ཞེས། །མིང་མང་དོན་གཅིག་འཁྲུལ་བའི་རྒྱུ། །ལྟར་སྣང་ངོ་བོ་གཅིག་མིན་པས། །ཚད་པ་འདྲ་ཡང་ཚད་པ་མིན། །གྲང་བ་འདྲ་ཡང་གྲང་བ་མིན། །ཉེས་གསུམ་འདྲ་སྟེ་ཉེས་གསུམ་མིན། །ངོ་བོ་གདོན་ལ་རྣམ་པ་སྲིན། །བབ་གནས་མང་ལ་འཆི་བདག་གི། །ཕོ་ཉ་ཡིན་པས་གཟབ་པར་བྱ། །ཞག་བདུན་ཐལ་ནས་གསོ་དཀའ་བས། །སྔ་རོལ་འབད་པ་དྲག་པོ་ཡིས། །ལེ་དབར་མེད་པར་སྨན་དཔྱད་བྱ། །སྲུང་བ་རིམ་གྲོ་དགེ་བ་བསྒྲུབ། །དང་པོ་གཉན་གྱི་རི་བོ་བསྙིལ། །བར་དུ་ཚད་པའི་མེ་དཔུང་བཅོམ། །ཐ་མར་རླུང་ལ་སྣ་ལེན་བྱ། །བཞི་པ་སྲུང་བ་བསྟན་པ་ནི། །གུ་གུལ་བཙན་དུག་སྤྲུ་མ་ནག །གླ་རྩི་ཤིང་ཀུན་ཤུ་དག་དང༌། །བ་བླ་ཡུང་བ་མུ་ཟི་སེར། །ནག་སེར་ཚུར་གྱི་སྐྱོ་བཅས་སྦྱར། །གླ་རྩིའི་ཆུས་སྦྲུས་མགུལ་དུ་བཏགས། །ལྟོ་སྟོང་དྲི་སྣོམ་འབད་པ་སྐྱེད༑ ༑རིམས་ནད་ཀུན་ལ་ཉམ་ང་མེད། །ཡང་ན་ཕག་འཁོར་སྲུང་བ་བཏགས། །སྨན་པ་ནད་གཡོག་རིམ་གྲོ་པས། །སྲུང་བ་དག་ལ་འབད་པར་བྱ། །ལྔ་པ་བཅོས་ཐབས་བསྟན་པ་ནི༑ ༑ཐང་ཕྱེ་རིལ་བུ་དཔྱད་ཀྱིས་བསྡུ། །གླ་གུལ་ཤུ་ཕུར་ཐང་གིས་སྡུད། །ཕྱེ་མ་སྦལ་ནག་སྦྲུལ་སྔོན་དང༌། །བྱ་རོག་སྐྱེས་པ་གྲིར་ཤིའི་ཤ། །ག་པུར་གངས་ཐིགས་བིག་པན་ཐལ༑ ༑གླ་རྩི་གཡའ་ཀྱི་སྒོང་ཐོག་འབྲུ། །དུག་མེད་གསུམ་དང་ར་དུག་དང༌། །བོང་དུག་རེ་ལྕག་ད་དྷུ་ར། །ནུས་ལྡན་བསྲེགས་ཐལ་ལོ་བརྒྱད་ཆུས། །ཕུལ་ལ་གུང་གཉིས་གཏང་བྱ་ཞིང༌༑ ༑སྣོད་བབ་ཆུ་ལྕམ་ཤ་མ་བསྡེབ།

།ཡང་ན་ག་པུར་བསིལ་བཞི་དང༌། །གླ་གུལ་ཏིག་ཏ་ཧོང་ལེན་དང༌། །གནོད་སྦྱིན་ལྕེ་དང་དམར་པོ་གསུམ། །དུག་ཉུང་སྐྱེར་ཤུན་གསེར་མེ་ཏོག །ཁུར་མང་བོང་བ་གང་ཆུས་ཕུལ། །འདི་རྣམས་རིམས་བཅོས་བདུད་རྩི་ཡི། །བུམ་པ་ལས་གསུངས་དགོངས་པ་ཡིན། །ཕྱེ་མ་གོང་འོག་གཉིས་ཀ་ལ། །གྲང་སྟོབས་ཆེ་ན་ཨ་ཝ་སྦྱར། །རླུང་ལ་ཛཱ་ཏི་ཤིང་ཀུན་བསྲེ། །སྲེ་ལོང་ལྔ་བདུན་ཁུ་བས་ཕུལ། །ཡང་ན་འདོད་ཆགས་རྩེ་མོ་དང༌། །ཞེ་སྡང་ཚིལ་བུ་གཏི་མུག་གི། །འཁོར་ལོ་དང་ནི་བནྡེའི་མཁྲིས། །བོན་པོའི་ཐལ་བ་འདྲེ་འཇིགས་ཆུ། །བརྟན་པོའི་དྲེག་པ་མ་གི་ཏ། །དྲི་ཆུ་སྦྱར་བ་བྱུག་ཅིང་བླུད། །ཡང་ན་བྱ་ཟེ་ཕག་སྣ་དང༌། །ངུར་ཤ་རྡོ་དྲེག་གླ་རྩི་བུལ། །ཤུ་དག་སུག་སྨེལ་ཆུ་གྲང་གིས༑ ༑ཕུལ་ལ་བྱིན་ཅིང་གོས་ཀྱི་དབྱིབས། །ཡང་ན་སྦལ་སྡིག་སྟག་ཁྲ་བོ། །གླ་རྩི་དོམ་མཁྲིས་གི་ཝཾ་རྣམས། །རིལ་བུ་བྱ་ཐབས་འདི་ལྟ་སྟེ། །རྒྱལ་པོ་རི་དྭགས་ལྟེ་བ་དང༌། །བློན་པོ་འདྲེ་འཇིགས་ཁ་ཆུ་ཅན། །དཔའ་བོ་ནག་པོ་ཆིག་ཐུབ་དང༌། །བཙུན་མོ་སྤུ་ནག་མིང་ཅན་ལ། །འཁོར་འབངས་ཧིངྒུ་གཉེར་མ་ཅན། །ཀནྡྷ་ནག་པོའི་དམག་དཔུང་གིས། །རྭ་ཡི་མཚོན་ཆ་དུག་མདའ་ཐོགས། །སེར་ནག་སྐྱུར་གྱི་གོ་ཆ་གྱོན། །ཨེ་ལའི་རྒྱལ་པོ་ཕུབ་ཏུ་ཁུར། །ཀ་ཉ་མཚོན་རྣོན་རྡེག་ཅིང་འཕྱར། །བྲག་ཞུན་ཆབ་ཀྱི་རྟ་ལ་སྐྱོན༑ ༑ཡུང་རིང་རྒྱུག་ཅིང་་་་་་འདི་ལ་རིལ་བུ་སྔོན་པོ་ཟེར་རྡོ་སེར་བསྒྲིལ། །གླ་རིལ་ཙམ་བྱ་དྲི་ཆུས་ཕུལ། །དར་མ་རྣམས་ལ་བདུན་རེ་དང༌། །རྒན་རྒོན་བྱིས་པ་ཆུང་ངུར་ལྔ། །རིག་པས་དཔྱད་ལ་གཏང་བར་བྱ། །ནད་པ་ཙོག་པུར་སྡོད་པ་གནད། །གོས་དྲོ་གྱོན་ཞིང་སྐྱུག་འདོད་ན། །སྐེ་མགུལ་རྡོ་གྲང་རླན་སོགས་བྱ། །བཤལ་ན་ལེགས་པས་ཆུ་བསྐོལ་གཏང༌། །གཞན་ཡང་སྔར་གྱི་སྨན་རྣམས་ལ། །བཤལ་སྨན་ཞད་ཙམ་བསྲེས་ཀྱང་ཆོག །ཉིན་ཞག་བཅུ་གསུམ་ཙམ་གྱི་བར། །དཀར་སྐྱུར་མངར་བསིལ་རུལ་སུངས་སྤང༌། །སྤྱོད་ལམ་བཤལ་རྗེས་ལྟ་བུ་བྱ། །གཉན་ཆོག་ཚད་པ་མ་ཞི་ན། །ག་པུར་ཞད་ཙམ་ཀུན་ལ་བསྲེ། །རེ་ཞིག་བདེ་བདེ་འདྲ་གྱུར་ཀྱང༌། །ཡང་ཡང་ལྡོག་པས་སྤྱོད་ལམ་གཟབ། །འདི་ནི་བཀའ་བཀོལ་ནང་ནས་འབྱུང༌། །ནད་འདི་ཞི་ནས་ཉེས་པ་གསུམ། །ལྡང་ན་སྨན་ཟས་རིག་པས་དཔྱད། །རྗེས་གཅོད་དཔྱད་ཀྱི་རྣམ་གྲངས་ནི། །རྩ་ཆུས་བསྒྱུར་བའི་ཡན་ལག་ནས། །ཁྲག་རུལ་རླངས་ཐོན་ཙམ་བྱ་ཞིང༌། །ཉྭ་ལོག་ཆེ་ན་གང་འགྱུར་བསྲེག

།སྐྱུག་ན་སྐེ་སྟོངས་དྲུག་པ་དང༌། །ལྷན་སྣ་སྲེག་ཅིང་འབྲོས་ལམ་བཀག །འཁྲུ་ན་ལྟེ་འོག་སོར་བཞི་བསྲེག །མཇིང་རིང་ལྟག་དགྱེ་རོ་སྟོད་གཟེར། །ཨན་སྟོངས་དྲུག་བདུན་ལྕགས་ཀྱིས་བསྲེག །འདི་ལྟས་སོས་པ་མྱོང་བས་གྲུབ། །དྲུག་པ་དབྱེ་བ་བཤད་པ་ནི། །འདི་ལ་སོས་དང་མི་སོས་རྟགས། །གཉིས་ཡོད་ནད་འདི་སྲིན་བུ་ཡི། །ཚུལ་གྱིས་ལུས་ལ་ཞུགས་མ་ཐག །ལུས་ཀྱི་སྲིན་བུ་ཀུན་བྲོས་ནས། །རྒྱུན་རྩ་བླ་གནས་མི་བདེ་ཞིང༌། །སྡོད་དང་ཆད་ལྷག་འབྱུང་བ་ཡོད། །དེ་ལ་ཧ་ཅང་འཇིགས་མི་དགོས། །ཆུ་ནི་དམར་ནག་རྙོགས་འདྲ་བ༑ ༑ཀུ་ཡ་ལང་ལོང་འགྱུར་ལྡོག་མང༌། །དེ་ཡང་འཆི་བའི་རྟགས་སུ་མིན། །ཆུ་འགགས་བྱི་ཁུང་ཤར་ལྟའི་ས། །བདུག་བྱ་ཡང་ན་སྤང་སྤོས་བདུག །བྱ་ཞིང་གླ་རྩིའི་ཐང་ཡང་བླུད༑ ༑ནད་འདི་སྲོག་རྩར་ཕོག་པའི་རྟགས། །རྡོ་བ་ཕོག་འདྲ་ན་ཞིང་ཟུག །ཟ་མ་མི་འདོད་ཤེད་ཆུང་ཞིང༌། །བཤལ་མདོག་སྐྱ་ལ་ལུས་སྐྱེད་འགྲོ། །རྔུལ་འབྱུང་སྐྱུག་ཅིང་སོ་ཡང་བརྩེབ། །མདངས་འཆོར་ལུས་ཀུན་དྲོད་ཀྱིས་ཁྱབ། །ཁྲག་ནི་ནག་པོར་བྱུང་བ་ན། །སོས་པར་དཀའ་ཞིང་ཞག་བདུན་འཆི། །དེ་མིན་སྲོག་རྩ་བཟུང་མཐོང་ན། །དེ་བཅོས་ཐབས་ནི་ཕུར་མོང་དང༌། །གླ་རྩིའི་གྲང་ཐང་ཡང་ཡང་གཏང༌། །ཤུ་དག་སྤང་སྤོས་བྱུག་པར་བྱ། །སྲན་མ་གྱོས་མོས་བདུག་བྱ་ཞིང༌། །ནད་སྨན་སུ་མགྱོགས་འཆི་གསོན་འགྱུར། །མགོ་ན་ཁ་འཁྱོགས་སོ་དྲེག་ཆགས། །དང་ཁ་མི་བདེ་རྔུལ་ཆུ་འབབ། །ཉལ་འདུག་གང་བྱས་མི་བཟོད་ཅིང༌། །མཆིན་རྩ་འབུར་འདྲིལ་ཞག་ལྔ་དང༌། །དྲུག་ལ་གཟེར་ཞིང་ཞག་བདུན་ནས། །སྣ་ཁྲག་འབབ་ཅིང་གཟའ་ཕོག་འདྲ། །ཤེད་ཆུང་གྱུར་ན་མཆིན་པ་ལ། །སྲིན་བུས་གཙེས་པས་སོས་པར་དཀའ། །དེ་བཅོས་ཐབས་ནི་ཕུར་རྩི་གུར༑ ༑གྲང་ཐང་བླུད་ཅིང་རྔུལ་བྱུང་ན། །ཆུ་གྲང་བླུད་ཅིང་བཤལ་ཡང་བཏབ། །སྲིན་སྨན་གཏོང་ཞིང་མགོ་གཟེར་ན། །བ་ཤ་ཀ་དང་པི་པི་ལིང༌། །གོ་སྙོད་ཨ་རུའི་གྲང་ཐང་ལ། །ག་པུར་སྦྱར་བ་ཡང་ཡང་བླུད། །གལ་ཏེ་མཆིན་པ་མ་ཕུག་ན། །སོས་ཀྱང་ཕུག་ནས་སོས་མི་སྲིད། །སྒྲེགས་པ་མང་ཤིང་གླང་འཐབ་གཟེར། །ལུས་ལ་ཐོར་པ་ཐོན་པ་དང༌༑ ༑རྐང་པ་ན་ཞིང་ལྟོ་བ་བཤལ། །དྲོད་ཆུང་གྲང་ཤུམ་དངངས་འདར་བྱེད། །རྐང་ལག་རྐྱོང་ཞིང་ཁ་གདོང་འཕྲིག

།མིག་ནི་གྱེན་ལྡོག་རྩེའུ་ཆུང་གཟེར། །དཔྱི་མིག་ན་ཞིང་མཁལ་ཁུང་དུ། །གཟེར་ལ་དྲོད་ཆུང་གྱུར་པ་ན། །ལྷོག་པ་མཁལ་མར་འཇུས་པའི་རྟགས། །མཁལ་མའི་ཤ་ཟོས་ཞག་གསུམ་ནས། །གར་ཉམས་དང་བཅས་ཕ་རོལ་འགྲོ། །གལ་ཏེ་ཤ་ལ་མ་ཟོས་ཙམ། །མགྱོགས་པར་དེ་དག་བཅོས་པའི་ཐབས། །གླ་རྩི་པི་ལིང་བིག་པན་གསུམ། །ཕུར་མོང་ཐང་གིས་ཕུལ་ལ་གཏང༌། །ཉ་ཕག་ཤ་ནི་མར་བཅོས་བླུད། །རྨེ་རུ་རྩེ་དང་ལང་ཐང་རྩེ། །བྱི་ཏང་ཀ་རྣམས་རིལ་བུར་དྲིལ། །མར་གྱིས་གཏུམས་ལ་ཁོང་དུ་གཏང༌། །མཁན་པ་འབྲུ་མར་མཛོ་ལྕི་དང༌། །གླུམ་དང་ཕབས་དང་སྤོས་ཀྱི་ཤུན། །ཁྱི་ཕག་བྲུན་དང་སྒོག་སྐྱ་དང༌། །བྱ་བྲུན་སྤྲུ་མ་མཁན་པ་རྣམས། །མར་དུ་བཅོས་པའི་བདུག་ཀྱང་བྱ། །སྐྱུག་ལོང་དག་ལ་ཕོག་པའི་རྟགས། །ཕོ་བར་རི་རཾ་ལང་ལོང་དང༌། །ཁ་སྐོམ་མིག་ནི་འབུར་ཚུགས་ལྟ། །རྒྱུ་སྨད་གཟེར་ཞིང་རྩ་ཆུ་སྡོམ། །རྐང་ལག་རེངས་ཤིང་ཉྭ་རྣམས་འགྱུར། །བ་སྤུ་གྱེན་ལོག་གྲང་འཐོར་འབྱུང༌། །སྐད་མི་ཐོན་ལ་རྔུལ་ནག་འབབ།་་་༌།དེ་བཅོས་ཐབས་ནི་ཕུར་མོང་དང༌། །སླ་ང་ཁ་སྦྱར་འདམ་པས་འཚང༌། །དུ་བ་མ་ཤོར་བསྲེགས་ཐལ་ལ། །སྲིན་སྨན་སྣ་ཚོགས་བསྲེས་རིལ་བུ། །མར་གྱིས་དྲིལ་ལ་ཕུར་མོང་གི། །གྲང་ཐང་བླུད་ཅིང་མ་གི་ཏ། །ཆང་ལ་སྦྱར་བའང་གཏང་བར་བྱ། །ནད་འདིས་གློ་བ་བཟུང་བའི་རྟགས། །ལུ་བ་དཀའ་ཞིང་ལུ་དུས་གཟེར། །ལུད་པ་ཁྲག་དང་རྣག་གིས་གཏམས། །ཁོལ་བུལ་ན་ཞིང་གཟེར་བ་འབྱུང༌། །དེ་ཡི་བཅོས་ཐབས་ཕུར་མོང་དང༌། །གླ་གུལ་གློ་བའི་སྨན་རྣམས་བསྲེ། །ཕུར་མོང་གླ་རྩིའི་ཐང་གིས་ཕུལ། །ཚད་པ་ཆེ་ན་གང་ཆུ་ལ། །ག་པུར་བཏབ་པ་ཀུན་ལ་སྦྱར། །གྲང་བ་ཤས་ཆེ་བོང་བ་དང༌། །ཨ་རུ་ཛཱ་ཏི་ཀུན་ལ་སྦྱར། །གལ་ཏེ་ཉེས་གསུམ་ཤས་ཆེ་ན། །རང་རང་གཉེན་པོ་སྦྱར་ལ་གཏང༌༑ ༑ཁྲག་ཤས་ཆེ་ན་ཁྲག་དབྱུང་ཞེས། །ཡན་ལག་བརྒྱད་པའི་རྒྱུད་ནས་གསུངས། །གཞན་ཡང་རིག་པའི་མདའ་ཡིས་བསྣུན། །དོན་སྣོད་གང་དང་གར་བབ་ཀྱང༌། །

བཤལ་གྱིས་སྦྱངས་ན་མྱུར་དུ་སོས། །སྐྱུག་ན་ནད་དེ་འཚོ་བར་དཀའ། །ནད་འདི་ཕོག་ན་མི་སོས་པའི། །སྒོས་ཀྱི་རྟགས་ལྔ་བཤད་པ་ནི། །སྐད་འགགས་པ་དང་རོ་སྟོད་དགྱེ༑ ༑འདར་ཞིང་སྐྱེག་བུ་འབྱུང་བ་དང༌། །སྣ་གཉེར་བ་དང་ན་མ་ཁད། །རྩ་ལམ་ཆུ་ལམ་ཁྲག་འབབ་ན། །སྔོན་ལས་སྨིན་ནམ་འཕྲལ་རྐྱེན་གང༌། །ཡིན་ཡང་གཤིན་རྗེས་ཁྲིད་ཟིན་པས། །སངས་རྒྱས་སྨན་པའི་རྒྱལ་པོས་ཀྱང༌། །འཚོ་བའི་ཕྲིན་ལས་དུས་དེར་མེད། །སྒོས་ཀྱི་རྟགས་ལྔ་མ་ཚང་ན། །རྩ་ཆུ་མི་བདེ་ཟུག་ཆེ་ཞིང༌། །ཟུངས་ཟད་འཆི་རྟགས་འགའ་ཚང་ཡང༌། །སོས་པ་སྲིད་པས་སྨན་པ་ཡིས། །སོས་དང་མི་སོས་ཡིད་གཉིས་འདི། །ཁ་དམར་སྦྲུལ་གྱི་ལྕེ་ལྟར་བརྡབ། །གལ་ཏེ་སོས་པའི་གདེང་ཐོབ་ན༑ ༑ཀུན་ལ་སྒྲོག་ཅིང་མཁས་ཁྱད་ཐོན། །མི་སོས་པ་རུ་ཤེས་པ་ན། །ཟོལ་གྱིས་གནས་གཞན་བགྲོད་པར་བྱོས། །འདི་ལྟའི་ནག་པོ་སུམ་སྒྲིལ་གྱི། །སྒོས་ཀྱི་བཅོས་ཐབས་ཟབ་མོ་འདི༑ ༑སྨན་དཔྱད་ཡན་ལག་བརྒྱད་པ་དང༌། །མན་ངག་རྒྱུད་དང་བདུད་རྩིའི་བུམ། །ཤོག་དྲིལ་བཀའ་བཀོལ་ལ་སོགས་ནས། །ལེགས་པར་བསྡུས་ཤིང་ལག་ལེན་དང༌། །མྱོང་གྲུབ་མཐོང་རྒྱུད་ཀྱིས་བརྒྱན་ཏེ། །གོ་སླ་འཁྱེར་བདེར་བཀོད་པ་ནི། །སངས་རྒྱས་སྨན་པའི་རྒྱལ་པོ་དང༌། །སྨན་པ་དགེ་འདུན་གསང་བའི་བུའི། །རིག་གནས་ཇི་སྙེད་འདོམས་མཛད་པ། །ཀོང་སྨན་དཀོན་མཆོག་རྒྱལ་མཚན་གྱི། །དྲིན་ལས་ཐོབ་པའི་རིག་བྱེད་དེ། །དགེ་སློང་ཆོས་ཀྱི་གྲགས་པ་ཡིས།་་༌།ཟླ་དགོན་ཀུན་དགའ་ཚལ་གྱི་དབུས།་་༌།རྣམ་གནོན་ཚུལ་ཁྲིམས་ཡང་ཐོག་ཏུ། །བྲིས་པའི་དགེ་བས་འགྲོ་བ་རྣམས། །མ་རིག་གཉིད་དང་ཟུག་རྔུ་ལས། །གྲོལ་ཏེ་སངས་རྒྱས་ས་ཐོབ་ཤོག། །།སརྦ་ཐཱ་ཀལྱཱ་ཎཾ་བྷ་བ་ཏུ།།