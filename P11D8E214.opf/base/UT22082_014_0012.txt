 ༄༅། །ཐུན་བཞིའི་རྣལ་འབྱོར་བྱིན་རླབས་ཀྱི་རོལ་མཚོ་ཞེས་བྱ་བ་བཞུགས་སོ།།

ན་མོ་མཱུ་ལ་གུ་རུ་པ་རཾ་པ་རཱ་ཡ། །འཆི་བ་དྲན་ཅིང་དོན་གཉིས་སྒྲུབ་འདོད་པས། །ཉིན་མཚན་བར་མེད་ཆོས་དང་རང་རྒྱུད་བསྲེ༑ ༑དེ་ཙམ་གྱིས་ངལ་བརྩོན་ཞན་རྣམས་ཀྱིས་ཀྱང༌། །ཉིན་མཚན་ཐུན་བཞིར་ཉམས་ལེན་སྙིང་པོར་དྲིལ། །བདེ་བའི་སྟན་འདུག་རླུང་བསལ་སྐྱབས་སེམས་མཐར། །རང་ལུས་ཡི་དམ་འཇའ་ཚོན་ཆུ་ཟླ་བཞིན། །གསལ་རྫོགས་སྣང་ལ་རང་བཞིན་མེད་པ་ཡི། །མདུན་མཁར་མི་འཇིགས་བཞི་ལྡན་སེངྒེའི་ཁྲིར། །ཆགས་བྲལ་པདྨ་གདུང་སེལ་ཟླ་བ་དང༌། །མ་རིག་མུན་འཇོམས་རྟ་བདུན་དབང་པོའི་སྟེང༌། །རྫོགས་སངས་རྒྱས་དང་ཆོས་ཚོགས་རྩ་བ་གསུམ། །ཀུན་འདུས་རྩ་བའི་བླ་མ་རྡོ་རྗེ་འཆང༌། །ཆོས་ཀྱི་གྲགས་པ་ཆོས་སྐུ་འགྱུར་མེད་ཞལ། །ལོངས་སྐུ་མཚན་དང་དཔེ་བྱད་རྫོགས་པའི་རྒྱན། །གང་འདུལ་སྤྲུལ་སྐུ་དཀར་དམར་མདངས་ལྡན་པ། །བསྟན་པའི་མངའ་བདག་ཆོས་གོས་རྣམ་གསུམ་འཆང༌། །ཐབས་ཤེས་ཟུང་འཇུག་རྡོར་དྲིལ་ཐུགས་ཀར་བསྣོལ། །བཀའ་རྟགས་སྒོམ་ཞྭ་དབང་གི་མདོག་ཅན་མནབས། །སྲིད་ཞིའི་མཐའ་སྤངས་རྡོ་རྗེའི་སྐྱིལ་ཀྲུང་བཞུགས། །གཅིག་དང་དུ་མར་སྐུ་ཡི་ཆོ་འཕྲུལ་འགྱེད། །སྟོན་འཁོར་དབྱེར་མེད་བརྒྱུད་པའི་བླ་མ་དང༌། །མཆོག་གསུམ་ཡི་དམ་མཁའ་འགྲོ་ཆོས་སྲུང་ཚོགས།་་༌།སྤྲིན་དང་ན་བུན་ཇི་བཞིན་བར་མེད་གཏམས། །དེ་ལྟར་བསྒོམས་པ་རྟེན་འབྱུང་ཙམ་ལས་གཞན། །བདག་དང་བླ་མ་གཉིས་མེད་ངོ་བོར་གཅིག །ཅེས་གསལ་བཏབ། དཔལ་ལྡན་བླ་མ་སྐུ་བཞིའི་དབང་ཕྱུག་ལ། །བདག་ལུས་ངག་ཡིད་ཕྱི་ནང་གསང་གསུམ་གྱི། །དངོས་པོར་གྲུབ་དགུ་མཆོད་པའི་རྫས་སུ་འབུལ། །མཆོད་བྱ་མཆོད་བྱེད་མཆོད་པའི་རང་བཞིན་གཅིག །མཐའ་བྲལ་རོ་མཉམ་ཆེན་པོར་འབུལ་ལགས་ན། །བྱ་རྩོལ་བྲལ་བའི་དངོས་གྲུབ་བསྩལ་དུ་གསོལ། །ཞེས་མཆོད། གསོལ་བ་གདབ་པ་ནི། ཨེ་མ་ཧོཿ ཕྱོགས་དུས་རྒྱལ་བ་མ་ལུས་པ། །གཅིག་བསྡུས་རྩ་བའི་བླ་མ་རྗེ། །མཐོང་ཐོས་དྲན་རེག་གང་འབྲེལ་བ། །དོན་ལྡན་ཁྱོད་ལ་གསོལ་བ་འདེབས་སོ། །རྩ་བའི་བླ་མ་ལ་གསོལ་བ་འདེབས་སོ། །རྗེ་བཙུན་དཀོན་མཆོག་ཕུན་ཚོགས་ལ་གསོལ་བ་འདེབས་སོ༑ ༑རིག་འཛིན་ཆོས་ཀྱི་གྲགས་པ་ལ་གསོལ་བ་འདེབས་སོ། །སྔགས་འཆང་ཆེ་མཆོག་འདུས་པ་ལ་གསོལ་བ་འདེབས་སོ། །རིགས་གཙོ་མི་བསྐྱོད་རྡོ་རྗེ་ལ་གསོལ་བ་འདེབས་སོ། །མཚུངས་མེད་པདྨ་བཛྲ་ལ་གསོལ་བ་འདེབས་སོ། །འཆི་མེད་བུདྡྷ་ཚེ་དབང་ལ་གསོལ་བ་འདེབས་སོ། །མགོན་པོ་ཐུགས་ཀྱི་རྡོ་རྗེ་ལ་གསོལ་བ་འདེབས་སོ། །ཀུན་འདུས་རྟག་པའི་རྡོ་རྗེ་ལ་གསོལ་བ་འདེབས་སོ། །དབུར་སྨྱོན་གྲུབ་པའི་དབང་ཕྱུག་ལ་གསོལ་བ་འདེབས་སོ། །ཐུགས་རྗེའི་སྤྱན་རྒྱང་གིས་གཟིགས་ཤིག

།སྙིང་མེད་ཐ་མལ་པ་བདག་གིས༑ ༑དལ་འབྱོར་རྙེད་དཀའ་རུ་བསྒོམས་ཀྱང༌། །མི་ཚེ་སྟོང་ཟད་དུ་ཐལ་ལོ། །ཐུགས་རྗེའི་སྤྱན་རྒྱང་གིས་གཟིགས་ཤིག །སྙིང་མེད་ཐ་མལ་པ་བདག་གིས། །མི་རྟག་འཆི་བ་རུ་བསྒོམས་ཀྱང༌༑ ༑འདུས་བྱས་རྟག་འཛིན་དུ་ཐལ་ལོ། །ཐུགས་རྗེའི་སྤྱན་རྒྱང་གིས་གཟིགས་ཤིག །སྙིང་མེད་ཐ་མལ་པ་བདག་གིས། །རྒྱུ་འབྲས་བསླུ་མེད་དུ་བསྒོམས་ཀྱང༌། །བླང་དོར་གོ་ལོག་ཏུ་ཐལ་ལོ། །ཐུགས་རྗེའི་སྤྱན་རྒྱང་གིས་གཟིགས་ཤིག །སྙིང་མེད་ཐ་མལ་པ་བདག་གིས། །འཁོར་བ་སྡུག་བསྔལ་དུ་བསྒོམས་ཀྱང༌། །ངན་སོང་བགྲོད་ཐབས་སུ་ཐལ་ལོ། །ཐུགས་རྗེའི་སྤྱན་རྒྱང་གིས་གཟིགས་ཤིག །སྙིང་མེད་ཐ་མལ་པ་བདག་གིས། །སོ་ཐར་སྡོམ་པ་རུ་བསྲུངས་ཀྱང༌། །སྤོང་སེམས་ངེས་འབྱུང་དང་བྲལ་ལོ། །ཐུགས་རྗེའི་སྤྱན་རྒྱང་གིས་གཟིགས་ཤིག །སྙིང་མེད་ཐ་མལ་པ་བདག་གིས། །འགྲོ་ཀུན་ཕ་མ་རུ་བསྒོམས་ཀྱང༌། །ཆགས་སྡང་དགྲ་གཉེན་དུ་ཐལ་ལོ། །ཐུགས་རྗེའི་སྤྱན་རྒྱང་གིས་གཟིགས་ཤིག །སྙིང་མེད་ཐ་མལ་པ་བདག་གིས། །བྱམས་དང་སྙིང་རྗེ་རུ་བསྒོམས་ཀྱང༌། །ཞེ་སྡང་འཁོན་འཛིན་དུ་ཐལ་ལོ། །ཐུགས་རྗེའི་སྤྱན་རྒྱང་གིས་གཟིགས་ཤིག །སྙིང་མེད་ཐ་མལ་པ་བདག་གིས། །སྨོན་འཇུག་བྱང་སེམས་སུ་བསྒོམས་ཀྱང༌༑ ༑རང་བདེ་དོན་གཉེར་དུ་ཐལ་ལོ། །ཐུགས་རྗེའི་སྤྱན་རྒྱང་གིས་གཟིགས་ཤིག །སྙིང་མེད་ཐ་མལ་པ་བདག་གིས། །རང་ལུས་ལྷ་སྐུ་རུ་བསྒོམས་ཀྱང༌། །ཐ་མལ་སྣང་ཞེན་དུ་ཐལ་ལོ༑ ༑ཐུགས་རྗེའི་སྤྱན་རྒྱང་གིས་གཟིགས་ཤིག །སྙིང་མེད་ཐ་མལ་པ་བདག་གིས། །བཟླས་བརྗོད་སྔགས་གྲངས་སུ་བཅད་ཀྱང༌། །སྲོག་རྩོལ་རྒྱ་ཡན་དུ་ཐལ་ལོ། །ཐུགས་རྗེའི་སྤྱན་རྒྱང་གིས་གཟིགས་ཤིག །སྙིང་མེད་ཐ་མལ་པ་བདག་གིས། །ཏིང་འཛིན་ཆུ་ཟླ་ལྟར་བསྒོམས་ཀྱང༌། །ཨ་འཐས་གདོས་བཅས་སུ་ཐལ་ལོ། །ཐུགས་རྗེའི་སྤྱན་རྒྱང་གིས་གཟིགས་ཤིག །སྙིང་མེད་ཐ་མལ་པ་བདག་གིས། །རྗེས་གཞིག་རིལ་འཛིན་ལྟར་བསྡུས་ཀྱང༌། །གོ་ཡུལ་གཤར་སྦྱང་དུ་ཐལ་ལོ། །ཐུགས་རྗེའི་སྤྱན་རྒྱང་གིས་གཟིགས་ཤིག

།སྙིང་མེད་ཐ་མལ་པ་བདག་གིས། །རང་སེམས་སྤྲོས་བྲལ་དུ་བསྒོམས་ཀྱང༌། །འཛིན་སྟངས་བློས་བྱས་སུ་ཐལ་ལོ། །ཐུགས་རྗེའི་སྤྱན་རྒྱང་གིས་གཟིགས་ཤིག །སྙིང་མེད་ཐ་མལ་པ་བདག་གིས། །གང་ཤར་འཛིན་མེད་དུ་བསྒོམས་ཀྱང༌། །དྲན་རྩིས་རྒྱས་འདེབས་སུ་ཐལ་ལོ། །ཐུགས་རྗེའི་སྤྱན་རྒྱང་གིས་གཟིགས་ཤིག །སྙིང་མེད་ཐ་མལ་པ་བདག་གིས། །ཟུང་འཇུག་བློ་འདས་སུ་བསྒོམས་ཀྱང༌༑ །གཉིས་འཛིན་ཕྱོགས་ལྷུང་དུ་ཐལ་ལོ། །ཐུགས་རྗེའི་སྤྱན་རྒྱང་གིས་གཟིགས་ཤིག །སྙིང་མེད་ཐ་མལ་པ་བདག་གིས། །རང་བབས་བཅོས་མིན་དུ་བསྒོམས་ཀྱང༌། །བཅོས་མིན་ལྷན་ཐབས་སུ་ཐལ་ལོ། །ཐུགས་རྗེའི་སྤྱན་རྒྱང་གིས་གཟིགས་ཤིག །སྙིང་མེད་ཐ་མལ་པ་བདག་གིས། །འཁོར་གསུམ་ཡོངས་དག་ཏུ་བསྔོས་ཀྱང༌། །ལོ་འདོད་ཁེ་གྲགས་སུ་ཐལ་ལོ། །ཐུགས་རྗེའི་སྤྱན་རྒྱང་གིས་གཟིགས་ཤིག །སྙིང་མེད་ཐ་མལ་པ་བདག་གིས། །མོས་གུས་རྩེ་གཅིག་ཏུ་བསྒོམས་ཀྱང༌། །ཡིན་མིན་དགའ་སྡུག་གིས་ཁྱེར་རོ། །ཐུགས་རྗེའི་སྤྱན་རྒྱང་གིས་གཟིགས་ཤིག ༑སྙིང་མེད་ཐ་མལ་པ་བདག་གིས། །འདི་ཕྱི་ཐམས་ཅད་ཀྱི་སྐྱབས་མགོན། །འཁོར་བའི་གཅོང་འབྱིན་གྱི་སྨན་པ། །ཉོན་མོངས་དགྲ་འཇོམས་ཀྱི་དཔའ་བོ། །མི་ཤེས་མུན་སེལ་གྱི་ཉི་མ༑ ༑སྡུག་བསྔལ་ཚད་སྐྱོབ་ཀྱི་ཟླ་བ། །དགོས་འདོད་རེ་སྐོང་གི་ནོར་བུ། །ཀུན་འདུས་གཅིག་ཆོག་གི་བླ་མ། །གསོལ་བ་སྙིང་ཁུང་ནས་འདེབས་སོ། །ཐུགས་རྗེས་མྱུར་མགྱོགས་སུ་གཟིགས་ལ། །བྱིན་རླབས་འབད་མེད་དུ་སྩོལ་ཅིག །དོན་གཉིས་ལྷུན་གྲུབ་ཀྱི་དགའ་སྟོན། །སྟན་ཐོག་འདི་ཉིད་དུ་སྩོལ་ཅིག །སྐལ་ལྡན་མོས་གུས་ཅན་བདག་གི། །རེ་བ་ས་སྟོང་དུ་མ་བཞག ༑མོས་གུས་དོན་མེད་དུ་མ་གཏོང༌། །གསོལ་འདེབས་ཡལ་བར་དུ་མ་འདོར། །ཐུགས་རྗེས་བཏང་སྙོམས་སུ་མ་བཞག །འདི་ཕྱི་བར་དོ་ཡི་སྐྱབས་མགོན། །ཁྱོད་ཉིད་གཅིག་པུ་ལས་མེད་དོ། །སྐྱིད་སྡུག་ལེགས་ཉེས་ཅི་བྱུང་ཡང༌། །རེ་ས་ཁྱོད་ཉིད་ལས་མེད་དོ། །ཐུགས་རྗེའི་སྤྱན་རྒྱང་གིས་གཟིགས་ཤིག

།བླ་མ་མཁྱེན་ནོ། །བླ་མ་མཁྱེན་ནོ། །བླ་མ་མཁྱེན་ནོ། །ཞེས་རང་རྒྱུད་དང་འདྲེ་ངེས་ཤེས་པར་བྱ། མོས་གུས་ཀྱི་གདུང་ཤུགས་དྲག་པོ་མ་སྐྱེས་ཀྱི་བར་དུ་འབད། ནམ་མོས་གུས་ཀྱི་གདུང་བ་དྲག་པོ་སྐྱེས་པ་དེའི་ཚེ། དབང་བཞི་བླང་བ་ནི། ཀྱཻ། དཔལ་ལྡན་བླ་མ་དམ་པ་ཁྱོད་ཀྱི། །མཛོད་སྤུའི་དབྱིངས་ནས་འོད་དཀར་ཟེར་སྤྲོས། །བདག་གི་དཔྲལ་བར་ཐིམ་མ་ཐག་ཏུ། །ལུས་དང་སད་པའི་སྒྲིབ་པ་རབ་སྦྱངས། །སྤྲུལ་སྐུར་སྨིན་བྱས་སྐུ་ཡི་རྡོ་རྗེ། །བླ་མའི་སྐུ་དང་བདག་ལུས་དབྱེར་མེད། །སྣང་སྟོང་རྡོ་རྗེ་ཀཱ་ཡ་སིདྡྷི། །ཀྱཻ། དཔལ་ལྡན་བླ་མ་དམ་པ་ཁྱོད་ཀྱི། །མགུལ་གྱི་དབྱིངས་ནས་འོད་དམར་ཟེར་སྤྲོས། །བདག་གི་མགྲིན་པར་ཐིམ་མ་ཐག་ཏུ། །ངག་དང་རྨི་ལམ་སྒྲིབ་པ་རབ་སྦྱངས། །ལོངས་སྐུར་སྨིན་བྱས་གསུང་གི་རྡོ་རྗེ། །བླ་མའི་གསུང་དང་བདག་ངག་དབྱེར་མེད། །གྲག་སྟོང་རྡོ་རྗེ་ཝཱཀ་སིདྡྷི། །ཀྱཻ། དཔལ་ལྡན་བླ་མ་དམ་པ་ཁྱོད་ཀྱི༑ ༑ཐུགས་ཀའི་དབྱིངས་ནས་འོད་མཐིང་ཟེར་སྤྲོས། །བདག་གི་སྙིང་ཁར་ཐིམ་མ་ཐག་ཏུ། །ཡིད་དང་གཉིད་འཐུག་སྒྲིབ་པ་རབ་སྦྱངས། །ཆོས་སྐུར་སྨིན་བྱས་ཐུགས་ཀྱི་རྡོ་རྗེ། །བླ་མའི་ཐུགས་དང་བདག་སེམས་དབྱེར་མེད། །གསལ་སྟོང་རྡོ་རྗེ་ཙིཏྟ་སིདྡྷི། །ཀྱཻ། དཔལ་ལྡན་བླ་མ་དམ་པ་ཁྱོད་ཀྱི། །ལྟེ་བའི་དབྱིངས་ནས་འོད་སེར་ཟེར་སྤྲོས། །བདག་གི་ལྟེ་བར་ཐིམ་མ་ཐག་ཏུ༑ ༑ཆ་མཉམ་འཕོ་བའི་སྒྲིབ་པ་རབ་སྦྱངས། །ངོ་བོ་ཉིད་སྐུར་སྨིན་པར་བྱས་ནས། །ཡེ་ཤེས་རྡོ་རྗེ་རྣམ་པ་གསུམ་དང༌། །བདག་གི་ལུས་ངག་ཡིད་གསུམ་དབྱེར་མེད། །བདེ་སྟོང་རྡོ་རྗེ་སརྦ་སིདྡྷི༑ ༑ཀྱཻ། འཁོར་ཚོགས་མེ་ལོང་ཧ་བཞིན་འདུས་ཏེ། །དཔལ་ལྡན་བླ་མའི་སྐུ་ལ་ཐིམ་ཞིང༌། །དེ་ཡང་དགྱེས་བཞིན་འོད་ལྔའི་གོང་བུ། །ཉི་མ་འབུམ་གྱི་གཟི་ལྟར་འབར་བ། །བདག་ལ་ཐིམ་པས་བདག་ལུས་འོད་གོང༌། །ཁ་དོག་སྣ་ཚོགས་འབར་བའི་མོད་ལ། །འོད་གསལ་སྟོང་ཆེན་མཁའ་དང་འཇའ་ཚོན། །ཇི་བཞིན་གསལ་སྟོང་ཟུང་འཇུག་མཉམ་ཡངས། །སྤྲོས་བྲལ་ཡེ་འབྱམས་དབུ་ཕྱག་རྫོགས་ཆེན། །མིང་ལ་མ་གོལ་དོན་ཀུན་དབྱེར་མེད། །ཟུང་འཇུག་ཡེ་ཤེས་ཨེ་ཝཾ་མཱ་ཡཱ། །ཨ་ལ་ལ་ཧོཿ

ཞེས་པའི་ངང་དུ་མཉམ་པར་བཞག་གོ། །ཞེས་པའང་དད་པ་དང་དག་སྣང་གི་ནོར་གྱིས་ཕྱུག་པའི་བླ་མ་དགེ་སློང་དཀོན་མཆོག་ལྷུན་གྲུབ་ཀྱིས་བསྐུལ་བའི་ངོར། འབྲི་གུང་པ་ཤཱཀྱའི་དགེ་སློང་ཆོས་ཀྱི་གྲགས་པས་མགྱོགས་པར་བྲིས་པ་སྟེ། རང་ལ་ཡིད་རྟོན་པའི་སློབ་མ་རྣམས་ཀྱིས་ཡི་དམ་དུ་བྱོས་ཤིག། །།སརྦ་མངྒ་ལཾ།།