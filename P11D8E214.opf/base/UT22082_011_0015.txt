། །ཡང་ཟློག་མེའི་སྤུ་གྲི་ལས། ཕུར་གདབ་ཀྱི་མན་ངག་གུད་དུ་བཀོལ་བ་བཞུགས་སོ།།ཡ་མཱ་རི་ན་མོ། མཐར་བསྒྲལ་ལས་བྱ་བ་ནི་སྲོག་ཕུར་མིན་པའི་གདབ་ཕུར་ཁྲོ་ཞལ་ཡོད་པ་ཕུར་སྒྲུབ་ལོགས་སུ་ཡོད་པ་ལྟར་རྟགས་ལྡན་དུ་བྱས་པ་ཞིག་ལག་པ་ཐལ་མོ་སྦྱར་བའི་བར་དུ་བཟུང་ལ། རང་གི་ལག་གཡས་ཉི་མ་དང་གཡོན་ཟླ་བ་གཡས་པའི་སོར་མོ་ལྔ། ཨོཾ་ཧཱུྂ་ཏྲཱཾ་ཧྲཱིཿཨཱཿལས་རིགས་ལྔ། གཡོན་པའི་སོར་མོ་ལྔ། མཱུཾ་ལཱཾ་མཱཾ་པཱཾ་ཏཱཾ་ལས་ཡུམ་ལྔར་གསལ་བའི་ཡབ་ཡུམ་སྦྱོར་བ་མཛད་པའི་བྱང་སེམས་ལས་སྤྲུལ་པའི་རྡོ་རྗེ་ཕུར་བུ་ནག་པོ་ལས། སྲས་མཆོག་ཡ་མཱནྟ་ཀ་བཛྲ་ཀཱི་ལ་ཡ་ནག་པོ་རྡོ་རྗེའི་གཤོག་པ་ཅན། ཞལ་གསུམ་ནག་དཀར་དམར། ཕྱག་གཡས་གསུམ། འཁོར་ལོ། རལ་གྲི། རྡོ་རྗེ། གཡོན་གསུམ། ལྕགས་ཀྱུ། གཏུན་ཤིང༌། སྡིགས་མཛུབ་ཀྱི་ཐ་མ་གཉིས་རྡོ་རྗེའི་ཕུར་བུ་ཐུགས་ཀར་བསྒྲིལ་བ། དུར་ཁྲོད་ཀྱི་ཆས་བརྒྱད་ཀྱིས་བརྒྱན་པ། སྐུ་སྨད་གནམ་ལྕགས་ཀྱི་ཕུར་བུ་མགར་གྱི་སོལ་མལ་ནས་བཏོན་པ་ལྟ་བུ་མེའི་ཚ་ཚ་འཕྲོ་བ། ཆུ་སྲིན་གྱི་ཁ་ནས་ཕྱུང་བ། སྦྲུལ་གྱི་ཆུན་པོ་འཕྱངས་པ། དེ་དག་གི་སྐེད་པ་རྡོ་རྗེ་རྩེ་ལྔ་པའི་ལྟེ་བར་འཇམ་དཔལ་ཡེ་ཤེས་སེམས་དཔའ་ཡབ་ཡུམ། ཡར་གྱི་རྭ་ལྔ་ལ་རྒྱལ་བ་རིགས་ལྔ་ཡབ་ཡུམ། མར་གྱི་རྭ་ལྔ་ལ་ཁྲག་འཐུང་རིགས་ལྔ་ཡབ་ཡུམ། རྒྱ་མདུད་གོང་མ་ལ་ཡི་དམ་ཞི་ཁྲོ་རབ་འབྱམས། རྒྱ་མདུད་འོག་མ་ལ་བཀའ་སྲུང་དམ་ཅན་རྒྱ་མཚོ། དབལ་ལ་གཤིན་རྗེ་སྡེ་བརྒྱད་དྲེགས་པའི་དམག་ཚོགས། རྩེ་མོ་ཟུར་གསུམ་ནས་མཚོན་ཆ་སྣ་ཚོགས་པའི་ཆར་འབབ་པ། སྒྲིལ་བ་ཙམ་གྱིས་སྲིད་གསུམ་འདར་ཞིང༌། ཕྱར་བ་ཙམ་གྱིས་ཁམས་གསུམ་དངངས་པར་བྱེད་པ། བཏབ་པ་ཙམ་གྱིས་དགྲ་བགེགས་བརླག་པར་ནུས་པ་ཞིག་ཏུ་གྱུར་པར་བསམ། ཨོཾ་ཡ་མཱནྟ་ཀ་བཛྲ་ཀཱི་ལི་ཀཱི་ལ་ཡ་ཀཱ་ཡ་ཝཱཀ་ཙིཏྟ་ཨ་བྷི་ཥིཉྩ་ཨོཾ་ཨཱཿཧཱུྂ། ཕུར་བུ་ལས་འོད་འཕྲོས། ཕྱོགས་བཅུའི་རྒྱལ་བ་འཁོར་དང་བཅས་པའི་སྐུ་གསུང་ཐུགས་ཀྱི་བྱིན་རླབས་བསྡུས་ཕུར་བུ་ལ་ཐིམ་པས།

སྐུ་བསྒྱིངས་པ་དང༌། གསུང་བསྒྲགས་པ་དང༌། ཐུགས་གཡོས་པ་ཙམ་གྱིས་ཁམས་གསུམ་དུས་གཅིག་ལ་སྒྲོལ་བའི་དབང་དང་ལྡན་པར་གྱུར་པར་བསམ། ཕུར་བུ་སྒྲིལ་ཞིང༌། ཧཱུྂ་༌། ང་ནི་འཇམ་དཔལ་གཤིན་རྗེའི་གཤེད། །གཡས་པ་ཐབས་ཀྱི་རང་བཞིན་ཅན། །རིགས་ལྔ་ཡབ་ལྔའི་ངོ་བོར་གསལ། །གཡོན་པ་ཤེས་རབ་རང་བཞིན་ཅན། །རིགས་ལྔ་ཡུམ་ལྔའི་ངོ་བོར་གསལ། །ཐབས་དང་ཤེས་རབ་སྦྱར་བ་ལས། །མཐིང་ནག་ཧཱུྂ་ལས་སྤྲུལ་པའི་སྲས། །ཡ་མཱནྟ་ཀ་ཀཱི་ལ་ཡ། །སྐུ་སྟོད་ཁྲོ་རྒྱལ་ཆེན་པོ་ལ། །སྐུ་སྨད་གནམ་ལྕགས་ཕུར་བུའི་ཚུལ། །དུས་གསུམ་བདེ་གཤེགས་འདུས་པའི་སྐུ། །ཁམས་གསུམ་སྒྲོལ་མཛད་ཀཱི་ལ་ཡ། །དགྲ་བགེགས་དུག་ལྔ་དུག་གསུམ་དང༌། །ལས་དང་ཉོན་མོངས་ཚར་བཅད་ནས། །རྒྱལ་བའི་སྲས་སུ་རབ་སྒྲོལ་བའི། །རྡོ་རྗེ་ཕུར་བུ་མངའ་གསོལ་ལོ། །ན་མཿས་མནྟ་བུདྡྷཱ་ནཱཾ་ཀཱ་ཡ་ཝཱཀ་ཙིཏྟ་ཡ་མཱནྟ་ཀ་བཛྲ་ཀཱི་ལི་ཀཱི་ལ་ཡ་ཧཱུྂ་ཕཊ྄། ཅེས་བརྗོད། སླར་ཡང་ཕུར་བུ་ཁྲོ་ཞལ་ཡོད་པ་དེ་ཉིད་སྒྲིལ་ཞིང༌། ཧཱུྂ་༌། ཆོས་ཀྱི་དབྱིངས་ལས་རང་བྱུང་གྲུབ་པའི་ལྷ། །གཤིན་རྗེ་རོལ་པའི་དུར་ཁྲོད་ཆེན་པོ་ན། །ཤིན་ཏུ་མི་བཟད་རབ་འཇིགས་སྐུར་སྟོན་པ། །གཤིན་རྗེ་ཡོངས་རྫོགས་དྲག་པོའི་ཕྲིན་ལས་མཛོད། །ཨོཾ་ཡ་མཱནྟ་ཀ་བཛྲ་ཀཱི་ལི་ཀཱི་ལ་ཡ་བཛྲ་དྷ་ར་ཨཱཛྙཱ་པ་ཡ་ཏི་དགྲ་བགེགས་མཱ་ར་ཡ་ཕཊ྄། ཅེས་བླ་གནས་སར་གདབ།་་་་་སློབ་དཔོན་པདྨས་མཛད་པའི་གསེར་ཕྲེང་ལས། མཐུའི་དམ་པར་དང་པོ། རང་བྱང་ཆུབ་མཆོག་ཏུ་སེམས་སྐྱེད་ལ་གཞན་དོན་དུ་སྙིང་རྗེས་མཐུ་བསྒྲུབས་ལ། ཕུར་བུ་ལིངྒ་ལ་རྡེག་ཁར་ཞེ་སྡང་བསྐྱེད་ཅིང་སངས་རྒྱས་ཀྱི་ཕྲིན་ལས་ཀྱི་ཐབས་ཡིན་ནོ། །ཞེས་གསུངས་པས། རྒྱུ་དུས་ཀྱི་ཀུན་སློང་བྱང་ཆུབ་ཀྱི་སེམས་དང་སྙིང་རྗེས་ཀུན་ནས་བསླངས་ཤིང་དེ་དུས་ཀྱི་ཀུན་སློང་ཞེ་སྡང་དྲག་པོ་བསྐྱེད་དགོས་པ་ཡིན་ནོ༑ ༑མཆན། དེ་རྗེས་སྙིང་གའི་ནྲྀ་ལ་གདབ་ཅིང༌།་་་་་དབལ་ཕུར་ཙམ།

མཆན། གནས་སྤར་བ་ནི།་་་་་དགྲ་བོ་ལས་ངན་འདིས་སྔར་ཡང་མི་དགེ་བ་སྤྱད་པས་འཁོར་བར་འཁྱམས་པ་ཡིན། ད་ཡང་ཡུན་རིང་བསྡད་ན་མི་དགེ་བ་མང་དུ་སྤྱོད་པས་ཕྱི་མ་ངན་འགྲོར་སྐྱེ་བ་ལས་འོས་མེད། དེ་བས་ད་ལྟ་ལས་ངན་རྒྱུན་བཅད་ནས་འཇམ་དཔལ་ཡེ་ཤེས་སེམས་དཔའི་སྲས་ཐོབ་པར་བྱའོ་སྙམ་པའི་སེམས་དྲག་པོ་བསྐྱེད། ཨེ་མ་ཁམས་གསུམ་སེམས་ཅན་རྣམས། །མ་རྟོགས་འཁྲུལ་པ་སྙིང་རེ་རྗེ། །སྙིང་རྗེས་བསྒྲལ་བའི་དམ་ཚིག་ནི་་་་་གཤིན་རྗེའི་གཤེད་ནག་པོའི་ལས་ཐམས་ཅད་གྲུབ་པར་བྱེད་པ་འཁོར་ལོའི་རྒྱུད་ལས། དེ་བས་ནན་ཏན་ལྡན་པ་རུ། །བཟོད་པ་མི་བསྐྱེད་སྙིང་རྗེ་ཡི། །སྔགས་ཀྱིས་ངེས་པར་བསད་པར་བྱ། །མི་ལྡོག་པ་ཡི་སེམས་སུ་གནས། །ཞེས་དང༌། ཇོ་བོ་རྗེ་དཔལ་ལྡན་ཨ་ཏི་ཤ་་ལ་དཔལ་ནཱ་རོ་པས་གསུངས་པ། ཇི་ལྟར་སྲིད་པ་གཡོས་གྱུར་ཀྱང༌། །འཇམ་དེས་ཕག་སེམས་མ་དགོས་ཞིག །ཇི་ལྟར་ཕ་མ་བསད་གྱུར་ཀྱང༌། །སྡང་ཚིག་ཁྲོ་བ་མ་སྨྲ་ཞིག །བསྟན་པ་འཇིག་པའི་དགྲ་བོ་ལའང༌། །སྡང་ཚིག་བསམ་ངན་མི་རྒྱུ་ཡི། །སྙིང་རྗེ་ཆེན་པོས་བསྒྲལ་བར་བྱ། །རང་ལུས་ཇི་ལྟར་བརླག་ཀྱང་རུང༌། །སངས་རྒྱས་བསྟན་པ་དེ་ལྟར་མིན། །སྟོན་པའི་བསྟན་པ་བསྲུང་བྱ་ཉིད། །མཁས་པའི་བྱ་བ་ཐབས་མཁས་ཉིད། །གདམས་པ་ཡིན་ནོ་དཱི་པཾ་གསུངས༑ ༑ཞེས་བཀའ་གདམས་གླེགས་བམ་ཕ་ཆོས་སུ་ཇོ་བོས་འབྲོམ་ལ་གསུངས་འདུག་གོ། །བསད་ཅིང་མནན་པ་མ་ཡིན་ཏེ། །ཐུགས་རྗེའི་ཐབས་ཤེས་སྦྱོར་བ་ཡིས། །ཕུང་པོ་བསྒྲལ་ནས་ཞལ་དུ་བསྟབ། །རྣམ་ཤེས་སངས་རྒྱས་སྲས་སུ་སྤར། །ཨོཾ་ཡ་མཱནྟ་ཀ་བཛྲ་ཀཱི་ལི་ཀཱི་ལ་ཡ་ཨ་ནྲྀ་ཡཾ་སྥ་ར་ཎ་ཕཊ྄། བོ་དྷི་ཙིཏྟ་ནྲྀ་སཾ་ཧ་ར་ཎ་ཧཱུྂ། ཞེས་ཕུར་བུ་སྙིང་གར་བཏབ་པས། ཡིད་ཀྱི་རྟེན་རླུང་གི་དྭངས་མ་སྔོ་སྐྱ་བྱིའུའི་མགོ་ཙམ་གྱི་དབུས་སུ་སྲོག་གི་ངོ་བོ་ནྲྀ་རང་རང་གི་ལྟེ་བར་ཁོ་ལ་སྔར་བླ་མས་དབང་བསྐུར་དུས་་་་་་གཤིན་རྗེ་དམར་ནག་འབར་བའི་དམེ་རྒྱུད་ཀྱི་ལེའུ་དགུ་པར།

དམ་ཚིག་ཉམས་པའི་སྔགས་པ་དེའི། །སྙིང་གར་བླ་མས་བསྟིམས་པ་ཡི༑ ༑ཡེ་ཤེས་སེམས་དཔའ་བཞུགས་པ་ཉིད། །དམ་ཚིག་སྲོག་གི་ལྷ་ཡིན་པས། །དམ་ཚིག་བསྲུང་ན་དངོས་གྲུབ་སྟེར། །ཉམས་ན་སྙིང་ཁྲག་འཇིབ་པའི་འདྲེ། །དེ་ལ་དམ་བདར་མཆོད་བཤགས་ལ། །དམ་ཚིག་ཉམས་པའི་གཤེད་དུ་གཏང༌། །ལྕགས་ཀྱི་སྡིག་པ་མགོ་དགུར་གྱུར། །སྙིང་རྩ་བརྒྱད་ནས་ཟ་བར་བསམ། །དེ་ལ་ཕུར་པ་གདབ་པར་བྱའོ། །ཞེས་གསུངས་པའི་དོན་ནོ། །ཡེ་ཤེས་སེམས་དཔའ་བསྟིམས་པ་དེ་ཉིད་དམ་ཚིག་བསྲུང་ན་ཡེ་ཤེས་སེམས་དཔའ་ཡིན་ལ། དམ་ལས་ཉམས་ན་ལས་ཀྱི་གཤིན་རྗེའི་གཤེད་པོ་ཡིན་པས་ཡེ་ཤེས་སེམས་དཔའ་དེ་ལྕགས་ཀྱི་སྡིག་པ་མགོ་དགུ་པར་གྱུར་ཏེ། སྙིང་རྩ་བརྒྱད་ནས་ཟ་ཞིང་སྙིང་ཁྲག་འཐུང༌། ཕུར་བུའི་རྩེ་མོ་ནས་འོད་འཕྲོས་པས་རླུང་གི་དྭངས་མ་སྔོ་སྐྱ་དེ་གཏོར། ཁྲག་གི་དྭངས་མ་འུབས་ཀྱིས་བསྐམས། དེ་མ་ཐག་ཁོའི་འབྱུང་བའི་ཁམས་ས་ཆུ་ལ་ཐིམ། ཆུ་མེ་ལ། མེ་རླུང་ལ། རླུང་རྣམ་ཤེས་ཀྱི་ངོ་བོ་ནྲྀ་ལ་ཐིམ་མ་ཐག་ནྲྀ་དེ་ཉིད་ཕུར་བུའི་རྩེ་མོར་འུབས་ཀྱིས་འདུས་པ་ཕུར་བུའི་ཁོང་གསེང་ནས་བརྒྱུད་རྡོ་རྗེའི་ལྟེ་བའི་འཇམ་དཔལ་ཡེ་ཤེས་སེམས་དཔའ་ཡབ་ཀྱི་ཐུགས་ཀར་ནྲྀ་དེ་ཉིད་ཨ་དཀར་པོའི་རྣམ་པར་བསྟིམས་པས་ཆོས་སྐུར་སངས་རྒྱས། སླར་འཇམ་དཔལ་ཡབ་ཡུམ་སྦྱོར་བ་མཛད་པའི་ཚེ་ཨ་དེ་ཉིད་ཡབ་ཀྱི་དབུ་མའི་ལམ་བརྒྱུད་རྡོ་རྗེའི་ལམ་ནས་ཡབ་ཡུམ་གྱི་མཁའ་གསང་དུ་བབ་པས་འཇམ་དཔལ་ཡེ་ཤེས་སེམས་དཔའི་སྲས་སུ་གྱུར་ཏེ་ལྷོ་ཕྱོགས་རྡུལ་བྲལ་ཡང་དག་བརྩེགས་ཀྱི་ཞིང་དུ་ལོངས་སྐུར་སངས་རྒྱས། དེས་སྤྲུལ་པ་དཔག་ཏུ་མེད་པ་བཀྱེས་ཏེ་ཁམས་གསུམ་པའི་འགྲོ་བ་རྣམས་སྒྲོལ་བའི་དོན་གཉིས་གྲུབ་པའི་སྤྲུལ་སྐུར་སངས་རྒྱས་པར་བསམ། ཡང་ཕུར་བུ་ཁོའི་སྙིང་གར་བཏབ་པས་ཁོའི་ཚེ་དང་བསོད་ནམས་དཔལ་འབྱོར་ཐམས་ཅད་ཕུར་བུའི་ཁོང་གསེང་ནས་བརྒྱུད་རང་གི་སྙིང་གར་ཐིམ་པས། བདག་གི་ཚེ་བསོད་དཔལ་འབྱོར་སྟོབས་དང་གཟི་བརྗིད་རྒྱས་པར་བྱས།

ཁོའི་སྙིང་ནང་གི་ཡེ་ཤེས་སེམས་དཔའ་ཡང་ཕུར་བུའི་ཁོང་གསེང་ནས་བརྒྱུད་ཆང་བཟུང་གི་རྡོ་རྗེའི་ལྟེ་བའི་འཇམ་དཔལ་ཡེ་ཤེས་སེམས་དཔའ་ལ་ཐིམ་པར་གྱུར་པར་བསམ་ཞིང་ཕུར་བུ་་་་་་སྔར་ཕུར་སྒྲུབ་བྱས་པ་ཁྲོ་ཞལ་ཅན་དེ་ཉིད་གནས་རྣམས་སུ་དབལ་ནུབ་པ་ཙམ་དུ། མཆན། བཏབ་ཅིང༌། ཧཱུྂ་༌། སྟོང་གསུམ་སྟོང་གི་འཇིག་རྟེན་ན། །ལྷོ་ཕྱོགས་སྟོང་གི་འཇིག་རྟེན་ན། །དྲག་པོས་སྒྲོལ་མཛད་ཕུར་བུ་ནི། །སྐུ་སྟོད་ཕྱག་རྒྱ་ཟིལ་གནོན་ལ། །སྐུ་སྨད་ལྕགས་ཕུར་ཟུར་གསུམ་འབར། །སྟོབས་ཆེན་འདུས་པའི་མཚོན་ཆ་ཡིས། །དགྲ་བགེགས་འཁོར་བ་རྩད་གཅོད་ཕྱིར། །ལྟེ་བའི་དཀྱིལ་དུ་ཀཱི་ལ་ཡ། །ལུས་ཀྱི་རྣམ་ཤེས་རྟེན་དང་ཕྲོལ། །ལུས་ཀྱི་འཁྲུལ་བ་རྩད་ནས་ཆོད། །མགྲིན་པའི་དཀྱིལ་དུ་ཀཱི་ལ་ཡ༑ ༑ངག་གི་རྣམ་ཤེས་རྟེན་དང་ཕྲོལ། །ངག་གི་འཁྲུལ་བ་རྩད་ནས་ཆོད། །མིག་གི་དཀྱིལ་དུ་ཀཱི་ལཱ་ཡ། །མིག་གི་རྣམ་ཤེས་རྟེན་དང་ཕྲོལ། །གཟུགས་སུ་འཁྲུལ་བ་རྩད་ནས་ཆོད། །སྣ་ཡི་དཀྱིལ་དུ་ཀཱི་ལ་ཡ། །སྣ་ཡི་རྣམ་ཤེས་རྟེན་དང་ཕྲོལ། །དྲི་རུ་འཁྲུལ་བ་རྩད་ནས་ཆོད། །རྣ་བའི་དཀྱིལ་དུ་ཀཱི་ལ་ཡ། །རྣ་བའི་རྣམ་ཤེས་རྟེན་དང་ཕྲོལ། །སྒྲ་རུ་འཁྲུལ་བ་རྩད་ནས་ཆོད། །ལྕེ་ཡི་དཀྱིལ་དུ་ཀཱི་ལ་ཡ། ལྕེ་ཡི་རྣམ་ཤེས་རྟེན་དང་ཕྲོལ། །རོ་རུ་འཁྲུལ་བ་རྩད་ནས་ཆོད། །གསང་བའི་དཀྱིལ་དུ་ཀཱི་ལ་ཡ། །ཀུན་གཞིའི་རྣམ་ཤེས་རྟེན་དང་ཕྲོལ། །འཁོར་བར་འཁྲུལ་བ་རྩད་ནས་ཆོད༑ ༑ཡན་ལག་བཞི་ལ་ཀཱི་ལ་ཡ། །རེག་བྱའི་རྣམ་ཤེས་རྟེན་དང་ཕྲོལ། །རེག་བྱར་འཁྲུལ་བ་རྩད་ནས་ཆོད། །ཨོཾ་ཡ་མཱནྟ་ཀ་བཛྲ་ཀཱི་ལ་ཡ་དགྲ་བགེགས་མཱ་ར་ཡ། ནཱ་ཤ་ཡ། སྟྭཾ་བྷ་ཡ། མོ་ཧ་ཡ། བྷནྡྷ་ཡ། ཧཱུྂ་ཧཱུྂ་ཕཊ། ཅེས་གདབ། ཁོའི་རྣམ་ཤེས་ཚོགས་བརྒྱད་ཕུར་བུ་ལ་ཐིམ། ཕུར་བུ་འོད་དུ་ཞུ་ལྷ་རྣམས་ལ་ཐིམ། ལྷ་རྣམས་འཇམ་དཔལ་ཡེ་ཤེས་སེམས་དཔའ་ལ་ཐིམ། འཇམ་དཔལ་ཡེ་ཤེས་སེམས་དཔའ་བདག་ལ་ཐིམ་པར་གྱུར་པར་བསམ་མོ། །དེ་ལྟར་ཚེ་ལུང་ཁྲུས་ལུང་གི་རྗེས་སུ་གསོ་བ་གསུམ་ལས།

བདག་གསོ་བ་ནི། ཨོཾ་ཡམཱནྟ་ཀ་ཧཱུྂ་ཕཊ྄། ཅེས་བརྒྱ་ཕྲག་དང༌། ཧཱུྂ་བརྒྱ་ཕྲག་བཟླས་པས། ཁམས་གསུམ་ཧཱུྂ་གིས་གང་ཧཱུྂ་དེ་རྣམས་རང་ལ་་་་་་ཁམས་གསུམ་གྱི་སྐྱེ་འགྲོ་མཆོག་དམན་གྱི་ཚེ་བསོད་དཔལ་འབྱོར་ཕུན་ཚོགས་ཐམས་ཅད་ཀྱང་བསྡུས་ཏེ་རང་ལ་ཐིམ་པར་བསམ། ཐིམ་པས། རང་ཉིད་ཕྱག་རྒྱ་ཟིལ་གནོན་སྐུ་ཆེ་ཞིང་ཡན་ལག་རགས་པ་སྟོང་གསུམ་གང་བ་ཞིག་ཏུ་གྱུར་པར་བསམ། ཕུར་བུ་གསོ་བ་ནི། ཡང༌། ཨོཾ་ཡ་མཱནྟ་ཀ་ཧཱུྂ་ཕཊ྄། ཅེས་བཟླས་པས། ཕུར་བུ་དེ་ལས་ཕུར་བུ་གྲངས་མེད་པ་འཕྲོས་ཁམས་གསུམ་ཕུར་བུས་གང༌། དགྲ་བགེགས་ཐམས་ཅད་ཚར་བཅད། ཚུར་འདུས། ཕུར་བུ་ལ་ཐིམ་པས་ཕུར་བུ་མཐུ་སྟོབས་གཟི་མདངས་ནུས་པ་དང་ལྡན་པར་གྱུར་པར་བསམ། དགྲ་གསོ་བ་ནི། ཨོཾ་ཡ་མཱནྟ་ཀ་ཧཱུྂ་ཕཊ྄། ཅེས་བཟླས་པས། སྔགས་ཀྱི་འོད་ཟེར་ལིངྒའི་སྙིང་ཁར་ཕོག་པས་ཚོགས་བརྒྱད་ཀྱི་སྒྲིབ་པ་ཉེས་ལྟུང་ཐམས་ཅད་སྦྱངས་ནས། ཁོ་འཇམ་དཔལ་གཤིན་རྗེའི་གཤེད་དུ་གྱུར་མ་ཐག་རླུང་རྡོ་རྗེ་རྒྱ་གྲམ་གྱིས་བཏེག་ནས། ལྷོ་ཕྱོགས་རྡུལ་བྲལ་ཡང་དག་བརྩེགས་ཀྱི་ཞིང་དུ་འཇམ་དཔལ་ཡབ་ཡུམ་གྱི་སྦྱོར་མཚམས་སུ་འཕངས་པས་རྒྱལ་བའི་སྲས་སུ་སྐྱེས་པར་གྱུར་པར་བསམས་ལ། ཨོཾ་ཨཱཿཧཱུྂ། བརྒྱ་ཕྲག་གཅིག་བཟླས་པས་སྐུ་གསུམ་ཐོབ་པར་བསམ་པའོ། །འདི་ཡན་སྨད་ལས་དྲུ་བུ་འཐུལ་བ་ལྟ་བུ་བསྒྲལ་འདྲེན་མཐར་ཐུག་པ་ཡིན་ལ། འདི་ཕྱིས་ཁོའི་རྣམ་སྨིན་གྱི་ལུས་སྒྱུ་མ་ལྟ་བུ་བག་ཆགས་དང་བཅས་པ་རེ་ཚབས་བྱེད་པ་ལྟར་བསྒྲལ་ནས་ཤ་ཁྲག་ལྷ་རྣམས་ལ་ཚོགས་འཁོར་དགའ་སྟོན་དུ་འབུལ་བ་ཡིན་ནོ། །སྐབས་འདིར་བླ་ཕུར་་་་་་མིའི་མཆོག་ཕུར། མཆན། བླ་འགུགས་པའི་སྔགས་བཟླ་ཞིང་བླ་གནས་་་་་་དབལ་ནུབ་པར། མཆན། སར་གདབ། སྙིང་ཕུར་་་་་་སེང་ལྡེང་ཕུར་བུ། མཆན། སྙིང་དབྱུང་བའི་སྔགས་བཟླ་ཞིང་སྙིང་གར་གདབ།་་་་་དབལ་ནུབ་པར། མཆན། སྲོག་ཕུར་་་་་་གྲི་ལྕགས་ཀྱི་ཕུར་པ། མཆན། སྲོག་གཅོད་པའི་སྔགས་དང་བསད་སྔགས་བཟླ་ཞིང་བླ་གནས་ས་དང་གནས་་་་་་སྤྱི་བོ་དཔྲལ་མགྲིན་སྙིང་ལྟེ་གསང་མིག་སྣ་ལྕེ་རྣ་བ་རྐང་ལག་གི་ཚིགས་བཅུ་གཉིས༑

མཆན། རྣམས་སུ་་་་་་དབལ་ནུབ་པར། མཆན། གདབ། དེའང་ཟློག་བསད་ཀྱི་འཁོར་ལོ་དང་མིང་རྐྱང་རྣམས་ལ་ཕུར་བུ་དབལ་ནུབ་ཙམ་གདབ། གཏད་མནན་གྱི་འཁོར་ལོ་ལ་རྨ་ཐོན་ཙམ་གདབ་བོ། །དེ་ནས་སོ་བསྡེབས་ཀྱི་དྲེགས་བསྐུལ་དང་ཟླ་གསང་གི་ཐུན་བསྐུལ་བྱས་ལ་ཐུན་བྲབ། ལྕགས་སམ་བྷནྡྷས་གཏོར་ཟོར་བརྡེག་གོ། །སླར་གདབ་ཕུར་ཁྲོ་ཞལ་ཡོད་པ་སྔར་ཕུར་སྒྲུབ་བྱས་པ་དེ་ཉིད་ཐོགས་ལ། ཕུར་བུའི་དབལ་ནས་འདོན་ཆ་དང་མཚུངས་པའི་མཚོན་ཆ་རྣམས་སྤྲོས་ནས་དགྲ་བོའི་ལུས་ངག་ཡིད་གསུམ་ཐལ་བར་བརླག་པར་བསམ་ཞིང༌། ཧཱུྂ་༌། ང་ནི་འཇམ་དཔལ་གཤིན་རྗེའི་གཤེད། །ཉོན་མོངས་བག་ཆགས་ཀྱིས་རྙོགས་པའི། །དུག་གསུམ་གྱིས་མནར་ཁྱོད་གཟིགས་ནས། །འཇམ་དཔལ་གཤིན་རྗེའི་གཤེད་པོ་ཡིས༑ ༑སྙིང་རྗེས་ཁྱོད་ཉིད་བསྒྲལ་བའི་ཕྱིར། །ཛ་ཛཿགཟའ་བཞིན་སྤྲོས་ནས་ཀྱང༌། །བཀུག་ཅིང་རྡོ་རྗེའི་མཚོན་ཆས་བསྒྲལ། །རྡོ་རྗེ་ཕུར་བུའི་རྩེ་མོ་ནས། །ཞེ་སྡང་རྩད་གཅོད་རྡོ་རྗེའི་མཚོན། །དྲག་པོ་ཐོག་གི་ཆར་ལྟར་ཕོབ། །ཧཱུྂ་ཨེ་ཛཿ ལྕགས་་་་་་ཧ་ཅང་སྤྲོས་པ་ལ་དགའ་ན་འདོན་ཆ་དང་མཚུངས་པའི་མཚོན་ཆ་རེ་རེ་ནས་ལིངྒ་ལ་རྡེག་ཀྱང་ཉན་པ་ཙམ་མོ། །ཀྱུ་འབར་བའི་ཚོགས་སྤྲོས་པས༑ ༑ཁུག་ཅིག་བཛྲ་ཨཾ་ཀུ་ཤ་ཛཿ ཞགས་པ་འབར་བའི་ཚོགས་སྤྲོས་པས། །ཆིངས་ཤིག་བཛྲ་པཱ་ཤ་ཧཱུྂ། །ལྕགས་སྒྲོག་འབར་བའི་ཚོགས་སྤྲོས་པས། །སྡོམས་ཤིག་བཛྲ་སྥོ་ཊ་བཾ། །དྲིལ་བུ་འབར་བའི་ཚོགས་སྤྲོས་པས། །ཕོབ་ཅིག་བཛྲ་གྷཎྚེ་ཧོཿ །རྡོ་རྗེ་འཁོར་ལོའི་ཚོགས་སྤྲོས་པས། །གཏུབས་ཤིག་བཛྲ་ཙཀྲ་ཎ། །རྡོ་རྗེ་རལ་གྲིའི་ཚོགས་སྤྲོས་པས། །གཤོགས་ཤིག་བཛྲ་ཁཌྒ་ཧོཿ །རྡོ་རྗེ་རྩེ་དགུའི་ཚོགས་སྤྲོས་པས། །རྡུལ་དུ་རློགས་ཤིག་བཛྲེ་ཎ། །རྡོ་རྗེ་ལྕགས་ཀྱུའི་ཚོགས་སྤྲོས་པས། །མྱུར་དུ་ཁུག་ཅིག་ནྲྀ་ཏྲི་ཛཿ །རྡོ་རྗེ་གཏུན་ཤིང་ཚོགས་སྤྲོས་པས། །རྡུངས་ཤིག་བཛྲ་མུ་ཁ་ལ༑ ༑རྡོ་རྗེ་སྡིགས་མཛུབ་ཚོགས་སྤྲོས་པས། །གཟིར་ཅིག་བཛྲ་ཏརྫ་ནི། །མཆིལ་པ་འབར་བའི་ཚོགས་སྤྲོས་པས། །དྲོངས་ཤིག་བཛྲ་ཨཱ་ན་ཡ། །ཐོད་ཁྲག་འབར་བའི་ཚོགས་སྤྲོས་པས། །མྱོས་པར་གྱིས་ཤིག་པརྟ་ཀ་ར། །བཤན་གྲི་འབར་བའི་ཚོགས་སྤྲོས་པས། །སྒྲོལ་ཅིག་བཛྲ་ཙྪིནྡྷ་ན། །ཙིཏྟ་འབར་བའི་ཚོགས་སྤྲོས་པས། །ཉམས་པར་གྱིས་ཤིག་བི་རུདྡྷ། །རི་རབ་འབར་བའི་ཚོགས་སྤྲོས་པས།

རྣམ་པར་གནོན་ཅིག་ཀྲཱནྟ་ཀུ་རུ། །དགྲ་སྟ་འབར་བའི་ཚོགས་སྤྲོས་པས། །ཁོས་ཤིག་བཛྲ་པརྴུ་པ། །བེ་ཅོན་འབར་བའི་ཚོགས་སྤྲོས་པས། །རྒྱོབ་ཅིག་བཛྲ་ཏ་ཌ་ཡ། །ཞགས་པ་འབར་བའི་ཚོགས་སྤྲོས་པས། །དམ་པོར་སྡོམ་ཤིག་བྷནྡྷ་ན། །གཞན་ཡང་སྤྲུལ་པའི་ཕོ་ཉའི་ཚོགས། །མཚོན་ཆ་སྣ་ཚོགས་རབ་འབར་བས། །ཕོག་པར་རྒྱོབ་ཅིག་ཏ་ཌ་ཡ། །གནད་དུ་སྣུན་ཅིག་པུ་ཙི་ཡ། །མྱུར་དུ་སོད་ཅིག་མཱ་ར་ཡ། །ཤ་ལ་ཟོ་ཞིག་བྷུཉྫ་ཐ། །ཁྲག་ལ་འཐུང་ཞིག་པི་བ་ཐ། །རུས་ལ་མུར་ཞིག་བྷཀྵ་ཡ། །ནང་གྲོལ་ཆོམས་ཤིག་པཉྫ་ན། །ཀླད་པ་སྟོབས་ཤིག་ཁ་རཾ་ཁཱ་ཧི། །ཕྲིན་ལས་སྒྲུབས་ཤིག་ཀཱརཡ་ཧོཿ ཞེས་དབལ་ནུབ་པར་རྡེག །དེ་ནས་མི་བསད་པའི་མཚོན་ཆས་རྡེག་ཅིང༌། ཧཱུྂ་༌། ང་ནི་དུས་གསུམ་བཞུགས་པ་ཡི། །སངས་རྒྱས་ཀུན་གྱི་ཡེ་ཤེས་སྐུ། །ཡེ་ཤེས་རྣོ་བའི་མཚོན་ཆ་ནི༑ ༑ཐོགས་མེད་དྲག་པོ་ལས་ཀྱི་མཚོན། །རྡོ་རྗེའི་མེ་ཆེན་རབ་འབར་བས། །ཉོན་མོངས་ལས་ཀྱིས་རབ་མནར་བའི། །དགྲ་བགེགས་ལོག་རྟོག་དུག་ལྔའི་ཚོགས། །འཁོར་བའི་སྐྱེ་རྒྱུད་རྩད་ནས་ཆོད༑ ༑ཨོཾ་མནྟྲ་སུཾ་བྷ་བཛྲ་ཛྭ་ལ། ཨོཾ་བྷྲཱུཾ། ཧཱུྂ་བྷྲཱུཾ། ཏྲཱཾ་བྷྲཱུཾ། ཧྲཱིཿབྷྲཱུཾ། ཨཱཿབྷྲཱུཾ། ཚལ་པ་ཚལ་པ། མཱ་ར་ཡ་ཛ་ཛཿ ཞེས་ཟློག་བསད་ཀྱི་འཁོར་ལོ་དང་ལིངྒ་རྣམས་དུམ་བུར་བསྒྲལ། གཏད་མནན་གྱི་འཁོར་ལོ་རྣམས་བསྒྲལ་བའི་ཚུལ་ཙམ་མ་གཏོགས་དངོས་སུ་མི་བསྒྲལ་ལོ། །དེ་ནས་ཟན་ལིང་གཅིག་དང་བསྒྲལ་བའི་ལིང་རོ་རྣམས་གཏུན་ཁུང་གྲུ་གསུམ་པའི་ནང་བཅུག་ལ་རྡོ་རྗེའི་ཐོ་བས་བརྡུང་ཞིང༌། གཏུན་ཁུང་ཡུམ་གྱི་བྷ་གར་ཐོ་བ་ཡབ་ཀྱི་རྡོ་རྗེས་བརྡུངས་པས་དགྲ་བོའི་ཉོན་མོངས་པ་རྩད་ནས་བཅད་དེ་རྒྱལ་བའི་སྲས་སུ་སྐྱེས་པར་བསམས་ལ། ཧཱུྂ་ཛཿ རྡུངས་ཤིག་རྡོ་རྗེ་འབར་བའི་གཏུན། །བཀའ་ལས་འདའ་བྱེད་སྡིག་ཅན་འདི། །རྡོ་རྗེའི་མཚོན་ཆས་བསྒྲལ་ནས་ཀྱང༌། །ཁྲོ་མོ་འབར་བའི་གཏུན་ཁུང་དུ། །རྡོ་རྗེའི་ཐོ་བས་བརྡུངས་བྱས་ལ། །ལྷ་ཡང་རུང་སྟེ་བརླག་པར་བྱེད། །དགྲ་བགེགས་རྣམས་ལ་སྨོས་ཅི་དགོས། །ཉམས་པའི་ཚེ་སྲོག་ལུས་ངག་ཡིད། །ཐལ་བའི་རྡུལ་དུ་བརླག་པར་བགྱིའོ། །ཨོཾ་བཛྲ་ཀྲོ་དྷ་ཨཱ་ཀོ་ཊ་ཡ།

ཁ་ཐཾ་ཁ་ཐཾ། མཆུ་ཆིངས་མཆུ་ཆིངས། ཞེས་ཉེར་གཅིག་བཟླས་ལ་བརྡུངས། མཐར། བགེགས་དང་ལོག་པར་འདྲེན་པ་སོགས་དང༌། ནམ་མཁའ་མེད་པ་སོགས་བདེན་པ་བརྗོད་དོ། །དེ་ནས་ལིང་རོ་ཅུང་ཟད་གཅིག་གཏོར་མར་བསྒྲོན་སྨན་རཀ་བྲན་ལ་བསྟབ་བོ་ཚོགས་ཐ་མའི་སྐབས་ལྟར་བྱ། ལིང་རོ་ལྷག་མ་རྣམས་གདུག་པ་མེའི་ལས་སྦྱོར་ལྟར་སྦྱིན་སྲེག་བྱའོ༑ ༑དེ་ལྟར་ཚེ་ཁྲུས་ལུང་གི་དགོངས་པ་རྣམ་པར་དག་པས་དགྲ་བོ་བསྒྲལ་ན་ཉེས་པ་མི་འབྱུང་བའི་སྟེང་གཞན་དོན་དམ་པར་འགྱུར་པ་ནི། གཤིན་རྗེའི་གཤེད་ནག་པོའི་རྒྱུད་ལས། ཨེ་མ་ཧོཿགསང་བའི་ཡང་དག་གསང༌། །བསད་པ་མ་ཡིན་སྡིག་ལས་བཀྲོལ། །ཇི་སྲིད་བསད་ཀྱང་མ་བསད་དེ། །སྡིག་པ་སྟོང་ཕྲག་བྱས་པ་ཡི། །མནར་མེད་ལ་སོགས་མི་སྐྱེ་བ། །ཨེ་མ་ཧོཿསངས་རྒྱས་ཆེ་བའི་བདག །བསད་པས་བྱང་ཆུབ་ཐོབ་པར་བྱེད། །སེམས་ཅན་གསོད་པ་བསད་པ་ཉིད། །སྙིང་རྗེ་ཆེན་པོ་ཉིད་ཀྱིས་བྱས། །ཨེ་མ་ཧོཿསྙིང་རྗེ་སྟོབས་ཀྱི་མཆོག །སྙིང་རྗེ་དམན་པས་འགྲུབ་མི་འགྱུར། །ཞེས་གསུངས་སོ། །གཤིན་རྗེ་དགྲ་ནག་གི་རྒྱུད་པཎྜི་ཏ་ཐུགས་རྗེ་ཆེན་པོ་དང་ལོ་ཙཱ་བ་རྭ་རྡོ་རྗེ་གྲགས་ཀྱི་འགྱུར། ཕྱིས་པཎྜི་ཏ་ས་མནྟ་ཤྲཱི་དང་ལོ་ཙཱ་བ་རྭ་ཆོས་རབ་ཀྱིས་འགྱུར་བཅོས་མཛད་པ་ལས། འདི་ལྟར་བསད་པ་སངས་རྒྱས་ཀྱི། །སྲས་སུ་དེ་ནི་སྐྱེ་བར་འགྱུར། །ལས་ཀྱི་སྡིག་ལས་དེ་གྲོལ་ལོ། །གཤིན་རྗེའི་གཤེད་ནག་པོའི་ལས་ཐམས་ཅད་གྲུབ་པར་བྱེད་པ་འཁོར་ལོའི་རྒྱུད་བཱ་རོ་ཕྱག་རྡུམ་དང་རྭ་རྡོ་རྗེ་གྲགས་ཀྱིས་བསྒྱུར་བར་ཡང་ལུང་འདི་ཁོ་ན་འདུག་གོ། །ཞེས་གསུངས་པའི་ཕྱིར་རོ། །གནད་འདི་དང་ལྡན་ན་དྲག་པོ་མངོན་སྤྱོད་ཀྱི་ཕྲིན་ལས་ལ་ནན་ཏན་བགྱིས་ན་སྔགས་པ་ཧོམ་ཁུང་ནང་འཚང་མི་རྒྱ་ཀ་མེད་པ་ཡིན་ནོ། །ཕུར་བུ་རྣམས་གདབ་པའི་ཚེ་ཟློག་བསད་ཀྱི་འཁོར་ལོ་དང༌། ལིང་རྐྱང་ལ་ཕུར་བུ་དབལ་ནུབ་ངེས་སུ་གདབ། གཏད་མནན་གྱི་འཁོར་ལོ་སླར་བཅས་ནང་དུ་འཇུག་རྒྱུ་ཡིན་ན་ཕུར་རྩེ་ཡོད་ཙམ་གདབ།

དབལ་ནུབ་པར་མི་གདབ། སླར་མནན་གཏད་སྒྲུབ་པ་ཟིན་ནས་ཚུར་ཕྱུང་སྟེ་གཏད་ཆས་དང་མནན་ཆས་བྱེད་རན་ཁར་ཕུར་བུ་དབལ་ནུབ་པར་གདབ་བོ། །ཚེ་བདག་ཟླ་གསང་འདུས་པའི་ཏནྟྲའི་ལེའུ་ལྔ་པ་ཉམས་པ་བསྒྲལ་བའི་སྐབས་སུ། བསྒྲལ་བའི་ཐབས་ནི་རྣམ་གསུམ་སྟེ། །རྟོགས་པ་ལྟ་བས་བསྒྲལ་བ་དང༌། །བསྙེན་སྒྲུབ་ཆོ་གས་བསྒྲལ་བ་དང༌། །རྦོད་གཏོང་ཕོ་ཉས་བསྒྲལ་བའོ། །བློ་རབ་ལྟ་བའི་རྣལ་འབྱོར་གྱིས། །རིག་པ་ཆོས་ཉིད་དབྱིངས་ལ་གཟུང༌། །ངན་སོང་གསུམ་གྱི་ཕུང་པོ་དེ། །འདུལ་སྦྱོང་གསུམ་གྱིས་གནས་སྦྱང་ན། །དེ་ཉིད་དག་པའི་ཞིང་དུ་འགྱུར། །བསྙེན་སྒྲུབ་ཆོ་གས་བསྒྲལ་བ་ནི། །གཤིན་རྗེ་གཤེད་ཀྱི་གནས་ཆེན་དུ། །བསྒྲུབ་པའི་དཀྱིལ་འཁོར་ཚུལ་བཞིན་བྱ། །དྲག་པོའི་མཆོད་རྟེན་བཅས་ནས་ནི། །གནས་ངན་བསྒྲལ་བའི་ལས་རྣམས་ཀྱི། །དྲག་པོའི་བསྙེན་སྒྲུབ་འདི་ལྟ་སྟེ། །བསྙེན་དང་སྒྲུབ་དང་ལས་སྦྱོར་གསུམ། །རབ་འབྲིང་ཐ་མ་གསུམ་དང་སྦྱར། །དངོས་དང་ཉམས་དང་རྨི་ལམ་གསུམ། །ཤིན་ཏུ་རྟགས་ཐུབ་སྟོན་པར་བྱ། །རྟགས་དང་མཚན་མ་ཕྱིན་པ་དང༌། །དྲག་པོའི་ཐུན་གྱིས་བསྒྲལ་བར་བྱ། །ཕོ་ཉས་བསྒྲལ་བར་བྱ་བ་ཡང༌། །སྲོད་དང་ཐོ་རངས་ཉིན་མཚན་དགོང༌། །བླ་འགུགས་ཕོ་ཉ་འདི་དག་གཏང༌། །ཞེས་བསྒྲལ་ལུགས་གསུམ་གསུངས་པ་ལྟར་གསུམ་ག་ཡང་ཟློག་ལས་སྦྱོར་སྒྲུབ་པ་ལ་ཚང་བས་ཤིན་ཏུ་ཡིད་ཆེས་ངེས་ཤེས་སྐྱེས་པས་ལུང་འདི་འདིར་ཁོལ་བུར་བྲིས་པ་ཡིན་ནོ། །དེང་སང་གངས་ཅན་ལྗོངས་འདིར་ཆོས་པ་འགའ། །བཙུན་གཟུགས་འཐབ་རྩོད་བསླུ་ཧམ་དུག་སྦྱོར་སོགས། །ཉམས་ལེན་སྡིག་ལ་བྱས་ནས་རང་གཞན་ཕུང༌༑ ༑འགའ་ཞིག་ཇོ་བཟང་བྱས་པས་ཀུན་གྱིས་བརྙས། །དེ་བས་རྡོ་རྗེ་ཐེག་པའི་ཁྱད་པར་ཆོས། །ཐབས་མང་སེམས་ཅན་ཞི་བས་མི་ཐུལ་བ། །སངས་རྒྱས་བསྟན་དང་སློབ་དཔོན་ལ་སྡང་ཞིང༌། །རྣལ་འབྱོར་ལ་འཚེ་ཞིང་བཅུར་གྱུར་པ་རྣམས། །ལས་ཀ་འདི་འདྲ་ཚར་བཅད་རྗེས་བཟུང་བ།

།ཚེ་འདིར་རང་བདེ་དཀོན་མཆོག་དབུ་འཕང་མཐོ། །ཁོ་ཡི་ལས་ངན་འཁོར་བ་རྒྱུན་བཅད་ནས། །བདེ་བར་བཀོད་པས་འགྲོ་དོན་ཟླ་བྲལ་གྲུབ། །ཕྱི་མ་ཧོམ་ཁུང་ནང་ནས་སྔགས་འཆང་བདག །སངས་རྒྱས་གྲུབ་པས་དོན་གཉིས་ཤུགས་ལ་འབྱུང༌༑ ༑འཇམ་དཔལ་གཤིན་རྗེའི་གཤེད་ཀྱི་ཁྱད་པར་ཆོས། །གསོད་ལུགས་འདི་འདྲ་ཀུན་གྱིས་ཤེས་པར་ཤོག། །།སརྦ་མངྒལཾ།།