༄༅། །ལམ་ཟབ་བླ་མ་སྒྲུབ་པ་ལས། རྒྱུན་འཁྱེར་ཤིན་ཏུ་བསྡུས་པ་བཞུགས་སོ།།

བླ་མའི་ཞབས་ལ་གུས་བཏུད་ནས། །བློ་དམན་ཆོས་ལ་མོས་པ་དང༌། །གཞན་དབང་གཡེང་བས་བྲེལ་རྣམས་ལ། །རྒྱུན་འཁྱེར་ཆག་མེད་འདི་སྐད་གདམ། །བདེ་བའི་སྟན་འདུག་འདི་སྐད་བརྗོད། སངས་རྒྱས་ཆོས་ཚོགས་ཡི་དམ་སྲུང་མ་ལ། །བྱང་ཆུབ་བར་དུ་བདག་ནི་སྐྱབས་སུ་མཆི༑ ༑བདག་གིས་སྦྱིན་སོགས་བགྱིས་པའི་བསོད་ནམས་ཀྱིས། །འགྲོ་ལ་སྨན་སླད་སངས་རྒྱས་འགྲུབ་པར་ཤོག །གསུམ་བྱ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། གཉིས་འཛིན་གདོས་བཅས་ཆོས་སྦྱངས་སྟོང་པའི་ངང༌། །བདུད་བཞིའི་གདན་ལ་རང་རིག་ཧཱུྂ་དམར་ལས། །བྱུང་བའི་བླ་མ་བདེ་བའི་རྡོ་རྗེ་ནི། །མདོག་དམར་ཕྱག་གཉིས་རྡོར་དྲིལ་ཡུམ་ལ་འཁྱུད། །བརྐྱང་བསྐུམ་རུས་པའི་ཕྱག་རྒྱ་དྲུག་བརྒྱན་ཅིང༌། །དར་དང་རིན་ཆེན་རྒྱན་འཆང་ཐོར་ཚུགས་ཅན། །ཡུམ་མཆོག་སྟོང་ཉིད་རྡོ་རྗེ་བྱུ་རུའི་མདོག །གྲི་ཐོད་འཛིན་ཅིང་འཁྲིལ་སྦྱོར་རལ་པ་བསྙིལ། །ཡབ་ཡུམ་གར་དགུའི་ཉམས་ལྡན་འོད་ཟེར་འབར། །ཡབ་ཀྱི་དཔྲལ་བར་ཉི་ཟླའི་གདན་སྟེང་དུ། །ཐུབ་དབང་མཚན་དཔེ་ཡོངས་རྫོགས་རྡོར་སྐྱིལ་བཞུགས༑ ༑མགྲིན་པར་ཟླ་ཉིའི་གདན་ལ་རྡོ་རྗེ་འཆང༌། །རྡོར་དྲིལ་བསྣོལ་འཛིན་རང་འདྲའི་ཡུམ་དང་སྦྱོར། །ལོངས་སྐུ་ངེས་པ་ལྔ་ལྡན་མཚན་དཔེ་རྫོགས༑ ༑ཐུགས་ཀར་ཉི་ཟླའི་གདན་ལ་འཇིག་རྟེན་མགོན། །དཀར་པོ་ཆོས་གོས་གསུམ་ལྡན་རྡོར་སྐྱིལ་བཞུགས། །ཆོས་འཁོར་ཕྱག་རྒྱ་བཀའ་རྟགས་སྒོམ་ཞྭ་མནབས། །ཐུགས་ཀར་ཟླ་སྟེང་རྩ་བའི་བླ་མ་ནི། །ད་ལྟའི་ཆ་ལུགས་ཇི་བཞིན་འོད་དུ་འབར། །ཐུགས་ཀར་རྡོ་རྗེ་སྔོན་པོ་རྩེ་ལྔ་པའི། །ལྟེ་བར་ཨོཾ་དཀར་ཨཱཿདམར་ཧཱུྂ་མཐིང་རྣམས། །བརྩེགས་མར་གནས་པ་ཡེ་ཤེས་ལྔ་ཡི་དངོས། །ལྷ་རྣམས་ཀུན་གྱི་གནས་གསུམ་ཡི་གེ་གསུམ། འོད་འཕྲོས་ཡེ་ཤེས་སྤྱན་དྲངས་གཉིས་མེད་བསྟིམ། །སླར་ཡང་འོད་འཕྲོས་དབང་ལྷ་སྤྱན་དྲངས་ནས། །མཆོད་ཅིང་གསོལ་བཏབ་དབང་ལྷས་དབང་བསྐུར་བས༑ ༑ཆུ་ཡིས་ལུས་གང་སྒྲིབ་སྦྱངས་ལྷག་མ་ལས། །རིགས་ལྔས་དབུ་བརྒྱན་དབང་ལྷ་རང་ལ་བསྟིམ། །ལྷ་སྔགས་ས་བོན་བཅས་ལས་འོད་འཕྲོས་པས། །ཕྱོགས་བཅུའི་རྒྱལ་མཆོད་ཐུགས་རྗེ་བསྡུས་ལ་ཐིམ། །འོད་ཀྱིས་འགྲོ་དྲུག་སྒྲིབ་སྦྱངས་བླ་མ་ཡི།་་༌།གོ་འཕང་ལ་བཀོད་ཀུན་ཀྱང་སྔགས་སྒྲ་སྒྲོག

།གཟུགས་སྣང་སྐུ་ལ་སྒྲ་གྲག་རྡོ་རྗེའི་བཟླས། །དྲན་རྟོགས་ཐུགས་སུ་གདོད་ནས་ཡོངས་སུ་གྲུབ། །ཨོཾ་ཨཱཿཧཱུྂ་ཞེས་རྡོར་བཟླས་བརྒྱ་ཕྲག་བྱ། ཐུབ་དབང་འོད་ཞུ་རྡོ་རྗེ་འཆང་ལ་ཐིམ། །དེ་ཡང་འོད་ཞུར་འཇིག་རྟེན་མགོན་པོ་ལ། །དེ་ཉིད་རྩ་བའི་བླ་མ་ལ་ཐིམ་ཞིང༌། །དེ་ཡང་རྡོ་རྗེ་རྡོ་རྗེ་སྔགས་གསུམ་ལ། །སྔགས་གསུམ་སྟེང་ནས་རིམ་བསྡུས་ཧཱུྂ་ལ་ཐིམ། །ཧཱུྂ་ཡིག་ཞབས་ཀྱུ་ཁོག་པ་མགོ་ཟླ་ཚེས། །ཐིག་ལེ་ནཱ་ད་རིམ་བཞིན་དམིགས་མེད་གྱུར། །བདེ་བའི་རྡོ་རྗེའི་སྤྱི་བོར་ཧཾ་དཀར་པོ། །ཐུར་བསྟན་གསང་བར་ཨ་ཤད་དམར་པོ་བསམ། །རླུང་གིས་སྦར་བས་ཨ་ཤད་མེ་ལྕེ་ཡིས། །ལུས་ངག་ཉེས་སྒྲིབ་བསྲེགས་ཤིང་ཧཾ་ལ་རེག །ཧཾ་ལས་དཀར་ཆ་འོ་མ་ལྟར་ཟགས་པ། །མེ་ལྕེ་དང་འདྲེས་དཀར་དམར་བདེ་དྲོད་ཀྱིས། །ལུས་གང་བདེ་སྟོང་ཡེ་ཤེས་རྒྱས་པར་བསམ། །རྡོར་བཟླས་བརྒྱ་ཕྲག་བྱ་ཞིང་སླར་ཡང་ནི། བདེ་བའི་རྡོ་རྗེ་སྟོད་སྨད་འོད་དུ་ཞུ། །དམིགས་མེད་འཇའ་ཚོན་མཁའ་རུ་ཡལ་བ་ལྟར། །དུས་གསུམ་རྟོག་མེད་མ་བཅོས་རང་གཤིས་བབས། །མཐའ་བྲལ་མཉམ་ཡངས་ཆོས་སྐུའི་ངོ་བོར་གྲོལ། །དེ་ལས་བྱུང་དང་འཁོར་འདས་ཡོད་པའི་དགེ། །ཀུན་མཁྱེན་ས་བོན་འཁོར་གསུམ་ཡོངས་དག་ཚོགས། །དུས་གསུམ་བསགས་པའི་དགེ་ཚོགས་རབ་དཀར་བ། །འགྲོ་རྣམས་བྱང་ཆུབ་ཐོབ་ཕྱིར་བསྔོ་བར་བགྱི། །ཞེས་བརྗོད་འདོན་སྒོམ་ཟུང་འཇུག་ལམ་བསྡུས་འདི། །བློ་དམན་རྣམས་ཀྱིས་ཞོགས་སམ་དགོང་མོའང་རུང༌། །ཉིན་ཞག་རེ་ལ་ལན་རེ་མ་ཆག་པས། །བླ་སྒྲུབ་ཆག་མེད་དམ་ཚིག་ངེས་པར་འཚོ། །འདི་ཡང་བློ་དམན་ཆོས་འདོད་ཆེ་བའམ༑ ༑ལམ་ལ་མོས་ཀྱང་གཞན་དབང་གཡེང་བ་ཡིས། །རྣམ་པར་བྲེལ་ལ་མདོར་བསྡུས་འདི་བྱས་ཀྱི། །བློ་གྲོས་ལྡན་ཞིང་རྣམ་གཡེང་འགའ་མེད་པར། །དཀའ་ཚེགས་ལ་བསམ་ལས་སླ་འཁྱེར་བདེ་དང༌། །དེས་ཆོག་དེས་འོང་རྒྱུ་དལ་ལ་བསམས་ནས། །རྒྱས་པའི་ལམ་དོར་བསྡུས་པ་ལ་དགའ་ཞིང༌། །དེ་ཡི་འདོད་ངོར་བླ་མས་འདི་བྱིན་ན། །དམ་མེད་སློབ་དཔོན་སློབ་མ་དེ་དག་གི། །སྙིང་ཁྲག་འཐུང་ཞིག་དམ་ཅན་སྲུང་མའི་ཚོགས། །ཞེས་པའང་བློ་དམན་འཇུག་བདེ་མ་བགྱིས་ན། །ལམ་ལ་མོས་ཀྱང་བློ་གྲོས་དམན་པ་འགའ། །འདོན་ཆ་མང་ཕྱིར་ཟབ་ལམ་སྤངས་ཀྱི་དོགས། །ཆོས་ཀྱི་གྲགས་པས་གཟུ་བོར་བྲིས་པ་ལ། །ཉེས་ཚོགས་མཆིས་ན་ཆོས་བདག་རྣམས་ལ་འཆག

།དགེ་བས་དོན་གཉིས་ལྷུན་གྲུབ་དཔལ་ཐོབ་ཤོག། །།སིདྡྷི་རསྟུ།།