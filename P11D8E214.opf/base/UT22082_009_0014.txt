༄༅། །གྲུབ་མཆོག་དྲིལ་བུ་ལུགས་ཀྱི་བདེ་མཆོག་རིམ་ལྔའི་རྫོགས་རིམ་གྱི་དམིགས་སྐོར་ཚང་བའི་གསོལ་འདེབས་དངོས་གྲུབ་མཆོག་སྩོལ་བཞུགས་སོ།།

ན་མོ་གུ་རུ་རཏྣ་ཤྲཱི་ཙཀྲ་སམྦ་རཱ་ཡ། དཔལ་རིགས་ཀུན་བདག་པོ་རྡོ་རྗེ་འཆང༌། །སྐུ་གཅིག་ལ་དུས་གསུམ་སངས་རྒྱས་ཀྱི༑ ༑ཞིང་འཁོར་དང་བཅས་པའི་བཀོད་པ་རྫོགས། །རྗེ་མཚུངས་མེད་རིན་ཆེན་དཔལ་ལ་འདུད། །དཔྱིད་བདེ་བ་ཆེན་པོའི་ངང་ཉིད་དུ། །ཡོངས་ཤེས་བྱའི་འཁོར་ལོ་ཀུན་སྡོམ་པ། །ལྷ་ཧེ་རུ་ཀ་དཔལ་ཡབ་ཡུམ་དང༌། །དོན་གཉིས་མེད་བླ་མའི་ཞབས་ལ་འདུད། །བདག་ལེགས་ཚོགས་ཀུན་གྱི་རྩ་བ་ནི༑ ༑ཕ་བླ་མ་རྗེ་ལ་རག་ལས་པས། །དུས་འདི་ནས་བྱང་ཆུབ་སྙིང་པོའི་བར། །སྐྱིད་སྡུག་གི་ཁག་དེ་བླ་མས་མཁྱེན། །ཡུལ་ཅིར་སྣང་བླ་མའི་སྐུ་རུ་བསྒོམ། །སྒྲར་གང་གྲག་རྗེ་བཙུན་གསུང་དུ་འཛེར། །སེམས་དྲན་རྟོག་བདེ་སྟོང་གཅིག་ཏུ་འདྲེས། །ལམ་གཅིག་ཆོག་རྒྱལ་པོ་འདི་ལ་རེ། །རྗེ་བཀའ་དྲིན་མཉམ་མེད་འབྲི་གུང་པས། །ཡོངས་མདོ་རྒྱུད་གདམས་པར་ངོ་སྤྲད་པའི། །བསྟན་འདི་དང་མཇལ་བའི་སྐལ་བཟང་ནི། །དུས་ད་རེས་ཙམ་ཞིག་ཡིན་ན་ཡང༌། །དབུགས་ན་བུན་ལྟ་བུར་ཡལ་ལ་ཉེ། །སྲོག་བ་ཐག་ཙམ་དེ་ཆད་ལ་ཁད། །དགྲ་འཆི་བདག་གཤེད་མས་གསོད་ངེས་པས། །ད་ལྷ་ཆོས་སྙིང་པོ་ལེན་པར་གཅེས། །སྔོན་སྒོ་གསུམ་སྡིག་ལ་སྤྱད་སྤྱད་པས། །བརྣག་དཀའ་བ་ངན་སོང་སྡུག་བསྔལ་དེ། །བདག་ལུས་སེམས་གཉིས་ཀྱི་ཐོག་ཏུ་འབབ། །ཉམ་ཆུང་གིས་བཟོད་གླགས་མི་གདའ་བས། །སྤྲང་འཁོས་མེད་རེ་ལྟོས་བླ་མ་ལྷ། །སྐྱབས་དཀོན་མཆོག་གསུམ་ལ་སྙིང་ནས་ཞུ། །རྒྱུ་དཀར་ནག་ལས་ཀྱི་བླང་དོར་ལ། །ད་བག་ཡོད་འབད་པ་འདུན་མའི་རྩེ། །དུག་བདུད་རྩིར་འཁྲུལ་བའི་བཏུང་བ་བཞིན། །ཡུལ་འདོད་ཡོན་སྲེད་ཞེན་ཕུང་གི་རྒྱུ། །མདང་རྨི་ལམ་དགའ་བའི་རོལ་རྩེད་དང༌། །དཔལ་ལྷ་མིའི་ཕུན་ཚོགས་བསླུ་བ་མཚུངས། །ཁམས་གསུམ་གྱི་གནས་ལུགས་གང་ལ་ཡང༌། །བློ་ཐུབ་པའི་བདེ་བ་ཅང་མ་མཆིས། །སྡུག་སྣ་དགུ་འཛོམས་པའི་བཙོན་ར་ལ། །ཞེ་བློ་བདེར་སྡོད་པ་ཤིན་ཏུ་འཁྲུལ། །སེམས་ཅང་ཤེས་ཁ་ལོ་གྱེན་དུ་བསྒྱུར། །ཆོས་བསླབ་པ་གསུམ་གྱི་སྲབ་ཀྱིས་བཅིངས། །འབད་བརྩོན་པ་དྲག་པོའི་ལྕག་བཞུས་ནས། །ད་ཐར་པའི་ལམ་ལ་དཀྱུས་ཐོག་གཅོད། །བདག་དྲིན་གྱིས་བསྐྱངས་པའི་མ་རྒན་རྣམས། །གནས་འཇིགས་རུང་འཁོར་བའི་རྒྱ་མཚོར་ལྷུངས། །སྡུག་ཉམ་ཐག་ངང་ཚུལ་མ་བསམ་ན། །བུ་དོན་སྙིང་གཏིང་ནས་རུལ་བས་ན༑ ༑རང་སྐྱིད་འདོད་བློ་སྣ་ལིངས་ཀྱིས་བོར།

།གཞན་ཕན་བདེའི་ཐབས་དགུ་སྙིང་དབུས་བཅང༌། །དཔལ་དོན་གཉིས་མཐར་ཕྱིན་སངས་རྒྱས་དེ། །ཐབས་ཕྱིན་དྲུག་སྤྱོད་པས་སྒྲུབ་ལ་འབད། །སེམས་ཆ་ཆོའི་འགྱུ་བ་རྦད་ཀྱིས་བཅད། །རྟེན་དམིགས་པ་གཅིག་ལ་དྲན་པས་བཟུང༌། །བགེགས་བྱིང་རྒོད་དབང་དུ་མ་ཤོར་བར། །སྒོམ་བདེ་གསལ་ངང་ལ་ཤེས་པ་བཅུན། །ཆོས་ཅན་གྱི་སྣང་ཚུལ་མཐའ་ཡས་འདི། །བློ་འཁྲུལ་པས་བཞག་པ་བསླུ་བ་ཅན། །དོན་སྡོད་ལུགས་སྙིང་པོ་བཙལ་བ་ན། །དམིགས་གཏད་སོ་བྲལ་བའི་སྟོང་པར་འཆར༑ ༑ཡུལ་གང་ཤར་རང་ཚུགས་ཞིག་པས་ན། །མིང་རྐྱང་པ་ཙམ་ཞིག་ཤུལ་དུ་ལུས། །དོན་འདི་ལ་གཞན་ངོར་རྟེན་འབྲེལ་ཞེས། །ཆོས་ཀུན་གྱི་འཇོག་ས་དེ་ག་ཙམ། །དཔལ་འཕགས་པ་ཡབ་སྲས་བཞེད་པའི་སྲོལ། །ཡབ་འཇིག་རྟེན་མགོན་པོས་གཏན་ལ་ཕབ། །མཐའ་བྲལ་གྱི་ལྟ་བ་ངོ་མཚར་ཅན། །ལམ་ཐུན་མོང་དེ་དག་སྔོན་སྦྱངས་ཏེ། །ཞིང་འོག་མིན་གཙོ་བོ་རྡོ་རྗེ་འཆང༌༑ ༑འདིར་མི་ཡི་གཟུགས་ཅན་སྤྲུལ་པའི་སྐུ། །གནས་རྡོ་རྗེའི་དཀྱིལ་འཁོར་ཆེན་པོར་བཅུག །རྒྱུད་སྨིན་བྱེད་དབང་བཞི་ལེགས་བསྐུར་ནས། །ལུས་མ་བཅོས་རྡོ་རྗེའི་དཀྱིལ་འཁོར་ཆེ༑ ༑ཉམས་བག་ཕེབས་དགའ་བའི་གཞལ་མེད་ན། །དཔྱིད་ཐིག་ལེ་ཁ་སྦྱོར་དོན་གྱི་ལྷ། །དཔལ་ཁྲག་འཐུང་གཙོ་བོ་ཡབ་ཡུམ་དང༌། །ནང་རྩ་ཁམས་དཔའ་བོ་ཌཱ་ཀིའི་ཚོགས། །དབྱིངས་བདེ་བ་ཆེན་པོའི་རོལ་རྩེད་ཀྱིས། །རྒྱུད་ཐ་མལ་སྣང་ཞེན་ཀུན་བཅད་ནས། །ཡོངས་གང་ཤར་དག་པའི་འཁོར་ལོར་བསྒྱུར། །རང་གསལ་སྟོང་བདེ་མཆོག་ཡབ་ཡུམ་གྱི། །ལུས་སྟོང་ར་བསྒོམ་པའི་ནང་གི་གཞུང༌། །རྩ་ཁྱད་ཆོས་སུམ་ལྡན་དྷཱུ་ཏི་ཡི། །སྙིང་ཆོས་ཀྱི་འཁོར་ལོ་འདབ་བརྒྱད་དབུས། །ཐབས་ཤེས་རབ་ཉི་ཟླ་ཁ་སྦྱོར་ནང༌། །གཞོམ་མེད་ཀྱི་ཐིག་ལེ་ཧཱུྂ་གི་གཟུགས༑ ༑སེམས་བརྟན་པས་ཀུན་རྟོག་རྒྱུ་བ་བཅད། །སྟོན་མཁའ་ལྟར་དག་པའི་འོད་གསལ་འཆར། །ཡུམ་ནང་གི་ཕག་མོ་ཙཎྜ་ལཱིས། །རྩ་སྟོང་ཕྲག་དོན་གཉིས་ཀུནྡའི་ཁམས། །དཔྱིད་དྷཱུ་ཏིར་ཞུ་བ་དབབ་ལྡོག་གིས། །སྒྲས་བརྗོད་དུ་མི་ནུས་དགའ་བཞི་སྟེར། །ཕྱི་དབང་པོའི་རླུང་སེམས་འགྲོ་འོང་བྲལ། །ནང་ཐ་མལ་གཏི་མུག་མུན་པ་སངས། །ལམ་འོད་གསལ་ཆོས་སྐུའི་ངོ་བོ་དང༌༑ ༑གཉིད་དབྱེར་མེད་རྣལ་འབྱོར་ཉེར་བསྐྱངས་ནས། །སྤྱིར་འཁྲུལ་སྣང་ཀུན་ལ་རང་ངོ་ཤེས། །སྒོས་བག་ཆགས་ལུས་ཀྱི་རྨི་ལམ་དེ། །ལྷ་མཚན་དཔེའི་གར་མཁན་སྐུར་བཞེངས་ནས༑ ༑གང་འཚམ་གྱི་སྤྲུལ་པ་ཅི་ཡང་འཛིན། །སྙིང་དྭངས་མ་ལྔ་འདུས་ཐིག་ལེ་ལས། །རླུང་འཇུག་གནས་ལྡང་བ་རྡོ་རྗེ་གསུམ། །རང་ཆས་ཀྱི་གསང་སྔགས་བཟླས་པ་ཡིས། །དབྱེ་དཀའ་བ་མ་རིག་མདུད་པ་གྲོལ། །གཞི་པདྨར་རབ་གནས་རྡོ་རྗེའི་རྩེ། །གནད་དབུ་མར་ཆུད་པའི་རང་སེམས་ཧཱུྂ། །བཅུད་བདུད་རྩིའི་དྭངས་མ་འཐུང་འཐུང་བས། །གཡོ་མེད་ཀྱི་ལྷན་ཅིག་སྐྱེས་དགས་མྱོས། །གནས་དབང་པོའི་སྒོ་དང་འཁོར་ལོ་བཞིར། །ཆེས་ཕྲ་བའི་རྡོ་རྗེ་ས་བོན་ལ། །སེམས་བརྟན་པས་འཇིག་རྟེན་གསུམ་སྣང་བའི། །ཕྱི་ཡུལ་ལྔ་མཐའ་དག་མངོན་སུམ་མཐོང༌། །ཡོངས་མངོན་ཤེས་དྲུག་གི་སྐར་ཁུང་བྱེ། །ལྷ་བགྲང་ཡས་རྣམ་འགྱུར་ལྟད་མོ་མཐོང༌། །གསུང་རབ་ཀྱི་ཚིག་དོན་ཀུན་ལ་དབང༌། །འཆི་མེད་ཀྱི་དགའ་མར་རྩེད་འཇོ་ཐོབ། །ཡར་སྨིན་དབུས་གཉིས་སྤངས་རྡོ་རྗེའི་རྩེར། །འོད་ཉི་ཟླ་སྐར་གསུམ་ཐིག་ལེར་འཁྱིལ། །རྟེན་དེ་ལ་རླུང་སེམས་བཅུག་པའི་མཐུས། །སྨན་ག་པུར་ཐིགས་པ་མཛད་མེད་འཕེལ༑ ༑ཡིད་ཏིང་འཛིན་པིར་གྱིས་མཛེས་པ་ཀུན། །ཕྱོགས་གཅིག་ཏུ་བྲིས་པའི་སྨིན་ལེགས་དང༌། །རིགས་མཚན་ལྡན་ཕོ་ཉ་མོར་འགྲོགས་པས། །རང་ཅི་འདོད་དགའ་བདེ་ཆེས་ཆེར་འབར༑ ༑སྔར་འདྲིས་ཀྱི་བདེ་ཆེན་ཕྱག་རྒྱར་བཅས། །དེ་དྲན་པ་ཡིས་ཀྱང་ལྷན་སྐྱེས་འཆར། །ཡིད་ཀུན་ཁྱབ་ཆོས་ཉིད་མཛེས་མ་ལ། །རོལ་རོལ་པས་ལྷན་སྐྱེས་ངང་དུ་ཞུ། །འོག་སུམ་མདོ་བདེ་སྐྱོང་འཁོར་ལོའི་དབུས། །མདངས་དཀར་དམར་ཆོས་འབྱུང་འོད་དུ་འཚེར། །དབུས་ཐིག་ལེ་སྣ་ལྔའི་ཚོམ་བུ་ལ། །སེམས་བདེ་གཤེགས་རིགས་ལྔའི་ངོ་བོར་བལྟས། །རླུང་དཀར་སེར་བུམ་པ་ལྟ་བུའི་དབྱིབས། །གནས་དེ་རུ་བཅིངས་པས་ཚངས་པའི་མེ། །ཨ་ཧཾ་གི་འབར་འཛག་ཆེར་གཡོས་ཏེ། །ལམ་སྔོན་མེད་བདེ་སྟོང་བགྲོད་པ་རྫོགས། །འོད་གློག་གི་ལྕགས་ཀྱུ་ཕྱོགས་བརྒྱར་སྤྲོས། །མཁའ་ཁྱབ་ཀྱི་བདེ་གཤེགས་བྱིན་རླབས་བཀུག

།སེམས་རིགས་ལྔའི་ཡི་གེ་སླར་གསོས་ནས། །ཉམས་གོང་འཕེལ་བདུད་རྩིའི་གྲུ་ཆར་ཕབ། །སྣོད་བཅུད་ཀྱི་སྤྲོས་པ་འོད་དུ་ཡལ༑ ༑ཀུན་རྟོག་གི་རྦ་རླབས་ཉེ་བར་ཞི། །འོད་གསལ་གྱི་དྭངས་ཆ་མ་འགག་པས། །དུས་མཉམ་རྗེས་ཀུན་ལ་རྒྱ་ཡིས་ཐེབས། །དཔེ་ལྷན་སྐྱེས་ཕྱག་རྒྱ་ཆེན་པོའི་དབྱིངས། །སྣང་སྟོང་གི་རི་མོ་འཇའ་ལྟར་བཀྲ། །ཐབས་བླ་མེད་སྒྱུ་འཕྲུལ་དྲ་བའི་གར། །རྟེན་བརྟེན་པ་རྫོགས་པའི་འཁོར་ལོར་བཞེངས། །སྟེང་མཁའ་ལ་སྤྲིན་ཚོགས་དེངས་པ་བཞིན། །ལུས་སྒྱུ་མ་འོད་གསལ་ངང་དུ་ཐིམ། །དོན་ལྷན་ཅིག་སྐྱེས་དངོས་ཡེ་ཤེས་མེས། །གདོན་དངོས་འཛིན་ས་བོན་བཅས་པ་བསྲེགས། །དཔལ་རྡོ་རྗེ་ལྟ་བུའི་གཟུགས་སྐུ་དང༌། །སེམས་འོད་གསལ་ཆེན་པོ་ཟུང་འཇུག་པ།་་༌།མིང་དཔའ་བར་འགྲོ་བའི་ཏིང་འཛིན་ཞེས། །མཆོག་བསམ་མི་ཁྱབ་པའི་རིམ་པ་ལས། །དབྱིངས་རིག་པ་རང་གསལ་ཡིད་བཞིན་ནོར། །ཕྱི་གློ་བུར་དྲི་མ་ཀུན་ནས་དག ༑གཞན་སྣང་ངོར་ལོངས་སྐུ་ཧེ་རུ་ཀཿ །ཅི་འདོད་ཀྱི་སྤྲུལ་པས་བརྟན་གཡོ་ཁྱབ། །ཡུན་མི་རིང་སྙིགས་དུས་ཚེ་ཐུང་ལ། །ཐབས་དཀའ་བ་མེད་པར་འདོད་དོན་ཀུན། །ནང་བདེ་ཆེན་གྲོགས་སུ་སྤྱོད་བཞིན་དུ། །མཆོག་སངས་རྒྱས་དེ་ལྟར་སྟེར་བའི་ལམ། །རྗེ་སྔོན་བྱོན་གྲུབ་དབང་མཐའ་དག་གི། །བཤུལ་གསང་མཐའི་རྒྱུད་དོན་མ་ནོར་བར། །ཚེ་འདི་ལ་ཐོས་བསམ་སྒོམ་གསུམ་གྱིས། །དོན་བདེ་བླག་ཉིད་དུ་འགྲུབ་གྱུར་ཅིག །མཆོག་ཚེ་འདིར་མ་གྲུབ་འཆི་བའི་ཚེ། །མགོན་དཔའ་བོ་དཔའ་མོའི་བསུ་བ་ཡི། །འཇའ་འོད་ལྔའི་གུར་དབུས་མཆོད་སྤྲིན་བཅས། །གནས་མཁའ་སྤྱོད་ཞིང་བཟང་འཁྲིད་པར་ཤོག །རྟེན་རིག་པ་འཛིན་པ་དེ་ཉིད་ལ། །ལམ་ལྷག་མའི་བགྲོད་པ་མཐར་ཕྱིན་ཅིང༌། །དུས་ནམ་ཡང་རྒྱལ་བའི་མདོ་སྔགས་ཀྱི། །ཆོས་ཚུལ་བཞིན་འཛིན་པ་ཉིད་གྱུར་ཅིག །གནས་ཉི་ཤུ་རྩ་བཞིའི་ཕོ་བྲང་ན། །མཐུ་ལྡན་གྱི་དཔའ་བོ་དཔའ་མོ་རྣམས། །མ་བུ་གཅིག་བརྩེ་བཞིན་བདག་ཅག་ལ། །དུས་རྟག་ཏུ་གཡེལ་མེད་སྐྱོང་གྱུར་ཅིག་་༌།

ཅེས་པའང་བསྟན་པའི་གསལ་བྱེད་དུ་གྱུར་པའི་དམ་པ་ཆེན་པོ་མདོ་སྔགས་ཡོངས་ལ་མཁྱེན་དཔྱོད་གཞན་དྲིང་མི་འཇོག་པ་མདོ་ཁམས་ལྷོའི་མཆོག་སྤྲུལ་དཀོན་མཆོག་ལྷུན་གྱིས་གྲུབ་པ་ཕྲིན་ལས་རྣམ་པར་རྒྱལ་བ་ནས། ལམ་རིམ་གཉིས་ཀྱི་གནད་འགག་ཡོངས་སུ་རྫོགས་ཤིང༌། ཁྱད་པར་གྲུབ་མཆོག་དྲིལ་བུ་པའི་ལུགས་ཀྱི་བདེ་མཆོག་རིམ་ལྔའི་རྫོགས་རིམ་གྱི་དམིགས་སྐོར་ཆ་ཚང་བ་ཚིགས་བཅད་གོ་སླ་འཁྱེར་བདེ་ཞིག་ཉམས་བཞེད་གསོལ་འདེབས་སུ་དགོས་ཞེས་བསྐུལ་མ་མཛད་པ་ལྟར། འབྲི་གུང་པ་ཤཱཀྱའི་དགེ་སློང་དྷརྨ་ཀཱིརྟིས་སྦྱར་བ་ཛ་ཡནྟུ།། །།ཤུ་བྷཾ།། 