 ༄༅། །གསེར་འོད་དམ་པའི་མདོའི་ལེའུ་ལས་བཤགས་པའི་སྨོན་ལམ་མདོར་བསྡུས་བྲིས་པ་བཞུགས་སོ།།

སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདྲེན་མཆོག་ཐུབ་པའི་སྤྱན་སྔར་ནི། །བྱང་ཆུབ་སེམས་དཔའ་མཛེས་པའི་ཏོག །མནལ་བའི་རྨི་ལམ་འདི་ལྟ་བུ། །གསེར་འོད་འབར་བའི་སྣང་བ་ཡིས། །ཕྱོགས་བཅུ་ཁྱབ་དབུས་རིན་པོ་ཆེའི། །ཤིང་དྲུང་བཻ་ཌཱུརྻ་ཡི་ཁྲིར། །སངས་རྒྱས་དཔག་ཡས་བཞུགས་པའི་སར། །བྲམ་ཟེའི་གཟུགས་ཀྱིས་རྔ་བོ་ཆེ། །བརྡུངས་པའི་སྒྲ་ལས་ཚིག་འདི་བྱུང༌། །གསེར་འོད་དམ་པའི་རྔ་སྒྲ་ཡིས། །སྟོང་གསུམ་འཇིག་རྟེན་ངན་སོང་དང༌། །གཤིན་རྗེ་དབུལ་དང་ཕོངས་ལ་སོགས། །ཞི་ནས་ཐུབ་དབང་འཇིགས་མེད་ལྟར། །འཇིགས་བྲལ་མཆོག་ནི་ཐོབ་པར་ཤོག །ཐུབ་པའི་ཡོན་ཏན་ཅི་ལྟ་བར། །སྐྱེ་བོས་དེ་དག་ཀུན་ཐོབ་ཤོག །འགྲོ་ཀུན་ཚངས་དབྱངས་ལྡན་པ་དང༌། །སངས་རྒྱས་བྱང་ཆུབ་ལ་རེག་ཤོག །ཆོས་ཀྱི་འཁོར་ལོ་བསྐོར་བ་དང༌། །བསྐལ་པ་བསམ་མི་ཁྱབ་བཞུགས་ཤིང༌། །འགྲོ་ཕན་ཆོས་རྣམས་སྟོན་པ་དང༌། །ཉོན་མོངས་སྡུག་བསྔལ་སེལ་བར་ཤོག །དུག་གསུམ་ཉོན་མོངས་ཞི་གྱུར་ཅིག །ངན་སོང་གནས་པ་རུས་པའི་ལུས༑ ༑མེ་འབར་རྣམས་ནི་རྔ་ཆེན་སྒྲ། །རྒྱལ་ལ་ཕྱག་འཚལ་ཐོབ་པར་ཤོག །འགྲོ་ཀུན་སྐྱེ་མང་དྲན་པ་དང༌། །ཐུབ་པ་རྟག་ཏུ་དྲན་གྱུར་ཅིག །དེ་ཡི་གསུང་ཉིད་ཐོས་པ་དང༌། །དེ་དག་རྣམས་ལ་རྟག་འགྲོགས་ཤིང༌། །སྡིག་སྤོང་དགེ་བ་སྤྱོད་གྱུར་ཅིག །འགྲོ་ཀུན་སྨོན་ལམ་ཀུན་འགྲུབ་ཅིང༌། །དམྱལ་གནས་མེ་དང་གྲང་བ་དང༌། །ཡི་དྭགས་སྡུག་བསྔལ་དྲག་པོའི་ཚོགས། །དེ་དག་ཐམས་ཅད་ཞི་བར་ཤོག །རྟེན་དང་དཔུང་གཉེན་སྐྱབས་མེད་པ། །དེ་ཀུན་སྐྱབས་སུ་བདག་གྱུར་ཅིག །རྒྱལ་བ་ཐམས་ཅད་བདག་ལ་དགོངས༑ ༑བདག་སོགས་མཁའ་མཉམ་སེམས་ཅན་གྱིས། །སྔོན་ཆད་མི་བཟད་སྡིག་པའི་ལས། །གང་བགྱིས་རྒྱལ་བའི་སྤྱན་སྔར་ནི། །དེ་དག་ཐམས་ཅད་བདག་འཆགས་སོ། །ཕ་མ་སངས་རྒྱས་དགེ་བ་ལས། །དེར་མི་འཛིན་དང་འབྱོར་ལྡན་རིགས། །ལོངས་སྤྱོད་གཞོན་པ་སོགས་དྲེགས་པ། །དེ་དག་ཐམས་ཅད་བདག་འཆགས་སོ། །བདག་གིས་སྡིག་པ་གང་བགྱིས་དང༌༑ ༑ཉན་ཉེས་སྨྲ་ཉེས་ཉེས་པར་བགྱིས། །ཉེས་པ་དམིགས་སུ་མ་བལྟས་པ། །དེ་དག་ཐམས་ཅད་བདག་འཆགས་སོ། །མི་ཤེས་བློ་དང་མུན་པའི་སེམས། །སྡིག་གྲོགས་དབང་གྱུར་འཁྲུག་རྩོད་དགའ། །མྱ་ངན་དབང་གིས་གང་ནོངས་པ། །དེ་དག་ཐམས་ཅད་བདག་འཆགས་སོ། །ནད་དབང་ནོར་དང་ཆོག་སེམས་བྲལ། །འཕགས་མིན་སྐྱེ་འདྲེས་ཕྲག་དོག་དང༌། །སེར་སྣ་གཡོ་སྒྱུའི་ཉེས་པ་ཀུན། །དེ་དག་ཐམས་ཅད་བདག་འཆགས་སོ། །ཕོངས་དུས་འདོད་འཇིགས་རྒྱུ་དག་དང༌། །ཕྱུག་མིན་གྱུར་དང་གཡོ་འདོད་དང༌། །ཁྲོ་དང་བཀྲེས་སྐོམ་གྱིས་ཉེས་པ། །དེ་དག་ཐམས་ཅད་བདག་འཆགས་སོ། །བཟའ་བཏུང་བུད་མེད་རྒྱུ་སོགས་ཕྱིར། །ཉོན་མོངས་ངན་སོང་ལུས་ངག་ཡིད། །ཉེས་སྤྱད་སྡིག་པར་གང་གྱུར་པ། །དེ་དག་ཐམས་ཅད་བདག་འཆགས་སོ། །སངས་རྒྱས་ཆོས་ཚོགས་རང་སངས་རྒྱས། །བྱང་སེམས་ཆོས་སྨྲ་ཆོས་ཚོགས་ལ། །གུས་པར་མ་བགྱིས་ཆོས་སྤངས་པ། །དེ་དག་ཐམས་ཅད་བདག་འཆགས་སོ། །ཕ་མར་མ་གུས་སུན་འབྱིན་པ། །འདོད་ཆགས་ཞེ་སྡང་གཏི་མུག་དང༌། །ང་རྒྱལ་དྲེགས་པས་གང་བསྒྲིབས་པ། །དེ་དག་ཐམས་ཅད་བདག་འཆགས་སོ། །བདག་གིས་རྒྱལ་རྣམས་མཆོད་པ་དང༌། །འགྲོ་ཀུན་འཁོར་བ་ལས་སྒྲོལ་ཞིང༌། །ས་བཅུ་བགྲོད་ལ་སངས་རྒྱས་ཤོག

།ཇི་སྲིད་སྡུག་བསྔལ་སྲིད་མཚོ་ལས། །དེ་ཀུན་ཐར་བགྱིད་ནུས་སྲིད་དུ། །སེམས་ཅན་རེ་རེའི་ཕྱིར་ཡང་ནི། །བསྐལ་བ་བྱེ་བ་སྤྱད་པར་བགྱི། །མདོ་འདིས་ལས་རྣམས་བྱང་བགྱིད་པ། །སྟོན་འདི་འགྲོ་ཀུན་བསྟན་པ་བགྱི། །བསྐལ་པ་སྟོང་དུ་བསགས་པའི་སྡིག །ལན་གཅིག་བཤགས་པས་ཀུན་འབྱང་འགྱུར། །ལས་ཀྱི་སྒྲིབ་ཀུན་ཟད་འགྱུར་བ། །གསེར་འོད་དམ་པ་འདིས་བཤགས་ནས། །ས་བཅུ་ལ་ནི་གནས་པར་བགྱིད། །སྲིད་པའི་མཚོ་ལས་རབ་སྒྲོལ་ཅིང༌། །ཐམས་ཅད་མཁྱེན་དུ་རྫོགས་པ་དང༌། །སྟོབས་བཅུ་དམ་པར་འགྱུར་བར་བགྱིད། །རྒྱལ་བ་འཁོར་བཅས་བདག་ལ་དགོངས། །བདག་གི་ནོངས་པ་གཟུང་དུ་གསོལ། །བདག་གིས་སྔོན་ཆད་སྡིག་བགྱིས་པར། །མྱ་ངན་འཇིགས་གཟིར་བདག་ནོངས་སོ། །ཡིད་དམན་གང་དུ་སྡིག་བགྱིས་པ། །བདག་གི་འགལ་བ་མ་མཆིས་སོ། །འགྲོ་ཀུན་མི་ཤེས་སྡིག་སྤྱད་པས། །ནོངས་པར་བཟུང་ལ་དག་པར་གསོལ། །བདག་གི་སྡིག་པའི་དྲི་མ་རྣམས། །སྙིང་རྗེའི་ཆུ་ཡིས་བཀྲུ་བར་གསོལ། །སྔོན་དང་ད་ལྟར་བསགས་པའི་སྡིག །དེ་དག་ཐམས་ཅད་བདག་འཆགས་སོ། །བདག་ནོངས་པ་ཡི་སྡིག་པའི་ལས། ཕྱིན་ཆད་མི་བགྱི་བསྡམ་པར་བགྱི། །བདག་ནོངས་སྡིག་པ་མི་འཆབ་བོ། །ལུས་ཀྱིས་བགྱིས་པ་རྣམ་གསུམ་དང༌། །ངག་གིས་སྨྲས་པ་བཞི་དག་དང༌། །ཡིད་ཀྱིས་བསམས་པ་རྣམ་གསུམ་སྟེ། མི་དགེ་བཅུ་སོགས་བདག་འཆགས་སོ། །དེ་སྤངས་དགེ་བཅུ་བསྒྲུབ་པར་བགྱི། །ས་དང་སྟོབས་བཅུ་བདག་གྱུར་ཅིག །སྡིག་པ་མི་འདོད་འབྲས་ཐོབ་པ། །རྒྱལ་རྣམས་སྤྱན་སྔར་བདག་འཆགས་སོ། །གླིང་འདི་དང་ནི་གླིང་གཞན་དུ། །གང་གིས་བགྱིས་པའི་དགེ་བ་ལ། །རྟག་ཏུ་བདག་ནི་ཡི་རང་ངོ༌། །བདག་གི་བསོད་ནམས་ཡེ་ཤེས་ཚོགས། །དེ་དགེས་བྱང་ཆུབ་མཆོག་རེག་ཤོག །སྲིད་འགྲོའི་ཉམ་ང་བྱིས་བློ་ཡིས། །སྡིག་པ་གང་བགྱིས་དེང་འཆགས་སོ། །སྐྱེ་དང་སྲིད་པ་འཇིག་རྟེན་དང༌། །གཡོ་དང་ཉོན་མོངས་སྡིག་གྲོགས་འཕྲད། །སྲིད་དང་འདོད་ཆགས་ཞེ་སྡང་དང༌། །གཏི་མུག་ངལ་དང་དུས་དང་ནི། །བསོད་ནམས་གྲུབ་པ་ཉམ་ངའི་རིགས། །སྡིག་པ་དེ་ཀུན་སོ་སོར་འཆགས༑ ༑སངས་རྒྱས་གསེར་མདོག་ཡོན་ཏན་ལྡན། །དེ་ལ་ཕྱག་འཚལ་སྐྱབས་སུ་མཆི། །མི་ཤེས་སེལ་བའི་ཉི་མ་དང༌། །ཉོན་མོངས་གདུང་སེལ་ཆུ་ཤེལ་དབང༌། །ནད་འཇོམས་སྨན་རྒྱལ་མཚན་དཔེ་ལྡན། །མཛེས་པ་ཁྱོད་ལ་བདག་དགའོ། །ཁྱོད་ཀྱི་ཡོན་ཏན་ཕུང་པོ་ནི། །སུས་ཀྱང་གཞལ་བར་ནུས་མིན་གྱི། །དེ་ལྟའི་ངོ་མཚར་ཅན་ཁྱོད་ནི། །བདག་སོགས་འགྲོ་བ་ཀུན་གྱུར་ཅིག

།བདག་གི་དགེ་བའི་ལས་ཀྱི་མཐུས། །འཇིག་རྟེན་འདི་ནི་རྒྱལ་འབྱུང་ཞིང༌། །འགྲོ་ཕན་ཆོས་རྣམས་རབ་སྟོན་ཅིང༌། །སེམས་ཅན་སྡུག་བསྔལ་ལས་སྒྲོལ་ཤོག །སྟོབས་ཆེན་བདུད་ལས་རྒྱལ་བ་དང༌། །ཆོས་འཁོར་རབ་དགེ་བསྐོར་བར་བགྱི། །བསྐལ་པ་བསམ་མི་ཁྱབ་གནས་ཤིང༌། །བདུད་རྩིས་སེམས་ཅན་ཚིམ་པར་བགྱི། །ཇི་ལྟར་རྒྱལ་བ་ཕར་ཕྱིན་དྲུག །རྫོགས་པ་དེ་ལྟར་བདག་བགྱིའོ། །ཉོན་མོངས་སྡུག་བསྔལ་སེལ་བ་དང༌། །དུག་གསུམ་ཞི་ཞིང་སྔོན་དང་ཕྱིས། །སྐྱེ་བ་དཔག་ཡས་དྲན་པར་བགྱི། །ཐུབ་མཆོག་རྟག་ཏུ་དྲན་པ་དང༌།་་༌། དེས་གསུང་རྟག་ཏུ་ཐོས་པར་བགྱི། །དགེ་འདིས་རྟག་ཏུ་སངས་རྒྱས་དང༌། །འགྲོགས་ཤིང་མོས་པ་རྙེད་པར་ཤོག །སྡིག་སྤོང་དགེ་བ་སྒྲུབ་པ་དང༌། །ཞིང་རྣམས་ཀུན་གྱི་སྲོག་ཆགས་རྣམས༑ ༑འཇིག་རྟེན་སྡུག་བསྔལ་ཀུན་ཞི་ཞིང༌། །དབང་པོ་མ་ཚང་ནད་ཅན་དང༌། །ཉམ་ཆུང་སྐྱབས་མེད་གྱུར་པ་དག །དབང་པོ་ཚང་ཞིང་ནད་ལས་ཐར། །སྟོབས་རྒྱས་སྐྱབས་དང་འཕྲད་པར་ཤོག །རྒྱལ་པོ་ཆོམ་རྐུན་འཇིགས་པ་སོགས། །དེ་དག་རབ་དགེ་ཞི་གྱུར་ཅིག །རྡེག་དང་འཆིང་དང་གཟིར་བ་དང༌། །ཕོངས་དང་གསོད་པ་ལ་སོགས་པ། །གང་དག་སྡུག་བསྔལ་གྱུར་པ་རྣམས། །དེ་དང་དེ་ལས་ཐར་བར་ཤོག །བསད་པ་སྲོག་དང་ལྡན་པ་དང༌། །བཀྲེས་སྐོམ་དབུལ་པོར་གྱུར་རྣམས་ཀྱང༌། །དེ་དག་ཟས་སྐོམ་རྙེད་གྱུར་ཅིག །ལོངས་དང་འོན་དང་གཅེར་བུ་དང༌། །སེམས་ཅན་དབུལ་པོར་གྱུར་རྣམས་ཀྱང༌། །གཟུགས་མཐོང་སྒྲ་ཐོས་གོས་རྙེད་ཅིང༌། །གཏེར་དང་རིན་ཆེན་གོས་རྙེད་ཤོག །འགྲོ་ཀུན་བདེ་དང་ལྡན་པ་དང༌༑ ༑སྡུག་བསྔལ་ཚོགས་རྣམས་རབ་ཞི་ཞིང༌། །ཀུན་ཀྱང་ལྟ་ན་སྡུག་པ་དང༌། །གཟུགས་བཟང་མཛེས་ཤིང་ཚུལ་ཤེས་དང༌། །རྟག་ཏུ་བག་དང་ལྡན་གྱུར་ཅིག །འགྲོ་བ་ཀུན་གྱིས་ཉེར་སྤྱོད་པ། །མཁོ་དགུ་ཡིད་ལ་བསམ་མ་ཐག །དེ་དག་སྐད་ཅིག་རྙེད་གྱུར་ཅིག །འཇིག་རྟེན་འདི་དང་གཞན་ཀུན་ཏུ། །སྡུག་བསྔལ་སྒྲ་ཙམ་མི་གྲག་ཤོག

།འགྲོ་ཀུན་མི་འཕྲོད་མཐོང་མ་གྱུར༑ ༑དེ་དག་ཁ་དོག་རྒྱ་ཆེན་དང༌། །ཕན་ཚུན་འོད་འབྱེད་འགྱུར་བར་ཤོག །མི་ཡི་འཇིག་རྟེན་ཕུན་ཚོགས་ཀུན། །དེ་དག་བསམས་པར་དེ་སྐྱེ་ཞིང༌། །བསམ་པ་ཐམས་ཅད་བསམས་མ་ཐག ༑བསོད་ནམས་ཐམས་ཅད་ཡོངས་རྫོགས་ཤོག །སྤོས་སོགས་ཉེར་སྤྱོད་དངོས་པོ་ཀུན། །འབད་མེད་དུས་གསུམ་ལྗོན་ཤིང་ལས། །འབབ་ཅིང་འགྲོ་བས་ལོངས་སྤྱོད་ཤོག །རྒྱལ་དང་བྱང་ཆུབ་ཉན་རང་གི། །རྡུལ་བྲལ་དྲི་མེད་ཆོས་རྣམས་ལ། །ཕྱོགས་བཅུ་ཀུན་ཏུ་མཆོད་པར་ཤོག །འགྲོ་དམན་མི་ཁོམ་བརྒྱད་ཐར་ཞིང༌། །དལ་བ་དམ་པ་ཐོབ་པ་དང༌། །རྟག་ཏུ་རྒྱལ་དང་འགྲོགས་ཐོབ་ཤོག །དུས་ཀུན་མཐོན་པོའི་རིགས་ཐོབ་ཅིང༌། །འབྲུ་ནོར་མཛོད་རྣམས་འབྱོར་བ་དང༌། །སྙན་གྲགས་གཟུགས་དང་ཁ་དོག་དབྱིབས། །བསྐལ་པ་དུ་མར་ལེགས་བརྒྱན་ཤོག །བུད་མེད་ཐམས་ཅད་ཕོར་འགྱུར་ཞིང༌། །དཔའ་བརྟུལ་མཁས་ཤིང་གསལ་བར་ཤོག །དེ་ཀུན་བྱང་ཆུབ་ཕྱིར་སྤྱོད་ཅིང༌། །ཕ་རོལ་ཕྱིན་དྲུག་སྤྱོད་པ་དང༌། །བྱང་ཆུབ་ཤིང་དྲུང་བཻ་ཌཱུར་ཁྲིར། །སངས་རྒྱས་བདེར་བཞུགས་མཐོང་བ་དང༌། །དེས་བསྟན་ཆོས་རྣམས་ཐོབ་པར་ཤོག །བདག་གིས་སྡིག་པའི་ལས་བསྒྲུབས་པས། །དེ་འབྲས་མི་འདོད་འབྲས་ཐོབ་བཅས། །ད་ལྟ་ཉིད་དུ་ཟད་གྱུར་ཅིག །འགྲོ་གང་སྲིད་པར་རབ་བཅིངས་པ། །ཤེས་རབ་ལག་པས་འགྲོལ་བར་ཤོག །སྡུག་བསྔལ་ཀུན་ལས་ཐར་གྱུར་ཅིག །འཛམ་གླིང་འདི་ཡི་འགྲོ་རྣམས་དང༌། །འཇིག་རྟེན་གཞན་གྱི་འགྲོ་རྣམས་ཀྱི། །བསོད་ནམས་ཀུན་ལ་བདག་ཡི་རང༌། །ལུས་ངག་ཡིད་ཀྱིས་བསྒྲུབས་པ་ཡི། །ཡི་རང་བསོད་ནམས་སྟོབས་ཀྱི་མཐུས། །བདག་གི་སྨོན་ལམ་མྱུར་འགྲུབ་ཤོག །བྱང་ཆུབ་རྡུལ་བྲལ་ཐོབ་གྱུར་ཅིག །རྟག་ཏུ་དྲི་བྲལ་མོས་པའི་བློས། །ཕྱག་འཚལ་བསྔོ་བ་བརྗོད་པ་ཡིས། །བསྐལ་པ་དྲུག་ཅུ་ངན་སོང་ལས། །ཐར་ཞིང་ཚིགས་བཅད་འདི་བརྗོད་པས། །ཀུན་གྱིས་བསྟོད་ཅིང་བསྔགས་པ་དང༌། །ཀུན་ཏུ་སྐྱེ་བ་དྲན་པར་འགྱུར། །ཡན་ལག་དབང་པོ་ཀུན་ཚང་ཞིང༌། །བསོད་ནམས་ཡོན་ཏན་ཚོགས་དང་ལྡན། །མི་དབང་རྒྱལ་པོ་རྟག་མཆོད་ཅིང༌། །དེ་དང་དེ་དག་འདྲ་བར་འགྱུར། །གང་གིས་བཤགས་པ་འདི་ཐོས་པ། །དེ་དག་སངས་རྒྱས་གཅིག་གམ་གཉིས། །གསུམ་ལ་སོགས་པ་མ་ཡིན་པར། །སྟོང་ཕྲག་རྒྱལ་བའི་མདུན་དག་ཏུ། །རྣམ་དཀར་བསོད་ནམས་བྱས་པ་ཡིན།

ཞེས་པ་ནི་གསེར་འོད་དམ་པ་མདོ་སྡེའི་དབང་པོའི་རྒྱལ་པོ་ལས་བཤགས་པའི་ལེའུ་སྟེ། ལེའུ་བཞི་པ་བྱང་ཆུབ་སེམས་དཔའ་མཛེས་པའི་ཏོག་གི་རྨི་ལམ་དུ་རྔ་བོའི་སྒྲ་ལས་བྱུང་བའི་བཤགས་པ་དང༌། སྨོན་ལམ་རྣམས་ཀྱི་དོན་མ་ཚང་བ་མེད་ཅིང་འགལ་འཁྲུལ་གྱི་དྲི་མ་སྤངས་ནས་ཚིག་སྣ་ཅུང་ཟད་བསྟུངས་ཏེ། རང་གིས་ཁ་འདོན་བྱ་བའི་སླད་དང་སེམས་ཅད་གཞན་དག་ལའང་ཕན་པའི་བསམ་པ་ཉེ་བར་བཞག་ཅིང༌། འཇང་གྲྭ་གསོལ་དཔོན་བསོད་ནམས་ཀྱིས་ཀྱང་བསྐུལ་བར་བརྟེན། འབྲི་གུང་པ་ཆོས་ཀྱི་གྲགས་པས། ས་སྟག་རྒྱལ་གྱི་ཟླ་བའི་དམར་པོའི་སྟོང་པ་གཉིས་པའི་དུས་དགེ་བར། བྱེ་རི་སྟག་རྣམ་པར་རྩེ་བའི་གཞལ་མེད་ཁང་ཆེན་པོའི་རེའུ་མིག་ཀུན་གསལ་གསང་སྔགས་ཀྱི་ཕོ་བྲང་དུ། མགྱོགས་པར་བྲིས་པའི་དགེ་བས་སེམས་ཅན་ཐམས་ཅད་ཀྱི་སྡུག་བསྔལ་རྒྱུ་དང་བཅས་པ་བདག་གིས་ཁུར་དུ་ལེན་ཅིང༌། བདག་གི་བདེ་བའི་རྒྱུ་འབྲས་བུ་དང་བཅས་པ་སེམས་ཅན་ཐམས་ཅད་ཕྱོགས་དང་རིས་སུ་མ་ཆད་པར་སྐལ་མཉམ་ཆེན་པོ་འཐོབ་པའི་རྒྱུར་གྱུར་ཅིག། །།ཤུ་བྷཾ་སྟུ་སརྦ་ཛ་ག་ཏཾ།། 