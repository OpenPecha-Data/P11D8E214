༄༅། །དཔལ་ཀུན་ཏུ་ཁ་སྦྱོར་གྱི་རྒྱུད་ནས་གསུངས་པའི་དགྱེས་པ་རྡོ་རྗེ་མཚོན་ཆ་ཅན་ལྷ་བཅུ་བདུན་པའི་དཀྱིལ་ཆོག་དབང་གི་ཆུ་བོ་ཞེས་བྱ་བ་བཞུགས་སོ།།

དཔལ་ཀུན་ཏུ་ཁ་སྦྱོར་གྱི་རྒྱུད་ལས་གསུངས་པའི་དགྱེས་པ་རྡོ་རྗེ་མཚོན་ཆ་ཅན་ལྷ་བཅུ་བདུན་པའི་དཀྱིལ་འཁོར་གྱི་ཆོ་ག་དབང་གི་ཆུ་བོ་ཆེན་པོ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། །བདེ་ཆེན་ཐབས་ཀྱི་གཞོམ་མེད་རྡོ་རྗེ་དང༌། །སྟོང་ཉིད་ཤེས་རབ་ཀུན་གསལ་པདྨའི་མཆོག །གཉིས་མེད་སྦྱོར་བའི་རྒྱུད་རྒྱལ་ཧེ་བཛྲ། །མཚོན་ཆ་འབར་བ་ཐོགས་ལ་གུས་བཏུད་ནས། །ཁ་སྦྱོར་རྒྱུད་རྒྱལ་གངས་རིའི་ཕྲེང་བ་དེར༑ ༑གྲུབ་ཆེན་ཚ་ཟེར་འོད་ཀྱིས་བསྐུལ་བའི་ཚེ། །དབང་གི་ཆུ་བོ་ཆེན་པོ་གང་བབ་པ། །མཁས་མཆོག་གར་གྱི་དབང་པོ་ལ་བཏུད་དེ། །བདག་བློའི་བུམ་པ་ཡོངས་སུ་གང་གྱུར་པས། །དེ་དག་གཞན་གྱི་ཚུལ་མིན་མ་འདྲེས་ཤིང༌། །རྒྱུད་དོན་ཚུལ་དང་མཐུན་པའི་དཀྱིལ་འཁོར་གྱི། །ཆོ་ག་སྙན་ཚིག་རླབས་ཕྲེང་གཡོ་བ་འདི། །གལ་ཏེ་ངེས་པར་འཁོར་པའི་མཚོ་འདི་ལས། །ཐར་འདོད་ངང་མོའི་ཆོ་ག་ཡོད་སྲིད་ན། །དབང་གི་ཆུ་བོ་ཆེ་འདིར་བློ་གྲོས་ཀྱི། །ཟློས་གར་ཅི་ཡང་བསྒྱུར་བའི་རོལ་རྩེད་ཀྱིས། །སྨིན་བྱེད་དོན་གྱི་ནོར་བུ་ད་ལོངས་ཤིག །འདི་ལ་གཉིས་ཏེ། སྔོན་དུ་བྱ་བ་དང༌། དངོས་གཞི་དབང་གི་ཆོ་གའོ། །དང་པོ་ལ་དྲུག །སྨིན་བྱེད་སློབ་དཔོན། སྨིན་བྱའི་སློབ་མ། ཕན་ཚུན་བརྟག་པ། གསོལ་བ་གདབ་པ། ཕ་རོལ་བསྲུང་བར་བྱ་བ། གནང་བ་ཞུ་བ་རྣམས་སོ། །དང་པོ་ནི། རྡོ་རྗེ་སློབ་དཔོན་གྱི་མཚན་ཉིད་རྒྱུད་ནས་གསུངས་པ་མང་དུ་ཡོད་པས་འདིར་མ་བྲིས་ཤིང༌། གཉིས་པ་དང་གསུམ་པའང་རྟོགས་སླ་བས་འདིར་མ་བྲིས། བཞི་པ་ནི། སློབ་མས་སློབ་དཔོན་ལ་ཕྱག་དང་མཎྜལ་ཕུལ་ནས་དཀྱིལ་འཁོར་བྲི་བར་གསོལ་བ་གདབ་པའོ།། དེ་ཡང༌། མཎྜལ་ཕུལ་ཏེ་ཕྱག་བྱས་ལ། པུས་མོ་བཙུགས་ཤིང་ཐལ་མོ་སྦྱར། །ཞེས་དང༌། པྲཛྙཱ་རཀྵི་ཏས། ཐམས་ཅད་མཁྱེན་པ་སྟོན་པ་པོ། །འཇིག་རྟེན་གསུམ་གྱི་འདྲེན་མཛད་ལྷས། །འཁོར་བའི་འདམ་གྱི་ཚོགས་ནང་དུ། །བྱིང་བ་སྐྱབས་མེད་བདག་ལ་སྐྱོབས། །རྡོ་རྗེ་བླ་མ་མཛད་དུ་གསོལ། །ཞེས་ལན་གསུམ་གྱིས་གསོལ་བ་གདབ་པའོ། །

ལྔ་པ་ནི། སློབ་དཔོན་དཀྱིལ་འཁོར་གཙོ་བོར་གསལ་བའི་ཐུགས་ཀའི་ཧཱུྂ་གི་འོད་ཀྱིས་སློབ་མའི་བགེགས་བསལ་ཞིང་བསྲུངས་ལ། དཀྱིལ་འཁོར་སྔགས་ཡུན་དུ་ཟློས་བཅུག་ཅིང་དཀྱིལ་འཁོར་གྱི་ཡོ་བྱད་མ་འཛོམ་པ་རྣམས་ཚགས་སུ་གཞུག་ཅིང་སློབ་དཔོན་གྱིས་ཀྱང་ཉེར་བསྡོགས་བྱའོ། །དྲུག་པ་ནི། བསྙེན་སྒྲུབ་བྱས་པའི་ཚེ་ལྷ་ལ་གནང་བ་ཐོབ་པ་ཞིག་སློབ་དཔོན་དུ་ངེས་པར་དགོས་མོད། ཕྲེང་བ་ལས། དེ་ལྟར་སྔོན་དུ་བསྙེན་པ་རྒྱས་པ་བྱས་པས་སྐད་ཅིག་གིས་དཀྱིལ་འཁོར་གྱི་ལྷའི་རྣལ་འབྱོར་ཐམས་ཅད་ཡོངས་སུ་རྫོགས་པ་དང་སྤྲོ་བ་དང་བསྡུ་བ་མངོན་དུ་བྱ་བ་ནུས་པས། འཁོར་ལོ་གནས་པ་ཉིད་ཀྱི་འཁོར་ལོ་ཅན་གྱི་མ་བཀག་པའམ། ཚོགས་བསགས་པ་ཉིད་ཀྱི་གནང་བས་དཀྱིལ་འཁོར་དང་རབ་ཏུ་གནས་པ་དང་སློབ་མ་བསྡུ་བ་ལ་སོགས་པ་བྱའོ། །ཞེས་གསུངས་པའི་ཕྱིར། སྐབས་འདིར་ཡང་བསྙེན་པ་ཁ་གསོ་ཞིང་གནས་གཙང་མར་ཁྲུས་བྱ། གོས་གསར་པ་གྱོན་ལ། རང་ཉིད་དཀྱིལ་འཁོར་གྱི་གཙོ་བོར་གསལ་བའི་མདུན་དུ་འཇིག་རྟེན་དབང་ཕྱུག་དམིགས་ལ་མཆོད་ཅིང་བསྟོད་ནས། ཨོཾ་མུ་ཙི་ལཱི་སྭཱ་ཧཱ། ཨོཾ་མོ་ཧ་ནཱི་སྭཱ་ཧཱ། ཨོཾ་དནྟ་ལཱི་སྭཱ་ཧཱ། ཉེར་གཅིག་བཟླས་པས་ལག་མཐིལ་གཡོན་པར་སྔགས། ས་ཁ་ལ་རེག་སྟེ་མགོ་ལྷོ་དང་ཁ་ཤར་དུ་ཕྱོགས་པས་ཉལ་ཏེ་རྨི་ལམ་བརྟགས་པས་བཟང་ངན་དང༌། གལ་ཏེ་ངན་ན་བཟློག་པའི་ཐབས་བྱ་ཞིང་བཟླས་སྔགས་བཟླ་བ་དང་དོན་དམ་པར་ཆོས་ཐམས་ཅད་རང་བཞིན་མེད་པར་མོས་ལ། ་ སླར་བརྟགས་པས་གནང་བའམ་མ་བཀག་ན་དུས་དང་གཟའ་སྐར་བཟང་པོ་ལ་འཇུག་པར་བྱའོ༑ ༑ སྤྱི་རྒྱུད་ལས། སྟོན་ཟླ་འབྲིང་པོའི་ཉ་ནས་ནི། དཔྱིད་ཟླ་ཐ་ཆུང་ཉའི་བར།་་༌།འདི་ཡི་བར་དུ་མཁས་པས་བྲི། །བགེགས་ཀྱི་དཀྱིལ་འཁོར་ནང་བཅད་དང༌། དེ་བཞིན་སྒྲུབ་པའི་དཀྱིལ་འཁོར་དག །དབྱར་མི་དགོས་པར་དབྱར་ཡང་ནི། །མཁས་པས་དུས་བཞིར་བྲི་བར་བྱ། །ཞེས་དང༌། ཚེས་གྲངས་ནི། ཟླ་བ་ཉའམ་བཅུ་གསུམ་མམ། །ཚེས་བརྒྱད་དག་གམ་བཅུ་བཞི་འམ། །ཚེས་བཅུ་དང་ནི་བཅུ་བཞི་གཅིག

།ཚེས་ལྔ་ཡང་ན་ཚེས་བདུན་ནམ། །ཡང་ན་ཚེས་གྲངས་གསུམ་ཡང་རུང༌། །ཉི་མ་གཅིག་པུ་འདི་དག་ལ། །དཀྱིལ་འཁོར་རབ་ཏུ་བསྒྲིགས་ཏེ་བྲི། །ཞེས་དང༌། གཟའ་ནི། ཕུར་བུ་དང་ནི་ཟླ་བ་དང༌། །པ་སངས་དང་ནི་ཉི་མ་བཟང༌། །ཞེས་པ་དང༌། སྐར་མ་ནི། རྒྱལ་དང་སྐག་དང་ས་ག་དང༌། །མེ་བཞི་ནག་པ་ཐ་སྐར་དང༌། །སྣྲོན་རྣམས་དཀྱིལ་འཁོར་དག་ལ་ཤིས། །ཞེས་པ་རྣམས་སོ། ། གཉིས་པ་ལ་གསུམ། ས་ཆོག་སྟ་གོན་དངོས་གཞིའོ། །དང་པོ་ལ་ལྔ། ས་བརྟག་པ་བསླང་བ་བཟུང་བ་བསྲུང་བའོ། །དང་པོ། ལྷ་ཁང་དང་དུར་ཁྲོད་བ་ལང་གི་ལྷས་སོགས་སུ་ས་བརྟག་པ་མི་དགོས་ལ། དེ་མ་ཡིན་པར་ནི་ས་བརྟག་པའི་ཐབས་ལྟོ་འཕྱེའི་ཐིག་སོགས་ཀྱིས་ས་བརྐོས་པའི་ཚེ་རུས་བུ་འམ། སོལ་བ། ཤིང་ལ་སོགས་པ་ཐོན་པའི་རྟགས་སོགས་མན་ངག་ལྟར་བྱའོ།། གཞན་ཡང་སྤྱི་རྒྱུད་ལས། ཕུན་སུམ་ཚོགས་པ་ཀུན་ཚང་བའི། །ཚོགས་པ་དག་ནི་རྙེད་པར་དཀའ། །མདོར་ན་ས་གཞི་མཉམ་པ་དང༌། །མདངས་སྣུམ་ཤར་ཕྱོགས་གཞོལ་བར་བཞི། །ཕུག་དང་ལྡན་པའི་གནས་དང་ནི། །བདག་གི་མིག་ཡིད་མགུ་བ་དང༌། །འཚེ་མེད་ཟུག་རྔུ་སྤངས་པ་སྟེ། །དཀྱིལ་འཁོར་གནས་སུ་ཤེས་པ་སྟེ། །འདི་ཡིས་དངོས་གྲུབ་ཐོབ་པར་བྱེད། །ཅེས་དང༌།་་༌།དེ་ཉིད་ལས། དེར་ནི་མཐོ་གང་ཙམ་དུ་ནི།་་༌། ཁུང་བུར་བརྐོས་ནས་ས་དེ་ཉིད། །ཁུང་བུར་མྱུར་དུ་བཀང་བ་ན། །གལ་ཏེ་ས་དེ་ལྷག་གྱུར་པ། །དེ་ལ་ས་དེ་བཟང་ཞེས་བྱ། །སླར་ཡང་དོང་དེ་བཀང་བའི་ས། །མཐོ་གང་ཙམ་དུ་བརྐོས་པ་ཡི། །ཁུང་བུ་དེ་ནི་ཆུས་བཀང་བ། །ཉ་ཕྱིས་དང་ནི་ཉ་གསོན་པ། ། ལྡན་པར་ཞེས་ནི་ཁ་ཅིག་གོ། །གོམ་པ་བརྒྱར་ནི་ཡང་དག་ཕྱིན། །སླར་ཡང་འོངས་ནས་བརྟག་པར་བྱ། །ཆུ་ཡིས་གང་ན་ས་བཟང་པོ། །དམའ་བ་ཕན་པ་འདོད་པས་སྤང༌། །གལ་ཏེ་ཆུ་ནི་སྒྲ་དང་བཅས། །ཀླུ་རྣམས་འཇིགས་པ་ཡང་དག་སྟོན། །ཞེས་གསུངས་པ་ལྟར་རོ། ། གཉིས་པ་ནི། རྒྱལ་པོ་ལ་སོགས་པ་ས་ཡི་བདག་པོ་ཡོད་ན་དེ་ལས་བསླང་ངོ༌། །གནང་ན་དད་མེད་ཀྱང་གཞི་དེར་ཡོ་བྱད་འདུ་བྱས་ལ།

རང་ཉིད་སྐད་ཅིག་ཞེས་པ་ནས། གནས་གསུམ་ཡི་གེ་གསུམ་གྱིས་མཚན་པར་གྱུར། ཅེས་པའི་བར་བརྗོད་ལ། འཇིག་རྟེན་པའི་མཆོད་གཏོར་བྱིན་གྱིས་བརླབས་ལ། རང་གི་ཐུགས་ཀའི་ས་བོན་གྱིས་ས་ཕྱོགས་འདིའི་ཞིང་སྐྱོང་འཁོར་བཅས་སྤྱན་དྲངས། ཨོཾ་ཀྵེ་ཏྲ་པཱ་ལ་ས་པ་རི་ཝཱ་ར་བཛྲ་ས་མ་ཡ་ཛཿཞིང་སྐྱོང་འཁོར་དང་བཅས་པ་རྡོ་རྗེ་དམ་ཚིག་གིས་བྱོན། ཨོཾ་ཀྵེ་ཏྲ་པཱ་ལ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་ཡེ་སྭཱ་ཧཱ། ཞིང་སྐྱོང་འཁོར་དང་བཅས་པ་མཆོད་ཡོན་སོ་སོར་བཞེས། ཤཔདའི་བར་གྱིས་མཆོད། ཨོཾ་ཀྵེ་ཏྲ་པཱ་ལ་ས་པ་རི་ཝཱ་ར་ཨོཾ་ཨ་ཀཱ་རོ་མུ་ཁཾ་སརྦ་དྷརྨ་ཎཱཾ་ཨཱདྱ་ནུཏྤནྣ་ཏྭཱཏ་ཨོཾ་ཨཱཿཧཱུྂ་ཕཊ་སྭཱ་ཧཱ། གསུམ་གྱིས་གཏོར་མ་ཕུལ་ནས་རྡོར་དྲིལ་འཛིན་པས། གང་ཡང་འདིར་གནས་ལྷ་དང་ཀླུ། །གནོད་སྦྱིན་སྲིན་པོའམ་གཞན་དག་ལ། །ས་འདི་བདག་གིས་བསླང་བགྱིད་ན། །དཀྱིལ་འཁོར་དོན་དུ་ཁྱོད་ཀྱིས་སྩོལ། །ཅེས་གསུམ་བརྗོད། དེ་ལྟར་གསོལ་བས་གནང་བ་བསྩལ་ནས་སོ་སོར་གཤེགས་པར་གྱུར་པར་མོས་ཤིང༌། དཀྱིལ་འཁོར་གྱི་གཞི་དེར་དྲིའི་ཐིག་ལེའི་སྟེང་དུ་མེ་ཏོག་གི་ཚོམ་བུ་བཀོད་པའི་མཐར་ས་ལྷའི་གཏོར་མ་དང་མཆོད་པ་བཤམས་ལ། བྱིན་གྱིས་བརླབས་ཏེ་ཚོམ་བུ་བསངས་སྦྱངས། སྟོང་པའི་ངང་ལས་བཾ་ལས་སའི་ལྷ་མོ་སེར་མོ་ལྟེ་བ་མན་ཆད་ས་ལ་ནུབ་པ། ཞལ་གཅིག་ཕྱག་གཉིས་གཡས་སྐྱབས་སྦྱིན་དང༌། གཡོན་གསེར་གྱི་བུམ་པ་འཛིན་ཅིང་ཐུགས་ཞི་བའི་ངང་ཚུལ་ཅན་ན་བཟའ་དཀར་པོ་དང་རྒྱན་བཟང་པོས་སྤྲས་པ་ཞིག་གསལ་བར་གྱུར་པར་དམིགས་ལ། གཡས་རྡོ་རྗེ་དང་བཅས་པའི་རྩེ་གསུམ་གྱི་ཕྱག་རྒྱ་བྱས་པའི་སོར་མོ་ས་ལ་བསྣུན་པ་གསུམ། གཡས་ཀྱི་ལག་མཐིལ་དུ་ཟླ་བ་ཧཱུྂ་གསུམ་གསལ་བའི་འོད་དང་སོར་མོ་ས་ལ་བསྣུན་པའི་སྒྲས་ཡེ་ཤེས་ཀྱི་ས་ལྷ་འོག་ནས་སྤྱན་དྲངས་པར་མོས་ལ། རྡོར་དྲིལ་འཛིན་པས། ཨོཾ། ཚུར་བྱོན་ཚུར་བྱོན་ས་ཡི་ནི། །ལྷ་མོ་ཆེན་མོ་འཇིག་རྟེན་ཡུམ། །རིན་ཆེན་ཀུན་གྱིས་རབ་གང་བ༑ ༑བཟང་པོའི་རྒྱན་གྱིས་རྣམ་བརྒྱན་མ། །དོ་ཤལ་རྐང་གདུབ་སྒྲ་ལྡན་མ། །རྡོ་རྗེ་སེམས་དཔའ་རབ་མཆོད་མ། །མཆོད་ཡོན་ལ་སོགས་བཞེས་ནས་ཀྱང༌། །དཀྱིལ་འཁོར་ལས་རྣམས་ལེགས་སྒྲུབ་མཛོད།

འདི་ཁ་སྦྱོར་གྱི་བརྟག་པ་བདུན་པ་རྡོ་རྗེ་མཁའ་འགྲོའི་ཞེ་དྲུག་པ་ནས་གསུངས། ཧཱི་ཧཱི་ཧཱི་ཧཱི་བཾ་སྭཱ་ཧཱ། ཛཿཧཱུྂ་བཾ་ཧོཿ དམ་ཚིག་པ་དང་ཡེ་ཤེས་པ་གཉིས་སུ་མེད་པར་གྱུར་ཞེས་མོས། ཨོཾ་པྲྀ་ཐི་ཝཱིདེ་ཝཱི་བྷྱཿ སའི་ལྷ་མོ་རྣམས་ཀྱི་ཆེད་དུ། ཨརྒྷཾ་སོགས་ཀྱིས་མཆོད་ནས། ཨ་ཀཱ་རོས་གཏོར་མ་ཕུལ་ཏེ་རྡོར་དྲིལ་ཐོགས་ལ། མ་མ་རིན་ཆེན་སྣ་ཚོགས་འཛིན། །དགྱེས་པ་རྡོ་རྗེ་ཁྲུས་མཆོད་ནས། །ལྷ་མོ་ཁྱོད་ནི་དཔང་དུ་གྱུར། །རྡོ་རྗེ་འཛིན་བདག་དཀྱིལ་འཁོར་བྲི། །ཞེས་ལན་གསུམ་བརྗོད། དེ་ལྟར་གསོལ་བས། ས་ཡི་ཕྱོགས་འདིར་རྡོ་རྗེ་འཛིན་པ་ཁྱོད་ཀྱིས་དཀྱིལ་འཁོར་གྱི་ལས་ཅི་བདེ་བར་གྱིས་ཤིག་ཅེས་གནང་བ་བྱིན་ནས་དེ་ཉིད་དུ་ཐིམ་པས་སའི་ངོ་བོར་གནས་པར་གྱུར་ཅེས་མོས། ཕྱི་རྒྱུད་ལས། དྲང་སྲོང་གནས་དང་བ་གླང་ལྷས། །ཕུག་དང་རི་ཡི་རྩེ་མོ་དང༌། །ས་གཞི་གང་ན་འཐས་པ་དང༌། །ཁང་སྟོང་དང་ནི་རྡོ་ལེབ་དང༌། །མཆོད་རྟེན་དྲུང་དང་འབབ་ཆུ་རི། །མཚོ་རྣམས་ཀྱི་ནི་འགྲམ་དག་ཏུ། །ས་གཞི་སྦྱང་དང་བརྟག་པ་དང༌། །ནན་ཏན་དུ་མ་བྱ་མི་དགོས། །འཐས་པར་བཅགས་ཀྱང་དེར་མི་དགོས། །མཐོ་དམའ་ལ་སོགས་སྐྱོན་རྣམས་ཀྱང༌། །དེར་ནི་དོགས་པས་དཔྱད་མི་དགོས། །ཞེས་གནས་དེ་རྣམས་སུ་འདི་ཡན་ཆོད་ཀྱི་ཆོ་ག་རྣམས་བྱ་མི་དགོས། ཡང་དེ་ཉིད་ལས། ས་ཡི་བདག་པོས་གནང་ནས་ནི། །སློབ་དཔོན་གྱིས་ནི་དཀྱིལ་འཁོར་བྲི། །ཞེས་གསུངས་པའི་དོན་ནོ། ། གསུམ་པ་ནི། དེར་གཙོ་བོའི་ང་རྒྱལ་གྱིས་ལས་སྔགས་བརྗོད་ཅིང་ཡུངས་ཀར་དང༌། ཆུ་དང༌། ཐལ་བས་བྲབ་ཅིང་བ་ཆུ་དྲི་བཟང་གིས་བྱུགས་ལ་ལག་གཡས་རྡོ་རྗེ་དང་བཅས་པས་ས་གཞི་དེར་རེག་ལ། ་་་་ཨོཾ་བྷཱུ་ཁཾ།ས་གཞི། ས་གཞི་སྟོང་པ་ཉིད་དུ་གྱུར། ཧཱུྂ་ རྡོ་རྗེ་ ལཾ་ ས་གཞི་ ཧཱུྂ་ རྡོ་རྗེ་ ས་གཞི་རྡོ་རྗེའི་རང་བཞིན་དུ་གྱུར། ཨོཾ་མེ་དཱི་ནི་བཛྲཱི་བྷ་ཝ་བཛྲ་བྷནྡྷ་ཧཱུྂ༑ ས་གཞི་རྡོ་རྗེའི་རང་བཞིན་རྡོ་རྗེས་ཆིངས།

རྡོ་རྗེས་བཅིངས་ཏེ་བརྟན་པར་གྱུར། ་ཨོཾ་ཧ་ན་ཧ་ན་ཀྲོ་དྷ་ཧཱུྂ།བསྣུན་བསྣུན་རྡོ་རྗེ་ཁྲོ་བོ། རྡོ་རྗེ་ཁྲོ་བོས་བགེགས་རྣམས་བཅོམ་པར་གྱུར། ཨོཾ་ཨཱཿཧཱུྂ། རྡོ་རྗེ་གསུམ། ཤོ་དྷ་ཡ་ཤོ་དྷ་ཡ་ སྦྱོངས་ཤིག་སྦྱོངས་ཤིག ། རཀྵ་རཀྵ་ སྲུངས་སྲུངས། ཧཱུྂ་ཧཱུྂ་ཕཊ། རྡོ་རྗེ་གསུམ་ཉེས་སྐྱོན་སྦྱངས་ཤིང་བསྲུང་བར་གྱུར། རྣམ་སྣང་མངོན་བྱང་ལས། སྔགས་པ་རྟོག་པར་གནས་ནས་སུ། །གང་ཞིག་ས་སྦྱོང་བྱེད་པ་ནི། །བྱང་ཆུབ་སེམས་ནི་རྣམ་སྤངས་པས། །གསང་བའི་བདག་པོ་དེ་མི་འདག །དེ་བས་རྟོག་པ་རྣམ་སྤངས་ནས། །ས་ཀུན་རྣམ་པར་སྦྱང་བར་བྱ། །ཞེས་གསུངས་པའི་དོན། ལག་པ་གཡས་ས་ལ་རེག་ལ་ས་ལ་སོགས་པའི་སྣ་ཚོགས་པའི་ཆོས་ཅན་སྣ་ཚོགས་དེ་བཞིན་ཉིད་ཀྱི་རྣམ་པར་དག་པར་གྱུར་ཞེས་དམིགས་སོ། །བཞི་པ་ནི། སྟེགས་བུ་དེར་ སྟེགས་བུ་འཆོས་པའི་ཚེ། རྡོ་བ་སོགས་མ་བསལ་བའི་ཉེས་པ་ནི། བཤེས་སྤྲིང་ལས། རྡོ་བར་བཅས་ན་རླུང་ཆེན་དང༌། །རུས་པར་བཅས་ན་ཟུག་གཟེར་འབྱུང༌། །གྱོ་དུམ་དང་བཅས་ལྐུགས་པ་ཉིད། །གསེག་མ་སོལ་བ་ལྡན་ན་རིམས། །སྐྲ་དང་བ་རྩྭ་ཤིང་སོགས་བཅས། །ཉེ་བར་འཚེ་བ་ཕྲ་མོ་འབྱུང༌། །ཞེས་གསུངས་པའོ། ། མེ་ཏོག་བཀྲམ་པའི་དབུས་སུ་སྒྲུབ་ཐབས་ལྟར་སྔོན་འགྲོ་གཏོར་མ་ནས་བཟླས་པའི་བར་བྱ་ལ། རྡོར་དྲིལ་དང་སྤོས་ཐོགས་ཏེ། ལྕེ་ཧཱུྂ་ལས་སྐྱེས་པའི་རྡོ་རྗེར་གྱུར་ཞེས་མོས་ཤིང༌། མ་ལུས་ཕྱོགས་ན་བཞུགས་པ་ཡི། རྡོ་རྗེ་རྩེ་མོ་ལས་བྱུང༌། །སངས་རྒྱས་ཐམས་ཅད་བདག་ལ་དགོངས། །བདག་ནི་དགྱེས་པ་རྡོ་རྗེ་ཡིས། །འདིར་ནི་དཀྱིལ་འཁོར་བྲི་པར་བྱ། །སངས་རྒྱས་ལ་སོགས་ཀུན་འབྱོན་ཚེ༑ ༑དངོས་གྲུབ་འདིར་ནི་གནང་བར་མཛོད། །ཅེས་ཕྱོགས་བཅུའི་དེ་བཞིན་གཤེགས་པ་རྣམས་ལ་སྙན་གསན་ཕབ་ནས། སླར་སློབ་དཔོན་གྱིས་དཀྱིལ་འཁོར་གྱི་དབུས་ནས་ཤར་དུ་ཕྱོགས་པས་རྡོར་དྲིལ་འཛིན་པས་གཙོ་བོའི་ང་རྒྱལ་བསྐྱེད་ལ། ཕྱོགས་བཞིར་སློབ་མ་བཞི་གཽ་རཱི་སོགས་བཞིར་མོས་ལ་རྡོར་དྲིལ་ཐོགས་ལ་བསྡད་པས།

སློབ་དཔོན་དཀྱིལ་འཁོར་གྱི་གཙོ་བོར་མོས་ལ་ཨརྒྷཾ་ལ་སོགས་པས་མཆོད། ཁྱོད་ནི་རྣལ་འབྱོར་མ་ཚོགས་སོགས་ཀྱིས་བསྟོད། མཎྜལ་ཕུལ་ཏེ། ཤར་ནས། ཕྱོགས་བཞིས་གསོལ་བ་གདབ་པ་བཞི་པོ་འདི་གསང་འདུས་ལས་བྱུང་ཞིང༌། མི་ཐུབ་ཟླ་བས་ཀྱང༌། སློབ་དཔོན་རྡོ་རྗེ་བསམ་མཚུངས་ལ། །ཕྱི་ནས་རྟགས་སོགས་རྒྱལ་བ་དང༌། །མཉམ་པར་རྡོ་རྗེ་དྲིལ་འཆང་བའི། །སློབ་མ་རྣམས་ཀྱི་གསོལ་བ་གདབ། །ཞེས་གསུངས་སོ། ། དེ་བཞིན་གཤེགས་པ་ཀུན་ཞི་བ༑ ༑དེ་བཞིན་གཤེགས་པ་ཀུན་གྱི་གནས། ཆོས་ཀུན་བདག་མེད་པ་ཡི་མཆོག །དཀྱིལ་འཁོར་དམ་པ་བཤད་དུ་གསོལ། །ལྷོ་ནས། མཚན་ཉིད་ཐམས་ཅད་ཡང་དག་རྫོགས། །མཚན་མིན་ཐམས་ཅད་ཡང་དག་སྤངས། །ཀུན་ཏུ་བཟང་པོ་སྐུ་ཡི་མཆོག །དཀྱིལ་འཁོར་དམ་པ་བཤད་དུ་གསོལ། །ནུབ་ནས། ཞི་བའི་ཆོས་མཆོག་ལས་བྱུང་བ། །ཡེ་ཤེས་སྤྱོད་པ་རྣམ་སྦྱོང་མཛད། །ཀུན་ཏུ་བཟང་པོ་གསུང་གི་མཆོག །དཀྱིལ་འཁོར་དམ་པ་བཤད་དུ་གསོལ། །བྱང་ནས། སེམས་ཅན་ཀུན་གྱི་སེམས་ཆེན་པོ། །རང་བཞིན་དག་ཅིང་དྲི་མ་མེད། །ཀུན་བཟང་ཐུགས་མཆོག་ཁ་ལོར་བསྒྱུར། །དཀྱིལ་འཁོར་དམ་པ་བཤད་དུ་གསོལ། །ཞེས་གསོལ་བ་བཏབ་ཅིང༌། སློབ་མ་གཅིག་ཁོ་ན་ཡིན་ན་ཕྱོགས་སོ་སོར་སོང་ལ་གསོལ་བ་བཏབ་ཅིང༌། སློབ་མ་མེད་ན་རང་གིས་མོས་པ་བྱ་ཞིང་བརྗོད། སློབ་དཔོན་གྱི་ལག་གཉིས་རྡོར་དྲིལ་ཐོགས་པའི་རྡོ་རྗེ་ཁུ་ཚུར་ལས་མཛུབ་མོ་བརྐྱངས་པའི་རྩེ་མོ་གཤིབས་པ་ཁ་འོག་ཏུ་ཕྱོགས་པ་སྤྱི་བོར་བཞག་ལ། ཧཱུྂ་བཛྲོཏྟིཥྛ། རྡོ་རྗེ་ཉེ་བར་མནོས་ཤིག ། ཞེས་བསྒོམས་པའི་དཀྱིལ་འཁོར་ནམ་མཁར་བཞུགས་པར་གྱུར། ཅེས་བརྗོད། དེ་ནས་སློབ་དཔོན་གྱི་ལྷའི་ང་རྒྱལ་གྱིས་ཁ་ཤར་དུ་ཕྱོགས་པས་རྡོར་དྲིལ་ཐོགས་ལ་ཐལ་མོ་སྤྱི་བོར་བཞག་ཅིང༌། ཨོཾ་པྲ་ཎཱ་མེན་སརྦ་ཏ་ཐཱ་ག་ཏཾ།དེ་བཞིན་གཤེགས་པ་ཐམས་ཅད་ལ་ཕྱག་བགྱིའོ། །ཞེས་དེ་བཞིན་གཤེགས་པ་ཐམས་ཅད་ལ་ཕྱག་བྱས་ལ། སེམས་ཅན་མ་རིག་པའི་མུན་པས་བསྒྲིབས་ཤིང་བདུད་ཀྱི་དབང་དུ་སོང་བ་རྣམས་ཀྱི་བདུད་འདུལ་བར་བགྱིའོ། །དེའི་ཕྱིར་རང་ཉིད་དགྱེས་པ་རྡོ་རྗེར་གསལ་

རང་ཉིད་དགྱེས་པ་རྡོ་རྗེར་བསྐྱེད་པ་འདི་ཉིན་མོའི་འབྱུང་གནས་དང་དགྱེས་པ་རྡོ་རྗེའི་ལས་རིམ་ཆོ་ག་ལས་གསུངས་སོ། ། བའི་མིག་གཡས་མ་ལས་ཉི་མ་དང༌། གཡོན་ཌ་ལས་ཟླ་བ་མིག་འབྲས་ རྒྱལ་བ་བཟང་པོའི་དགོངས་པ། ཧཱུྂ་ལས་དུས་མཐའི་མེ་ལྟར་འབར་བར་གྱུར། ཅེས་རྡོ་རྗེའི་མིག་གིས་ཕྱོགས་ཀུན་ཏུ་འགྲོ་ཞིང་བལྟས་ནས་རྡོ་རྗེ་གསོར་དྲིལ་བུ་འཁྲོལ་ཞིང༌། ང་ནི་ ང་རྒྱལ་འཛིན་པའི་རྩེ་མོ་ལས་བྱུང༌། རྡོ་རྗེ་རྡོར་སེམས་རྒྱལ་པོ་ཆེ། །ང་ནི་སྟོབས་ཆེན་རྣལ་འབྱོར་དབང་ཕྱུག་རྒྱལ། །ཕྱག་རྡོར་བརྟན་དང་རྡོ་རྗེ་བདག་པོ་ཆེ། །བྱིན་གྱིས་བརླབས་པ་སྐད་ཅིག་མི་འདོར་རོ། །ཞེས་ང་རྒྱལ་བཟུང་སྟེ། རྐང་མཐིལ་གཉིས་སུ་ཧཱུྂ་ལས་སྣ་ཚོགས་རྡོ་རྗེས་མཚན་པར་གྱུར། རྡོ་རྗེ་གསོར་དྲིལ་བུ་དཀྲོལ་ཞིང་ཧཱུྂ་ཧཱུྂ་བརྗོད་ཅིང་ཤར་ནས་གཡས་སུ་བསྐོར་ཏེ་དབང་ལྡན་གྱི་བར་དུ་ཕྱིན་ཏེ་དེར་འགྱིང་བས། འདུས་པའི་བཅུ་གསུམ་ལས་བྱུང་བ། ཧཱུྂ ལུས་ངག་སེམས་ཚོགས་བགེགས་ཚོགས་ང་ལ་ཉོན། །ང་ནི་རྡོ་རྗེ་འཆང་དབང་འཁོར་ལོས་བསྒྱུར། །རྡོ་རྗེའི་གཟུགས་ཀྱི་ལུས་གསུམ་སྐྱེས་དག་སྟེ། །གལ་ཏེ་ཁ་ཅིག་བདག་ལས་འདའ་བས་ན། །འཇིག་པར་འགྱུར་གྱི་འདིར་ནི་གཞན་དུ་མིན། །ཞེས་གསུམ་བརྗོད་ལ་བཀའ་བསྒོས་ལ། ཨོཾ་ཨཥྚ་སོགས་བརྗོད། རང་ལས་ཁྲོ་བོ་མང་པོ་འཕྲོས་པས་བགེགས་རྣམས་བསྐྲད་དེ་དབང་ཆེན་གྱི་བར་དུ་དབྱུང་བའི་ཧཱུྂ་ལས་རྡོ་རྗེའི་རང་བཞིན་དུ་གྱུར། ཅེས་མོས་པས་བྱིན་གྱིས་བརླབས་སོ། །དེ་ནས་རྡོ་རྗེ་གསོར་ཞིང་དྲིལ་བུ་གསིལ་བས་རྡོ་རྗེའི་ལྟ་བ་དང་ལྡན་པས་རྐང་མཐིལ་རྡོ་རྗེ་བསྐྱེད་ལ་དཀྱིལ་འཁོར་གྱི་གཞི་བསྐོར་རོ།།

ལྭ་བ་པ་དང༌། དཱ་རི་ཀ་པ་དང༌། ནག་པོ་སྤྱོད་པ་དང༌། བྷུ་ཏི་པ་རྣམས་ཀྱིས་སྔོན་དུ་བཀའ་བསྒོས་ནས་དེ་ནས་དཀྱིལ་འཁོར་གྱི་ས་སྐོར་བ་གསུངས་པའི་དོན་ནོ། ། ལྔ་པ་ནི། སེང་ལྡེང་ངམ་ལྕགས་ལས་བྱས་པའི་ཕུར་བུ་སྲིད་དུ་སོར་བཅུ་སྦོམས་སུ་དེའི་སུམ་ཆ་ཅན་བསྐྱེད་པ་དང་མཐུན་པའི་དབྱིབས་ཅན་ཙནྡན་དམར་པོ་དང་དྲིའི་ཆུས་བྱུགས་པ་ཚོན་སྐུད་ལྔས་དཀྲིས་པ། མགུལ་དུ་མེ་ཏོག་དང་ཡུངས་ཀར་བཅིངས་པ་བཅུ་འབྲས་བུས་བཀང་བའི་ཕྱོགས་མཚམས་དང་སྟེང་འོག་ཕྱོགས་མཚམས་ཤར་ནུབ་ཏུ་བཀོད་ལ་རྡོ་རྗེའི་ཐོ་བ་རྩེ་མོར་མེ་ཏོག་བཅིངས་པ་ཡང་བཞག་ལ་ཕུར་བུ་ཐོ་བ་བསངས་སྦྱངས། སྟོང་པའི་ངང་ལས་ཧཱུྂ་ལས་བྱུང་བའི་རྡོ་རྗེ་ཕུར་བུ་སྟོད་ཁྲོ་མོ་གྷསྨ་རཱི་ལ་ལྟེ་བ་མན་ཆད་རྡོ་རྗེ་རྩེ་གཅིག་པའི་རྣམ་པ་རྣོ་དབལ་དང་ལྡན་ཞིང༌། མེ་འབར་བའི་གནས་གསུམ་ཨོཾ་ཨཱཿཧཱུྂ་གིས་མཚན་པ་ལས་འོད་འཕྲོས་བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས། ཛཿཧཱུྂ་བཾ་ཧོཿ དབང་གི་རབ་དབྱེ་ལས། སྟོད་རང་གི་གཟུགས་ཅན་སྨད་ཕུར་བུར་འདུག་པ་བཅུ་ཞེས། ལི་ལ་བཛྲས། ཕུར་བུ་སྟོད་ནི་ཁྲོ་བོ་ལ། །སྨད་ནི་རྡོ་རྗེ་རྩེ་གཅིག་པ། །ཞེས་དང༌། དཱ་རི་ཀ་པས། སེང་ལྡེང་ལ་སོགས་དྲི་མར་བཀུས། །དར་དམར་མེ་ཏོག་ཕྲེང་བ་བཏགས། །ཞེས་གསུངས་ཤིང༌། །ཚོན་སྐུད་སྣ་ལྔས་དཀྲི་བ་གླུ་དབྱངས་ཀྱིས་བཤད་དོ། ། ཡེ་ཤེས་པ་དང་དམ་ཚིག་པ་གཉིས་སུ་མེད་པར་གྱུར། སླར་ཡང་ཐུགས་ཀའི་ས་བོན་གྱི་འོད་ཀྱིས་དབང་ལྷ་སྤྱན་དྲངས། དབང་བསྐུར་དོན་གྲུབ་ཀྱིས་དབུ་བརྒྱན་པར་གྱུར། ཨརྒྷཾ་སོགས་ཀྱིས་མཆོད། རྡོ་རྗེའི་ཐོ་བ་རང་དགྱེས་པ་རྡོ་རྗེར་གསལ་པའི་གཡས་དང་པོའི་ཕྱག་མཚན་ཡོངས་སུ་གྱུར་པ་ལས། རྡོ་རྗེའི་ཐོ་བ་མེ་རབ་ཏུ་འབར་བར་གྱུར། ཅེས་མོས་ཏེ་ལངས་ལ་བཀའ་བསྒོ་བའི་ཚེ་མི་ཉན་པའི་ཕྱོགས་བཅུའི་བགེགས་ཀྱི་ཚོགས་མ་ལུས་པ་རང་གི་ཐུགས་ཀའི་ས་བོན་གྱི་འོད་ཀྱིས་སྐད་ཅིག་གིས་བཀུག་ནས་ཧཱུྂ་ལས་བྱུང་བའི་ཁྲོན་པ་ཟབ་མོའི་ནང་བཅུག་སྟེ་སྤྱི་བོར་ཕུར་བུ་གདབ་པར་གྱུར།

ཅེས་ཕུར་བུ་གཅིག་ཐོགས་པས་དབང་ལྡན་གྱི་བུར་བུ་ཁུང་དུ་བཅུག་ལ། ཨོཾ་གྷ་གྷ་གྷཱ་ཏ་ཡ་གྷཱ་ཏ་ཡ་སརྦ་དུཥྚཱཾ་བིགྷྣཱཾ་ཧཱུྂ་ཕཊ། ཀཱི་ལི་ཀཱི་ལ་ཡ་སརྦ་པཱ་པཾ་ཧཱུྂ་ཕཊ། ཧཱུྂ་ཧཱུྂ་ཧཱུྂ་བཛྲ་ཀཱི་ལ་ཡ་བཛྲ་དྷ་ར་ཡ་ཨཱ་ཛྙཱ་པ་ཡ་ཏི། སརྦ་དུཥྚཱཾ་བིགྷྣཱཾ་ཀཱ་ཡ་ཝཱཀ་ཙིཏྟ་བཛྲ་ཀཱི་ལ་ཡ་ཧཱུྂ་ཕཊ། ཅེས་བཅུག་ཅིང་ཕུར་ཁུང་དེ་རྣམས་སྒྲུབ་ཁང་གི་ཕྱོགས་མཚམས་དཀྱིལ་འཁོར་སྟེགས་བུའི་མཐའ་མེ་རིའི་ཕྱི་རོལ་ཙམ་དུ་འོང་བར་བྱས་ལ་གདབ། སྒོམ་དོན་ནི། ཕུར་ཁུང་རྣམས་ཁྲོན་པར་བསམ་པའི་ནང་དུ་བགེགས་བཅུག་ལ་སྤྱི་བོར་ཕུར་བུ་གདབ་པར་བསམ་མོ། །གཡོན་དྲིལ་བུ་དཀུར་བརྟེན། གཡས་རྡོ་རྗེ་དང་བཅས་པའི་ཐོ་བ་ཐོགས་ནས་བརྡུང་བའི་ཚུལ་བྱས་ལ། ཨོཾ་བཛྲ་མུདྒ་ར་བཛྲ་ཀཱི་ལ་ཨཱ་ཀོ་ཊ་ཡ་ཧཱུྂ་ཕཊ། ཅེས་བརྗོད་ལ་བརྡེག ། མི་ཐུབ་ཟླ་བས། ཕུར་བུའི་མགོ་བོར་ཐོ་བ་ནི། །བཞག་པ་ལག་པ་གཅིག་ཤོས་ཀྱིས། །སྔོན་གྱི་སྔགས་ཀྱིས་བརྡུངས་བྱས་ཏེ། །ཞེས་པའི་དོན་ནོ། ། དེ་བཞིན་དུ་གཡས་སུ་བསྐོར་ལ་ཕུར་བུ་རྣམས་རིམ་པར་གདབ་ཅིང་སྟེང་གི་ཕུར་བུ་ནི་ཤར་གྱི་ཤར་དང༌། འོག་གི་ཕུར་བུ་ནི་ནུབ་ཀྱི་ནུབ་ཏུ་གདབ་བོ། །བགེགས་རྣམས་སྤྱི་བོ་ནས་རྐང་མཐིལ་བར་དུ་ཕུག་པས་སྲོག་དང་ཕྲལ་ཞིང་བདེ་བ་ཆེན་པོའི་ངོ་བོར་རང་བཞིན་གཅིག་པར་བྱས་ཏེ་བགེགས་ལྷག་མ་རྣམས་རྒྱང་རིང་དུ་བསྐྲད་ནས་འཁོར་ཡུག་ཆེན་པོའི་བར་དུ་འགྲོ་བ་རྣམས་རྣམ་པ་ཀུན་ཏུ་བགེགས་དང་བྲལ་བར་གྱུར། ཅེས་བརྗོད་ནས། སྒྲུབ་ཐབས་ལྟར་སྲུང་འཁོར་གསལ་གདབ༑ ཉིན་རེའི་ཐུན་གསུམ་མམ་དྲུག་ཏུ་ཕུར་བུའི་ལྷ་རྣམས་ལ་མཆོད་གཏོར་བཤམས་ལ་བྱིན་གྱིས་བརླབས་ཏེ། ཨོཾ་བཛྲ་གྷསྨ་རཱི་ཀཱི་ལ་ཡ་ཨརྒྷཾ་པྲ་ཏཱིཙྪ་སྭཱ་ཧཱ། ཞེས་པ་ནས། ཤཔདའི་བར་གྱིས་མཆོད་ལ། ཨོཾ་བཛྲ་གྷསྨ་རཱི་ཀཱི་ལ་ཡ་ཨ་ཀཱ་རོ་ལན་གསུམ་གྱིས་གཏོར་མ་ཕུལ་ལ། ཟ་ཕོད་ཕུར་བུ་ཁྲོ་མོ་ཆེ། །དགྲ་བགེགས་ལོག་འདྲེན་འཁོར་དང་བཅས། །གདུག་པ་ཅན་རྣམས་ཐམས་ཅད་ལ། །ཕུར་བུ་ཐོབ་ཅིག་ཟ་ཕོད་མ། །ཞེས་བརྗོད་ཅིང་ཕུར་བུ་རྣམས་ལ་འབུལ་བར་བྱ་བ་ཤིན་ཏུ་གལ་ཆེའོ། །གལ་ཏེ་ཕུར་བུ་མེད་ན་ཡིད་ཀྱིས་བསྐྱེད་ལ་གདབ་རྡུང་གི་སྔགས་ལན་བཅུ་བརྗོད་ལ།

རྒྱལ་བ་བཟང་པོས། ཡང་ན་ཡེ་ཤེས་ཀྱིས་ནུས་ན། །ཏིང་ངེ་འཛིན་གྱི་ཕུར་བུ་གདབ། །ཅེས་གསུངས་པའི་དོན་ནོ། ། ལག་པ་གཡས་གན་རྐྱལ་དུ་གནས་པ་ས་ལ་བསྣུན་ཏེ། ཨོཾ་ཨཱཿཧཱུྂ་བརྗོད་པས་མཆོད་གཏོར་ཕུལ་བས་ཆད་ལྷག་གི་སྐྱོན་དུ་མི་འགྱུར་ཏེ་སྒྲུབ་པོ་ཉམས་ཆུང་རྣམས་ཀྱིས་སོ། །གཉིས་པ་སྟ་གོན་ལའང་བཞི། ས་ལྷ་དཀྱིལ་འཁོར་ལྷ། བུམ་པ་སློབ་མ་སྟ་གོན་རྣམས་སོ། །དང་པོ་ནི། དཀྱིལ་འཁོར་སྟེགས་བུར་དྲིའི་ཐིག་ལེ་ལ་ཚོམ་བུ་བཀོད་པ་ནས་སའི་ངོ་བོར་གནས་པར་གྱུར་གྱི་བར་ས་སློང་བའི་སྐབས་ལྟར་ལས། ལག་གཉིས་རྡོ་རྗེ་ནང་བསྡམས་ཀྱིས་ས་གཞི་མནན་ལ། ཨོཾ་བཛྲཱི་བྷ་ཝ་ཧཱུྂ། གསུམ་བརྗོད་རྡོ་རྗེའི་བསྡམས་པ་ལས་ཧཱུྂ་ཡིག་འོད་འབར་བ་འཕྲོས་པས་ས་གཞི་རྡོ་རྗེའི་རང་བཞིན་དུ་བྱས། ཨོཾ་བཛྲ་དྲྀ་ཌྷོ་ཏིཥྛ་གསུམ་བརྗོད་ནས་ས་བྱིན་གྱིས་བརླབས་སོ། །གཉིས་པ་ལ་གཉིས། ལས་ཐིག་དང༌། ལྷ་སྟ་གོན་དངོས་སོ། །དང་པོ་ནི། གཙང་ཞིང་འཇམ་པའི་རས་བལ་ལ་བྱས་པའི་ཐིག་སྐུད་སྲིད་དུ་དཔོན་སློབ་གཉིས་ཀའི་གཡོན་པའི་མཛུབ་མོ་ནས་བརྩམས་ཏེ། སོར་མོ་བཞིའི་རྒྱབ་ནས་དཀྲིས་ལ་དེའི་དབུས་སུ་བཅུག་སྟེ་མཛུབ་མོའི་སྟེང་ནས་བཏོན་པ་མཐེ་བོང་ས་ལ་སྦྱར་བའི་བར་མ་གཏོགས་དཀྱིལ་འཁོར་གྱི་ཉིས་འགྱུར་སྦོམས་སུ་སྒོའི་ཉིས་འགྱུར་གྱི་ཆ་ཡོད་པ། སུམ་སྒྲིལ་དཀར་ཞིང་འཇམ་ལ་འཇུར་བུ་མེད་པ་བཀལ་ལེགས་པ་གཞོན་ནུ་མ་ཉམས་པས་བཀལ་བའམ་དཔའ་བོའི་རིན་ཐང་གིས་ཉོས་པ་ཞིག་དགོས་ལ། དཱ་རི་ཀ་པས། མ་ཉམས་རས་བལ་གཙང་མ་ལས། །ཞེས་དང༌། སྤྱི་རྒྱུད་ལས། དེ་ནི་བུ་མོ་གཞོན་ནུས་བཀལ། །གསར་པ་ཤིན་ཏུ་གཙང་བ་དང༌། །མཛེས་ཤིང་ཤིན་ཏུ་རན་པ་དང༌། །དྲི་ཞིམ་རེག་ན་བདེ་བ་དང༌༑ ༑ལེགས་པར་བཀལ་དང་ཕྲ་བ་དང༌། །སྦོམ་ཕྲ་རན་པ་བཀལ་ལེགས་ལ། །འཇུར་མདུད་མེད་པར་གྱུར་པ་ཡི། །ཐིག་སྐུད་མེ་ཏོག་སྤོས་མཆོད་ལ། ཤེས་རབ་ཅན་གྱིས་ཐིག་གདབ་བོ། །ཞེས་གསུངས་པ་ལྟར། གཞུང་འགའ་ཞིག་ཏུ་སྔར་དཀྱིལ་འཁོར་གཞན་ལ་ལོངས་མ་སྤྱད་པ་ཟེར་བ་ནི་རྣམ་པར་བརྟག་པར་བྱའོ། །དེ་ཉིད་དྲི་ཞིམ་པོའི་ཆུ་དང་བདུད་རྩི་ལྔའམ་བའི་རྣམ་ལྔས་བྱུགས་ལ།

ཐིག་སྐུད་ཀྱི་རྩེ་མོ་གཉིས་དང་དབུས་སུ་ཨོཾ་ཨཱཿཧཱུྂ་གིས་མཚན་པར་གྱུར་ཅེས་དམིགས་ཤིང༌། དྲིས་བྱུགས་པའི་སྣོད་དུ་བཞག །བསངས་སྦྱངས། སྟོང་པའི་དང་ལས་པད་ཟླའི་གདན་ལ་གྷཾ་ལས་སྦྲུལ་དང་བཅས་པའི་རྐང་མར་གྱི་ཐོད་པ་གྷཾ་གྱིས་མཚན་པ་ཡོངས་སུ་གྱུར་པ་ལས་གྷསྨ་རཱི་ལྗང་ཁུ་ཞེས་ལས་བུམ་ལྟར་བསྐྱེད་ལ་གནས་གསུམ་ཡི་གེས་མཚན་པའི་ཐུགས་ཀའི་ས་བོན་གྱི་འོད་ཀྱིས་ཡེ་ཤེས་པ་སྤྱན་དྲངས། ཛཿཧཱུྂ་བཾ་ཧོཿ གཉིས་སུ་མེད་པར་གྱུར། སླར་ཡང་ཐུགས་ཀའི་ས་བོན་གྱི་འོད་ཀྱིས་དབང་ལྷ་སྤྱན་དྲངས། དབང་བསྐུར་ལུས་གང་དྲི་མ་དག །ཆུ་ལྷག་མ་སྤྱི་བོར་འཁྱིལ་བ་སྣང་བ་མཐའ་ཡས་ཀྱིས་དབུ་བརྒྱན་པར་དམིགས་ལ། ཨོཾ་གྷསྨ་རཱི་ཡེ་ཨརྒྷཾ་པྲ་ཏཱིཙྪ་ཡེ་སྭཱ་ཧཱ། ནས། ཤཔདའི་བར་གྱིས་མཆོད་ལ། ཐིག་སྐུད་ལ་ལག་པས་རེག་ཅིང་ལས་སྔགས་བཟླས་པས་བསྲུང༌། རང་གི་མིག་གཉིས་མ་དང་ཌ་ལས་ཉི་ཟླ་སེར་པོའི་རང་བཞིན་དུ་གྱུར། ཅེས་མོས་ལ་རྡོ་རྗེའི་ལྟ་བས་བལྟས་ཤིང༌། ཨོཾ་བཛྲ་དྲྀཥྚ་ཞེས་བརྟན་པར་བྱས་ཏེ་ལས་སྔགས་བཟླས་པའི་ཆུ་དང་ཡུངས་ཀར་དྲི་བཟང་གི་ཆུས་བྲན་ལ་རྡོ་རྗེ་དང་བཅས་པའི་ལག་པས་ཐིག་སྐུད་ལ་རེག་སྟེ། ཨོཾ་བཛྲ་ས་མ་ཡ་སཱུ་ཏྲ་མཱ་ཏི་ཀྲ་མ་ཧཱུྂ། བརྗོད་ལ། ཨོཾ་ཨཱཿཧཱུྂ་བརྒྱ་རྩ་བརྒྱད་བཟླས་ལ། དེ་ནས་བསང་གཏོར་གྱི་ཆུ་དཀྱིལ་འཁོར་གྱི་གཞི་དེར་གཏོར་ཞིང༌། ཨོཾ་སརྦ་སཾ་ཤོ་དྷ་ནི་ཧཱུྂ་ཕཊ་ཀྱིས་གཙང་བར་བྱས་ལ་དྲི་བཟང་གི་ཆུ་འཐོར་བའི་མེ་ཏོག་ཕྱི་རོལ་དུ་བཀྲམ་ལ༑ ནམ་མཁར་དགྱེས་པ་རྡོ་རྗེ་ལྷ་བཅུ་བདུན་གྱི་དཀྱིལ་འཁོར་རྟེན་དང་བརྟེན་པར་བཅས་པ་གསལ་བར་གྱུར་ཅེས་མོས་ཤིང༌། ཨོཾ་ཛཿཧཱུྂ། ཞེས་པ་ནས། ཤཔདའི་བར་གྱིས་མཆོད་ལ། བསྟོད་པ་གང་རུང་གིས་བསྟོད་ཅིང༌། སློབ་དཔོན་དགྱེས་པ་རྡོ་རྗེ་ཞལ་གཅིག་ཕྱག་གཉིས་པ་དང༌། སློབ་མ་གྷསྨ་རཱིར་གསལ་བར་གྱུར་ཞེས་མོས་ཤིང༌། སློབ་དཔོན་ལ་རྒྱབ་མི་སྟོན་པའི་འགྲོས་ཀྱིས་སློབ་དཔོན་ནུབ་དང་སློབ་མ་ཤར་དུ་ལངས་ལ་ཕྱོགས་ཐམས་ཅད་རང་བཞིན་མེད་པ་མཉམ་པ་ཉིད་དོ། །སློབ་དཔོན་གྱི་མིག་གཉིས་ཛཿལས་སྐྱེས་པའི་ཉི་ཟླ་འོད་འཕྲོ་བ་སེར་པོ་ཅན་དུ་གྱུར།

ཅེས་མོས་ཤིང་སློབ་དཔོན་གྱི་གཡོན་དྲིལ་བུ་དང་བཅས་པའི་རྡོ་རྗེ་ཁུ་ཚུར་ལྟེ་བའི་ཐད་དུ་ཐིག་སྐུད་བཟུང་ལ་ཛྫཿཛྫཿཛྫཿབརྗོད་ཅིང༌། སླར་ཛྫཿ གསུམ་བརྗོད་ནས་ རང་དང་སློབ་མས་ཛྫཿགསུམ་བརྗོད་ཅིང༌། གཡོན་རྡོ་རྗེ་ཁུ་ཚུར་གྱིས་བླངས་ཏེ་ལྟེ་བར་བཟུང༌། དེ་ནས་སློབ་དཔོན་རྐང་པ་གཡོན་སྐྱིལ་ཀྲུང་ཕྱེད་པ་དང༌། གཡས་པའི་མཐིལ་ས་ལ་བཙུགས་ཤིང་སློབ་མས་དེ་ལས་ལྡོག་སྟེ་འདུག་ལ། གཉིས་ཀའི་མཐེ་བོས་ཐིག་སྐུད་ས་ལ་སྦྱར་ཏེ། ཨོཾ་ཨཱཿཧཱུྂ། བརྗོད་པས་ཤར་ནུབ་ཀྱི་ཚངས་ཐིག་གདབ། སྡོམ་འབྱུང་གི་བཅུ་བདུན་པ་ལས། ནུབ་དང་ལྷོ་ཡི་གནས་སུ་ནི། །སློབ་དཔོན་ངེས་ན་ཡང་དག་གནས། །ཤར་དང་བྱང་གི་ཕྱོགས་སུ་ཡང༌། །སློབ་མ་གནས་ཏེ་མཉམ་གཞག་པ། །ཞེས་པའི་དོན་ནོ། ། དེ་ནས་སློབ་དཔོན་གྱི་རྐང་མཐིལ་དུ་ཧཱུྂ་ལས་སྣ་ཚོགས་རྡོ་རྗེ་འོད་འཕྲོ་བ་རེ་རེ་གསལ་བར་གྱུར། ཅེས་པས་རྡོ་རྗེའི་རྐང་སྟབས་ཀྱིས་གཡས་སྐོར་དུ་སོང་སྟེ་སློབ་དཔོན་ལྷོ་དང་སློབ་མ་བྱང་དུ་གནས་ལྷོ་བྱང་གི་ཚངས་ཐིག་དང༌། སློབ་དཔོན་མེ་དང་སློབ་མ་རླུང་དུ་གནས་པས་ཟུར་ཐིག་དང་པོ་དང༌། དཱ་རི་ཀ་པས། གཡོན་ནས་བསྐོར་བའི་སྦྱོར་བ་ཡིས། །རྣམ་པ་ཀུན་ཏུ་ཐིག་གདབ་བྱ། །མཚམས་ཀྱི་ཆ་ནི་གཡས་སུ་སྟེ། །ཞེས་མཚམས་གཡོན་སྐོར་དང་ཕྱོགས་གཡས་སྐོར་དུ་བྱེད་པའང་བཤད་དོ། ། སློབ་དཔོན་བདེན་བྲལ་དང་སློབ་མ་དབང་ལྡན་དུ་གནས་པས་ཟུར་ཐིག་གཉིས་པ་དང༌། སླར་ཡང་སློབ་དཔོན་མེ་དང་སློབ་མ་དབང་ལྡན་དུ་གནས་པས་ཤར་གྱི་རྩ་ཐིག་དང༌། སློབ་དཔོན་བདེན་བྲལ་དང་སློབ་མ་མེ་རླུང་དུ་ལྷོ་དང་ནུབ་ཀྱི་རྩ་ཐིག་དང༌། སློབ་དཔོན་རླུང་དང་སློབ་མ་དབང་ལྡན་དུ་གནས་པས་བྱང་གི་རྩ་ཐིག་གདབ་བོ། །སྐོར་ཕྱོགས་དང་རྐང་སྟབས་སོགས་ཀུན་ལ་ངེས་པར་བྱ་ཞིང༌༑ རྡོ་རྗེ་ཁུ་ཚུར་གྱིས་ཐིག་སྐུད་རྟག་ཏུ་འཛིན་མ་ནུས་ན་གནས་ཐིག་ཆེན་བརྒྱད་དང་ཐིག་བཞིའི་ཡུན་རྡོ་རྗེ་ཁུ་ཚུར་གྱིས་བཟུང་ལ།

དེ་ལྷག་རྣམས་ལ་ཅི་བདེར་བྱའོ། །ཐེག་ཆེན་བརྒྱད་ཀྱི་ཚེ་ཐིག་སྐུད་ཆད་པ་སོགས་བྱུང་ན་མཚན་མ་ངན་པས་བཟློག་པའི་ཐབས་བྱའོ།། སྤྱི་རྒྱུད་ལས། ལྟས་ངན་བྱུང་ན་དངོས་མི་འགྲུབ། །རིང་ཐུང་ཆེར་ན་ནད་ཀྱིས་ཐེབས། །ཞེས་དང༌། དེ་བས་ཐམས་ཅད་ནན་ཏན་དུ། །མཁས་པས་ལེགས་པར་ཐིག་གདབ་བོ། །ཞེས་དང༌། དཱ་རི་ཀ་པས། ཕྱོགས་འཁྲུག་སློབ་མ་ཉོན་མོངས་འགྱུར། །ཞེས་གསུངས་པ་ལྟར་རོ། ། ཐིག་རྩ་དངོས་ནི་ལོགས་གཏུབ་སོགས་ལོགས་ན་ཡོད་པ་ལྟར་གདབ་ཅིང༌། དཀྱིལ་འཁོར་ནི་དབུས་སུ་ཆ་ཆེན་གཅིག་ཁྱམས་དང༌། དེའི་ནང་དུ་ལྷ་སྣམ་གྲུ་བཞི། དབུས་སུ་པདྨ་འདབ་བརྒྱད་མུ་ཁྱུད་གེ་སར་དང་བཅས་པ་བྲི་ཞིང༌། རྟ་བབས་སྣམ་བུ་བཅུ་གཅིག་གཉིས་མཉམ་དགུ་མཉམ༑ གུ་ཎ་ཧ་རི་དང་བཅས་པའི་ཕྱི་རོལ་དུ་ཆ་ཆེན་གཅིག་གི་སུམ་གཉིས་ཀྱི་པད་ར་དང་ཆ་ཆེན་གཅིག་གི་དུར་ཁྲོད་དང༌། ཆ་ཆེན་གཅིག་རྡོ་ར་དང་ཆ་ཆེན་གཅིག་གིས་མེ་རི་བྱའོ།། སྡོམ་འབྱུང་ལས། རྡོ་རྗེ་ར་བའི་ནང་དུ་ནི། །དུར་ཁྲོད་ཀྱིས་ནི་བརྒྱན་པའོ། །ཞེས་དང༌། རྡོ་རྗེ་མཁའ་འགྲོ་ལས། ཕྱི་རོལ་འོད་ཀྱི་དཀྱིལ་འཁོར་དུ། །ཚོན་གྱི་ས་ཡི་ཉིས་འགྱུར་ཚངས། །ཞེས་སོགས་གསུངས་པའི་དོན་ནོ། ། ཟླུམ་ཐིག་བསྐོར་བའི་ཚེ་སེང་ལྡེང་གི་ཕུར་བུ་སྟེང་རྡོ་རྗེ་རྩེ་ལྔ་པ་དང༌། འོག་རྡོ་རྗེ་རྩེ་གཅིག་པའི་རྣམ་པ་ཅན་ཧཱུྂ་ལས་སྐྱེས་པའི་རྡོ་རྗེ་ཕུར་བུར་གྱུར་པར་དམིགས་ནས། ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱཾ་ཧཱུྂ། ཞེས་བརྒྱ་རྩ་བརྒྱད་བཟླས་ལ། ཐོ་བ་སྔར་ལྟར་བསྐྱེད་ལ་གདབ་རྡུང་གི་སྔགས་བརྗོད་ཅིང་ཐིག་ཆེན་བརྒྱད་ཀྱི་དབུས་ཀྱི་རྒྱ་གྲམ་མ་འཛོལ་བར་གདབ། འདིར་སྔགས་བརྗོད་པ་མ་གཏོགས་བགེགས་ཞེས་བྱ་བའི་འདོན་པ་མི་དགོས་ལ། ཕུར་བུ་གདབ་རྡུང་གི་སྔགས་དང་ཐོ་བས་རྡེག་པ་སོགས་བསམ་གཏན་གྱིས་བྱས་ཀྱང་རུང་ངོ༌། །དེ་ནས་ཐིག་སྐུད་གཉིས་གདབ་རྒྱུ་དངོས་སུ་ཕུར་བུའི་མགུལ་དུ་བཏགས་པ་རེས་མོས་བཟུང་ལ་སྐོར་ཕྱོགས་སྔར་ལྟར་བྱས་ལ།

དབང་ལྡན་ནས་བརྩམས་ཏེ་སྐོར་དགོས་པ་རེ་བཞི་པ་ལས་བཤད། འཁོར་ཡུག་དང་ལྟ་བ་རྣམས་བསྐོར་ཏེ་ཟིན་པ་དང༌༑ སློབ་དཔོན་གཡོན་བརྐྱང་གིས་གནས་པས་ལག་གཉིས་རྡོར་དྲིལ་ཐོགས་པའི་མཛུབ་མོ་གཉིས་ལྕགས་ཀྱུ་ལྟར་བྱས་ལ་ཕན་ཚུན་འཁྱུད་པ་སྐམ་པའི་ཕྱག་རྒྱ། ཨོཾ་བཛྲ་ཀཱི་ལ་ཨུདཀཱི་ལ་ཡ་སརྦ་ཀཱི་ལཱན་བཛྲ་དྷ་ར་ཨཱ་ཛྙཱ་པ་ཡ་ཧཱུྂ་ཧཱུྂ་ཧཱུྂ་ཧཱུྂ་ཕཊ་ཧོཿ ཞེས་ཕུར་བུ་ཕྱུང་ངོ༌། །དེ་ནས་ སློབ་དཔོན་གྱིས། རྡོར་དྲིལ་འཛིན་པས་དཀྱིལ་འཁོར་གྱི་དབུས་སུ་ཤར་དུ་ཁ་ཕྱོགས་པས་འགྲེངས་ཏེ། རང་ཉིད་དགྱེས་པ་རྡོ་རྗེ་སྒྱུ་མ་ལྟ་བུའི་མིག་གཉིས་སུ་ཧཱི་ལས་བྱུང་བའི་ཉི་ཟླ་འོད་ཟེར་སེར་པོ་ཅན་དུ་གྱུར་པར་མོས་པས། ཁྲོ་བོའི་ལྟ་སྟངས་ཀྱིས་ཕྱོགས་ཀུན་ཏུ་ལྟ་ཞིང༌། ཧཱི་ཧཱི་ཧཱི་ཧཱི། ཐར་པའི་སྒོའི་གེགས་སུ་གྱུར་པའི་སྒྲིབ་པ་རྣམས་དབྱེ་བར་བགྱིའོ། །ཞེས་པས་སྒོའི་ནང་གི་རྩིག་པ་དང་འདོད་སྣམ་ཕ་གུ་རྣམས་ཀྱི་ཐིག་འཕྲེད་དུ་ཡོད་པ་དེ་དག་ཕྱིའོ། །ཚངས་ཐིག་རྣམས་མ་ཕྱིས་པ་གལ་ཆེའོ། །དེ་ནས་ཐིག་སྐུད་རིན་པོ་ཆེའི་སྣོད་དུ་བཞག་ལ། ཨོཾ་ཨ་ཀཱ་རོ་གསུམ་གྱིས་གཏོར་མ་ཕུལ། ཨོཾ་ཨཱཿཧཱུྂ། བཛྲ་མུཿ ཞེས་ཡེ་ཤེས་པ་གཤེགས་ལ་ཐིག་སྐུད་བསྡུའོ། ། གཉིས་པ་ནི། དཀྱིལ་འཁོར་གྱི་སྟེགས་བུར་ལས་ཐིག་གི་སྟེང་དུ་ལྷ་གནས་སོ་སོར་དྲི་བཟང་བྱུགས་ལ། ཨོཾ་དེ་ཝ་པི་ཙུ་སོགས་ལྷ་རང་རང་གི་སྔགས་ཀྱི་གཙོ་བོའི་གནས་སུ་དྲིའི་ཐིག་ལེ་གྲུ་བཞི་པ་དང༌། ལྷ་གནས་གཞན་རྣམས་སུ་དྲི་ཐིག་ཟླུམ་སྐོར་རེ་བྱ། འདི་ནི་རྡོ་རྗེ་མཁའ་འགྲོ་ལས། བདུད་རྩི་ལྔས་ནི་ཀུན་ཏུ་བྱུག །དེ་བཞིན་གཤེགས་པའི་གནས་རྣམས་སུ། །ཙནྡན་སོགས་པའི་གྲུ་བཞི་བྱ། །ཕལ་པ་ཡི་ནི་གནས་རྣམས་སུ༑ ༑སོ་སོར་ཟླུམ་པོ་བྱས་ནས་ནི། །ཞེས་པའི་དོན་ནོ། ། སླར་ཡང་རང་གི་སྔགས་ཀྱི་དྲི་ཐིག་སྟེང་དུ་མེ་ཏོག་གི་ཚོམ་བུ་བཀོད། ས་ར་ཧ་དང༌། དཱ་རི་ཀ་པ་དང༌། དོན་ཡོད་ཞབས་རྣམས་ཀྱིས་ལྷ་རང་རང་གི་སྔགས་ཀྱི་དྲི་ཐིག་གི་སྟེང་དུ་མེ་ཏོག་འགོད་པར་བཤད་ཅིང༌།

དོན་ཡོད་ཞབས་རྣམས་ཀྱིས་ཚོམ་བུ་དེ་ཉིད་གདན་དུ་བཤད་ཀྱི་ཚོམ་བུ་ལྷ་བསྐྱེད་པ་མིན་ནོ། །ཞེས་བཤད་པའི་དོན་ནོ། ། དེའི་མཐར་ལྷ་གྲངས་དང་མཉམ་པའི་མཆོད་པ་བྱུང་ན་རབ། མ་བྱུང་ཡང་ཅི་འབྱོར་བ་མཆོད་ཕྲེང་ལྟར་བཤམས་ལ། རང་ཁ་མཎྜལ་ལ་ཕྱོགས་པས་བདག་གི་མཆོད་པ་སོགས་སྒྲུབ་མཆོད་ཀྱི་སྐབས་འོག་ཏུ་འཆད་པར་འགྱུར་བ་ལྟར་བཤམས་ལ། བདག་གི་རྣལ་འབྱོར་རྫོགས་པར་བྱས་ལ་ཐུན་བསྡུས་ཤིང་སྐད་ཅིག་མའི་ཧེ་རུ་ཀར་གསལ་བས། མཎྜལ་བསངས་སྦྱངས། སྟོང་པའི་ངང་ལས་འོག་ཏུ་སྲ་ཞིང་མཁྲེགས་ལ་དུམ་བུ་གཅིག་ཏུ་གྱུར། ཅེས་པ་ནས་དེ་གཉིས་ཀྱི་བར་དུ་གཞི་དུས་ཞེས་པ་དོར་ནས། དེ་གཉིས་ཀྱི་བར་དུ་ཧཱུྂ་དང་ཨཾ་སྔོན་པོ་འབར་ཞིང་འཛེགས་པས་ཞེས་དང༌། རྒྱུའི་ཧེ་རུ་ཀ་ཞེས་པའི་མལ་དུ་བཅོམ་ལྡན་འདས་དཔལ་དགྱེས་པ་རྡོ་རྗེ་ཞེས་བཅུག་ནས་སྒེག་ཅིང་བཞད་པའི་ཚུལ་གྱིས་སྒོ་བཞི་བསྲུང་བའོ། །ཞེས་པའི་བར་མ་གཏོགས་ནམ་མཁའ་ནཱ་ད་འཇུག་པ་ཡང་ཡབ་ཡུམ་འོད་དུ་ཞུ་བ་དང༌། སླར་ཞུ་བ་གླུས་བསྐུལ་སོགས་ནི་མཎྜལ་བསྐྱེད་པ་ལ་བྱེད་མི་དགོས་ཤིང་བདག་བསྐྱེད་ཁོ་ན་ལའོ། །དེ་ནས་ཡབ་ཀྱི་ཐུགས་ཀར་པད་ཉི་ལ་ཧཱུྂ་ལས་རྡོ་རྗེ་སྔོན་པོ་ཧཱུྂ་གིས་མཚན་པ་ལྷ་མོ་བཅུ་བདུན་གྱི་ཞེས་པ་ནས། ཝཱ་སི་ནི་བཛྲ་སྭ་བྷཱ་ཝ་ཨཱཏྨ་ཀོ྅ཧཾ་གི་བར་སྒྲུབ་ཐབས་ལྟར་བསྒོམས་ནས། ནམ་མཁར་བཏེག་པའི་དཀྱིལ་འཁོར་གྱི་ལྷ་ཚོགས་རྣམས་ལ་ཨོཾ་ཛཿཧཱུྂ་སོགས། ཤཔདའི་བར་གྱིས་མཆོད་ལ། ཞེ་སྡང་རྡོ་རྗེ་སོགས་ཀྱིས་བསྟོད། རང་གི་སྙིང་ཁ་ནས་གཽ་རཱི་སོགས་ལྷ་མོ་བཞི་སྤྲོས་ནས་ནམ་མཁར་གནས་པའི་དཀྱིལ་འཁོར་རྣམས་མཎྜལ་གྱི་དམ་ཚིག་པ་ལ་འགུགས་པ་དང༌། གཞུག་པ་དང༌། བཅིང་བ་དང༌། མཉེས་པར་བྱས།

བྷ་ཝ་བྷ་དྲས། ལྷའི་འཁོར་ལོ་སྐད་ཅིག་གིས་བསྐྱེད་ནས་ནམ་མཁར་གནས་པ་དང་གཅིག་ཏུ་བསྲེ་བར་གསུངས་པའི་དོན་ནོ། །ཨོཾ་བཛྲ་གཽ་རཱི་ཨཱ་ཀརྵ་ཡ་ཛཿ སོགས་སྔགས་བཞི་པོ་རྒྱ་དང་བཅས་པ་བརྗོད་ལ། སླར་ཡང་ཐུགས་ཀའི་ས་བོན་གྱི་འོད་ཀྱིས་དབང་གི་ལྷ་རིགས་ལྔ་ཞེས་པ་ནས། བུམ་པའི་ཆུས་ལུས་ཐམས་ཅད་གང་བདེ་བ་ཆེན་པོའི་རང་བཞིན་དུ་གྱུར་གྱི་བར་དང༌། དེ་ནས་གསང་དབང་སོགས་ཆུ་ལྷག་མ་ཡར་ལུད་པ་ལས་གཙོ་བོ་ཡབ་ཡུམ་དང་གཽ་རཱི་པུཀྐ་སཱི་རྣམས་ལ་ཞེས་པ་ནས། དོན་གྲུབ་ཀྱིས་དབུ་བརྒྱན་པར་གྱུར་གྱི་བར་སྒྲུབ་ཐབས་ལྟར་བྱས་ལ། མཆོད་པ་བྱིན་གྱིས་བརླབས་ནས་མཆོད་ཕྲེང་ལྟར་ཕྱི་ནང་གསང་བ་དེ་ཁོ་ན་ཉིད་མཆོད་པ་རྒྱས་བསྡུས་ཅི་རིགས་པས་མཆོད་བསྟོད་བྱས་ལ། སླར་སྟ་གོན་གྱི་ལྷ་མཎྜལ་དུ་བཞུགས་པ་དེ་དང་ཕྱོགས་བཅུའི་སངས་རྒྱས་བྱང་སེམས་ལ་དམིགས་ནས་ མར་མེ་མཛད་བཟང་པོས། སླར་ཡང་འཁོར་འདས་མཆོད་ནས་ནི། །ཞེས་པའི་དོན་ནོ། ། ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏཱིཙྪ་སྭཱ་ཧཱ། ནས༑ ཤཔདའི་བར་བརྗོད་ལ། རྡོར་དྲིལ་དང་སྤོས་རིང་ཐོགས་པུས་མོ་བཙུགས་ཏེ་ལྕེ་ཧཱུྂ་ལས་སྐྱེས་པའི་རྡོ་རྗེར་གྱུར་པར་མོས་ལ། ཧེ་རུ་ཀ་དཔལ་དཔའ་བོ་ཆེ། །རིག་པའི་རྒྱལ་པོ་ཁྱོད་ལ་འདུད༑ ༑གཉིས་མེད་ཡེ་ཤེས་ལས་བྱུང་བའི། །ཁྱབ་བདག་དངོས་གྲུབ་བདག་ཉིད་ཅན། སྤྱི་རྒྱུད་ལས་བྱུང༌། །སྟོན་པའི་གཙོ་བོ་ཁྲག་འཐུང་མཆོག །བདག་མེད་མ་དང་ཡང་བདག་སྦྱོར། ། ཕྱོགས་མཚམས་རྣམས་ཀྱི་མཁའ་འགྲོ་དང༌། །རིག་པའི་ལྷ་རྣམས་རྫུ་འཕྲུལ་ལྡན། །བྱང་ཆུབ་སེམས་དཔའ་ལ་སོགས་ཀུན། །མ་ལུས་བདག་ལ་དགོངས་སུ་གསོལ༑ ༑སློབ་མ་རྣམས་ལ་ཕན་པ་དང༌། །ཁྱེད་རྣམས་ལ་ཡང་མཆོད་པའི་ཕྱིར། །བདག་ཉིད་ཀྱེ་ཡི་རྡོ་རྗེ་ཅན། །དགྱེས་པ་རྡོ་རྗེའི་དཀྱིལ་འཁོར་ནི། །ཇི་ལྟར་ནུས་བཞིན་ཉེར་སྤྱོད་པས། །ནངས་པར་དཀྱིལ་འཁོར་བྲི་བར་འཚལ། །བདག་ཅག་འཁོར་དང་བཅས་པ་ལ། །རྗེས་སུ་བརྩེ་བས་ཉེར་དགོངས་ཏེ། །དཀྱིལ་འཁོར་དང་བཅས་ཐམས་ཅད་ནི། །ཉེ་བར་འབྱོན་པར་མཛད་དུ་གསོལ༑ ༑ཞེས་གསུམ་གྱིས་གསོལ་བ་བཏབ་པས་ལེགས་པར་གནང་བར་བསམ་མོ།།

ལྷ་སྟ་གོན་འདི་བུམ་པ་སྟ་གོན་གྱི་རྗེས་སུ་ཕྱག་ན་རྡོ་རྗེ་མཁའ་འགྲོ་མས་གསུངས་ཤིང༌། མར་མེ་མཛད་བཟང་པོས་འདི་ལྟར་བཞེད་པ་ལུགས་འདི་གཉིས་གང་བདེ་བྱའོ། ། གསུམ་པ་ནི། གསེར་རམ། ཟངས་སམ། དངུལ་ལས་བྱས་པའི་རྣམ་རྒྱལ་བུམ་པ་ལྟོ་བའི་ཐད་ཀར་སོར་ཉི་ཤུ། འཁོར་ཡུག་ཏུ་མཐོ་ལྔ། དཔངས་སོར་བརྒྱད། མཆུ་འཕྱངས་པ་སོར་གཉིས་དང་ལྡན་པ། བུམ་པ་གཞན་རྣམས་ཆེ་ཆུང་རན་པ་རབ་ལྷ་གྲངས་དང་མཉམ་པ་མ་བྱུང་ན་བཤད་མ་ཐག་པའི་རྣམ་རྒྱལ་དང༌། ལས་བུམ་ཚད་གང་ཡང་རུང་བ་སྟེ༑ ཟུང་འཇུག་གསལ་བ་ལས། བུམ་པ་དེ་དག་ནང་ན་ནི། །རྣམ་རྒྱལ་མཚན་ཉིད་ལྡན་པར་བྱ། །སོར་མོ་བརྒྱད་ཀྱི་ཚད་ཀྱི་ནི། །མགྲིན་པ་མཐོ་ཞིང་རྣམ་པར་མཛེས། །ལྟོ་བའི་རྒྱར་ནི་མཐོ་ལྔའོ། །གལ་ཏེ་འདི་ལས་ཚད་ཞན་ན། །ཡོན་བདག་བདེ་བར་འགྱུར་མ་ཡིན། །ནོག་པ་རྣམ་པར་སྤང་བ་དང༌། །བཙའ་བ་དོར་ཞིང་མ་འབྱོར་བ། །བུག་པ་རྣམ་པར་སྤང་བ་དང༌། །དེ་བཞིན་གས་པ་མེད་པར་བཟུང༌། །ཞེས་རྣམ་རྒྱལ་ལ་དེ་ལྟར་དགོས་པ་གསུངས་སོ། །བུམ་པ་གཞན་རྣམས་ལའང་མ་ངེས་པར་བཞེད་པའོ༑ ༑ གཉིས་ཀ་བཙའ་བ་དང་ནོག་པ་ཞབས་སྟེགས་འབྱར་བ་སོགས་ཡོ་གས་འཁྱོག་བུག་རལ་བ་སོགས་མེད་པ། མཆུ་འཕྱངས་ཤིང་མགྲིན་པ་རིང་ལ་གསུས་པ་ཆེ་བ་དང་ནག་པོ་མེད་པ་རྒྱུ་རང་བཞིན་གྱིས་དཀར་ན་དེས་ཆོག་ལ། མིན་ན་ས་དཀར་དང་ཧ་ཤིག་ལ་སོགས་པས་དཀར་པོར་བསྒྱུར་བ་ལ། རྣམ་རྒྱལ་གྱི་ལྟོ་བའི་ཕྱིའི་ཕྱོགས་མཚམས་སུ་སྟོད་ཀྱི་ཆར་པད་ཟླར་ལྷ་མོ་བརྒྱད་ཀྱི་ཕྱག་མཚན་ནམ་ས་བོན། བར་གྱི་ཆ་ལ་ཕྱོགས་བཞིར་པད་ཟླ་ལ་རོལ་ཆ་མ་བཞིའི་ས་བོན་ནམ་ཕྱག་མཚན། འོག་གི་ཆ་ལ་ཕྱོགས་བཞིར་པད་ཟླ་ལ་སྒོ་མ་བཞིའི་ས་བོན་ནམ་ཕྱག་མཚན་བཀོད་ཅིང༌། རྣམ་རྒྱལ་གྱི་ཤར་ངོས་གཽ་རཱིའི་མཚན་མའི་སྟེང་པད་ཉིའི་གདན་ལ་གཙོ་བོ་ཡབ་ཡུམ་གྱི་གཡས་དང་པོའི་ཕྱག་མཚན་གྱི་ལྟེ་བར་ས་བོན་བྲིས་པ་དང༌། ལས་བུམ་ལ་ལྟོ་བའི་ཕྱི་ངོས་ཀྱི་མདུན་དུ་པད་ཟླར་ཐོད་པའི་ནང་དུ་སྦྲུལ་གྱི་ལྟོ་བར་གྷཾ་བྲིས་པ་ལ་མགུལ་ཆིངས་ནི་དར་རམ་རས་མདོག་གང་ཡང་རུང་བ་ལ་ཟུང་གི་རྣམ་རྒྱལ་ལ་མགུལ་ཟེ་པྲོག་ལྔ་པ་དང༌།

ལས་བུམ་ལ་མགུལ་ཆིངས་གཅིག་ཁ་དོག་གང་རུང་གི་མགུལ་ཟེ་པྲོག་གསུམ་པས་བཅིངས་ལ་ཧཱུྂ་བདུན་བཟླས་པའི་སྲད་བུ་དཀར་པོ་བདུན་གྱིས་མགུལ་ཆིངས་དཀྲི་ཞིང༌༑ སྲད་བུ་དེས་མགུལ་ཆིངས་འཆིང་བར་བི་བྷུ་ཏས་བཤད་པ་དང༌། ཀླུའི་དབྱངས་ཀྱིས། གོས་ནི་དཀར་པོ་ཆེན་པོ་ཡིས། །བུམ་པའི་མགྲིན་པ་བཅིང་བར་བྱ། །གོས་ཀྱི་སྟེང་དུ་སྲད་བུ་དག །དཀར་པོ་ཆོ་ག་མཁས་པས་དགོད། །ཞེས་གསུངས་པའི་རྗེས་འབྲངས་སོ། ། ཨོཾ་བཛྲ་ཤི་ཥ་ར་རུ་ཊ་མ་ཊ་དི་ཤཾ་བྷནྡྷ་ཧཱུྂ། བརྗོད། གུ་གུལ་གྱིས་བདུག །ཡུངས་ཀར་ལ་སྔགས་བཟླས་པས་བྲབ། བགེགས་བསྐྲད་ལ། ཆུ་གཙང་དྲི་བཟང་གི་སྦགས་པས་སུམ་གཉིས་བཀང་ཞིང༌། དཱ་རི་ཀ་པས། བསང་བདུག་བགེགས་བསྐྲད་སྔོན་འགྲོ་བས། །དྲི་ཞིམ་པ་ཡི་ཆུས་བཀང་སྟེ། །ཞེས་གསུངས་པའི་དགང་བའི་ཆུ་ནི། ཉིན་མོ་འབྱུང་གནས་ཀྱིས། རྟ་བོང་བུས་མ་བསྒྲོད་པའི་ཆུ་བླངས་ལ་སྣོད་གཞན་དང་མ་རེག་པའི་སྲོག་ཆགས་མེད་པའི་དྲི་བཟང་དང་འདྲེས་པས་དགང་བར་བཤད་ཅིང༌། ཆུ་ལ་འོ་མ་དང་ཆང་བསྲེ་བ་ས་ར་ཧས་བཤད་དོ། ། ཨོཾ་ཏཔྟེ་ཏཔྟེ་མ་ཧཱ་ཏཔྟེ་སྭཱ་ཧཱ། ལྷའི་ཆུ་གངྒཱ་དྲངས་ཏེ་བུམ་པའི་ཆུ་དང་དབྱེར་མེད་དུ་གྱུར་ཞེས་མོས་ལ།་་་གསེར།་་་དངུལ། བྱི་རུ། མུ་ཏིག །མུ་མེན་ཏེ་རིན་པོ་ཆེ་ལྔ། ཏིལ། ནས། གྲོ། སྲན་མ། འབྲས་ཏེ་འབྲུ་ལྔ། སླེ་ཏྲེས། དབང་ལག །ཤུ་དག་དཀར་པོ། ཀཎྜ་ཀ་རི། རྒྱ་མཚོའི་ལྦུ་བ་སྟེ་སྨན་ལྔ། ག་པུར། གུར་གུམ། ཙནྡན་དཀར་དམར། གླ་རྩི་སྟེ་དྲི་ལྔ། ཏིལ། མར། ལན་ཚྭ། བུ་རམ། སྦྲང་རྩི་སྟེ་སྙིང་པོ་ལྔ་ཡང་བླུགས། ཡལ་འདབ་དང་ལྡན་པའི་འོ་མ་ཅན་གྱི་ཤིང་གིས་ཁ་བརྒྱན་ལ། རྡོ་རྗེ་མཁའ་འགྲོ་ལས། །ཁ་ནི་ཤིང་ལོ་གསར་པས་དགང༌། ཞེས་གསུངས་པ་དང༌། སྤྱི་རྒྱུད་ལས། ལྡུམ་བུ་བཟང་པོ་དང་ནི་ཤིང་གིས་ཁ་བརྒྱན་པར་གསུངས་སོ། །ཡེ་ཤེས་རྡོ་རྗེའི་འགྲེལ་པ་ལས། མགུལ་ཆིངས་ལ་ལྕི་བས་བརླན་པའི་སྟེང་དུ། རྩ་དཱུརྦ་ཉག་མ་བདུན་བགེགས་ལ་སོགས་པ་མི་འཇུག་པའི་དོན་དུ་འཛུགས་པར་བཤད་པ་ལྟར་ཡིན་ནོ། །

དེའི་སྟེང་དུ་མཆོད་ཡོན་གྱི་ཆེད་དུ་དུང་ཆོས་ཀྱི་ནང་དུ་དྲི་བཟང་དང་བདུད་རྩི་ལྔ་དང་ལྡན་པའི་ཆུར། ཨོཾ་བཛྲ་ཨ་མྲྀ་ཏ་ཨུ་ད་ཀ་ཋཿཧཱུྂ། བདུན་བཟླས་པས་བདུད་རྩིའི་ཆུར་མོས་ལ་རྣམ་རྒྱལ་གྱི་སྟེང་དུ་བཞག །དེའི་སྟེང་དུ་རྡོ་རྗེ་ལ་མེ་ཏོག་གི་ཕྲེང་བ་དང་སྲད་བུ་ཁ་དོག་ལྔ་ལྡན་བཏགས་ལ་རང་གི་མདུན་དུ་རྣམ་རྒྱལ་བུམ་པ་རང་གི་གཡས་དང༌། ལས་བུམ་གཡོན་དུ་བཞག་པའི་བུམ་པ་ལྷ་གྲངས་དང་མཉམ་པ་ཡོད་ན། རྣམ་རྒྱལ་དབུས་དང་བུམ་པ་གཞན་རྣམས་ལྷ་བསྐྱེད་པ་ལྟར་ཕྱོགས་མཚམས་སུ་བཀོད། དེ་གཉིས་གང་བྱེད་ཀྱི་མདུན་དུ་མཆོད་ཕྲེང་ནས་འབྱུང་བ་ལྟ་བུའི་མཆོད་པ་རྒྱས་བསྡུས་གང་རུང་བཤམ་མོ། །དེ་ནས་བུམ་པ་བསངས་སྦྱངས། སྟོང་པའི་ངང་ལས་བཾ་ལས་བྱུང་བའི་རིན་པོ་ཆེའི་བུམ་པ་ཁ་གཡེལ་བ། མཆུ་འཕྱངས་པ། ལྟོ་བ་ལྡིར་བ། ཞབས་ཞུམ་པ། ལྷའི་གོས་ཀྱི་མགུལ་ཆིངས་བཅིངས་ཤིང་དཔག་བསམ་ཤིང་གིས་ཁ་བརྒྱན་པ། བཅུད་བཟང་པོས་ཡོངས་སུ་གང་བ་མཚན་ཉིད་ཐམས་ཅད་ཡོངས་སུ་རྫོགས་པ་གཉིས་སམ་བརྒྱད་ལས་རྣམ་རྒྱལ་བུམ་པའི་ནང༌། པྲཛྙཱ་རཀྵི་ཏས། རྣམ་པར་རྒྱལ་བའི་བུམ་པ་རུ། །ལྷ་ཡི་འཁོར་ལོ་རྫོགས་པར་ཡང༌། །སྐད་ཅིག་གིས་ནི་བསམ་པར་བྱ། །གཞན་དུ་འཁོར་ལོས་རྗེས་འབྲང་བ། །རིགས་དང་བཅས་པ་བསམ་པར་བྱ། །ཞེས་གསུངས་པའི་དོན་ནོ། ། སྣ་ཚོགས་པདྨ་འདབ་བརྒྱད་ཀྱི་དབུས་དང་ཕྱོགས་མཚམས་འདབ་མ་བརྒྱད་ལ་སྣ་ཚོགས་པདྨ་རེ་རེ། དེ་དག་གི་ཕྱིའི་ཕྱོགས་མཚམས་བརྒྱད་ལ་སྣ་ཚོགས་པདྨ་རེ་རེ་ལས་དབུས་ཀྱི་པདྨའི་ལྟེ་བར་ཉི་མའི་དཀྱིལ་འཁོར་གྱི་སྟེང་དུ༑ ཕུང་པོའི་བདུད་ཚངས་པ་སེར་པོ་ཞེས་པ་ནས་སྒེག་ཅིང་བཞད་པའི་ཚུལ་གྱིས་བཞུགས་པ་ཞེས་པ་མ་གཏོགས་སྒོ་བཞི་བསྲུང་བ་ཞེས་མི་བརྗོད་ཅིང༌། རོལ་ཆ་མ་བཞི་བསྐྱེད་པའི་ཚེ་ལྷ་རྣམས་ཟུར་བཞི་ཞེས་མི་བརྗོད་པར་མཁའ་འགྲོ་མ་བརྒྱད་ཀྱི་ཕྱི་རོལ་གྱི་མཚམས་བཞིའི་སྣ་ཚོགས་པདྨའི་སྟེང་དུ་ཉི་ཟླའི་བར་གྱི་ཐིག་ལེ་ཞེས་དང༌།

སྒོ་མ་བཞིའི་ཚེ་དེ་དག་གི་ཕྱོགས་བཞིའི་སྣ་ཚོགས་པདྨའི་སྟེང་གི་ཉི་ཟླའི་བར་གྱི་ཐིག་ལེ་ཞེས་དང༌། ཤར་སྒོ་ཞེས་པའི་མལ་དུ་ཤར་དུ་སྟག་གདོང་མ་ཞེས་དང༌། ལྷོ་ནུབ་བྱང་དུ་ཡང་འགྲེས་ཏེ་བརྗོད། གཞན་ཡང་ལྷ་སྟ་གོན་ལྟར་སྒེག་ཅིང་བཞད་པའི་ཚུལ་གྱིས་བཞུགས་པའོ། །ཞེས་པའི་བར་དུ་བསྐྱེད་ལ། རྣམ་རྒྱལ་གྱི་བུམ་མཚན་རྣམས་སྣ་ཚོགས་པད་ཉི་དང་སྣ་ཚོགས་པད་ཟླ་བཅུ་བདུན་གྱི་སྟེང་དུ་ལྷ་རང་རང་གི་ས་བོན་ལས་བྱུང་བའི་ལྷ་སོ་སོའི་གཡས་དང་པོའི་ཕྱག་མཚན་ས་བོན་གྱིས་མཚན་པ་ཡོངས་སུ་གྱུར་པ་ལས། བཅོམ་ལྡན་འདས་ཡབ་ཡུམ་ལྷ་མོ་བཅུ་དྲུག་དང་བཅས་པ་སྐད་ཅིག་གིས་གསལ་བར་གྱུར་ཅེས་དང༌། ལས་བུམ་གྱི་དབུས་སུ་སྣ་ཚོགས་པདྨ་དང་ཟླ་བའི་གདན་ལ་གྷཾ་ལས་བྱུང་བའི་ཟླ་བའི་གདན་ལ་ཐོད་པ་རྐང་མར་གྱིས་གང་བའི་ནང་དུ་སྦྲུལ་གྷཾ་ཡིག་གིས་མཚན་པ་ཡོངས་སུ་གྱུར་པ་ལས་གྷསྨ་རཱི་ལྗང་གུ་ཞལ་གཅིག་ཕྱག་བཞི་མ། གཡས་དང་པོས་རྐང་མར་གྱིས་གང་བའི་ཐོད་པ་སྦྲུལ་གྱིས་མཚན་པ། གཉིས་པས་མི་འཇིགས་པའི་ཕྱག་རྒྱ། གཡོན་དང་པོས་དཔག་བསམ་ཤིང་གི་ཡལ་ག་དང༌། གཉིས་པས་རིན་པོ་ཆེ་འཛིན་པ། ཞལ་མཆེ་བ་གཙིགས་ཤིང་སྤྱན་གསུམ་གདང་མིག་ཏུ་བསྒྲད་པ། དབུ་སྐྲ་དམར་སེར་གྱེན་དུ་བརྫེས་པའི་སྐྲ་མཚམས་སུ་ཐོད་སྐམ་ལྔའི་དབུ་རྒྱན་དང༌། རློན་པ་ལྔ་བཅུའི་དོ་ཤལ། གཅེར་བུ་རུས་པའི་རྒྱན་ཆ་ལྔས་སྤྲས་པ། ཞབས་གཡོན་བརྐྱང་གཡས་བསྐུམ་པའི་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པ། བུམ་མཚན་གྷཾ་དང་ཐོད་པ་སྦྲུལ་ས་བོན་དང་བཅས་པ་ཡོངས་སུ་གྱུར་པ་ལས་གྷསྨ་རཱི་སྐུ་མདོག་ཕྱག་མཚན་ཐམས་ཅད་ཡོངས་སུ་རྫོགས་པ་གསལ་བར་གྱུར། དེ་ནས་ཡབ་ཀྱི་ཐུགས་ཀར་པད་ཉིའི་སྟེང་དུ་ཧཱུྂ་ལས་རྡོ་རྗེ་ཧཱུྂ་གིས་མཚན་པ་ཞེས་པ་ནས། བུམ་པའི་ཆུས་ལུས་ཐམས་ཅད་གང་བདེ་བ་ཆེན་པོའི་རང་བཞིན་དུ་གྱུར་གྱི་བར་སྒྲུབ་ཐབས་སྔར་ལྟར་དང༌། ཆུ་ལྷག་མ་ཡར་ལུད་པ་ལས་གཙོ་བོ་ཡབ་ཡུམ་དང༌།

གཽ་རཱི་པུཀྐ་སཱི་ཞེས་པ་ནས། དོན་གྲུབ་ཀྱིས་དབུ་བརྒྱན་པར་གྱུར་གྱི་བར་ལྷ་སྟ་གོན་ལྟར་དང༌། ལས་བུམ་གྱི་ལྷ་ལ་འོད་དཔག་མེད་ཀྱིས་དབུ་བརྒྱན་པར་གྱུར། ཅེས་དམིགས་ལ། མཆོད་པ་བྱིན་གྱིས་བརླབས་ཏེ། འབུལ་ཚིག་མཆོད་ཕྲེང་ལྟར། ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་པ་རྒྱས་བསྡུས་སྐབས་དང་སྦྱར་བས་མཆོད་ལ། བསྟོད་པ་ཡང་མཆོད་ཕྲེང་དུ་ཡོད་པ་གཉིས་གང་རུང་གིས་བསྟོད་ཅིང༌། ལས་བུམ་གྱི་ལྷ་ལ། །ཆོས་ཉིད་ཞི་བའི་དབྱིངས་ལས་ཁྲོ་མོར་བཞེངས། །ལྗང་ནག་ཞལ་གཅིག་སྤྱན་གསུམ་མཆེ་བ་གཙིགས། །ཕྱག་བཞིས་སྦྲུལ་སོགས་ཕྱག་མཚན་འབར་བ་ཐོགས། །གཡོན་བརྐྱང་གར་གྱིས་བགེགས་ཚོགས་འཇོམས་ལ་བསྟོད། །ཅེས་བསྟོད་ལ། ཧཱུྂ་ཧཱུྂ་ཞེས་དྲིལ་བུ་དང་བཅས་པའི་རྡོ་རྗེ་ཁུ་ཚུར་གྱིས་བཟུང་ལ། གཡོན་པས་གཟུང་ཐག་གི་སྣེ་མོ་འཛིན་ཅིང་གཡས་པས་ཕྲེང་བ་བཟུང་བ་གྲུབ་ཆེན་ཉིན་མོའི་འབྱུང་གནས་ཀྱི་བཞེད་པའོ། ། རང་གི་ཐུགས་ཀ་ནས་སྔགས་ཕྲེང་ཐོན་གཟུང་ཐག་ལ་འཁྲིལ་ཏེ་སོང་བ། བུམ་པའི་ལྷ་གཙོ་འཁོར་གྱི་ཐུགས་ཀའི་ས་བོན་ལ་ཕོག་པས་ཐུགས་རྒྱུད་བསྐུལ། སྐུ་ལས་ཡེ་ཤེས་ཀྱི་བདུད་རྩིའི་རྒྱུན་བབ་པས་བུམ་པ་གང་བར་གྱུར། ཅེས་དམིགས་ལ། གཙོ་འཁོར་རྣམས་ཀྱི་སྙིང་པོ་བརྒྱ་རྩ་བརྒྱད་རེ་དང༌། ཉེ་སྙིང་དང་ས་བོན་རྩ་སྔགས་རྣམས་སྒྲུབ་ཐབས་སུ་བཤད་པ་ལྟར་ཅི་ནུས་བཟླ་ཞིང༌། བུམ་པའི་ཆུ་ལ་དམིགས་ཏེ། ཨོཾ་བཛྲ་ཨུ་ད་ཀ་ཧཱུྂ། ཞེས་བརྒྱ་རྩ་བརྒྱད་བཟླས་སོ། །དེ་ནས་གཟུང་ཐག་རྡོ་རྗེ་མེ་ཏོག་དང་བཅས་པ་ལས་བུམ་གྱི་སྟེང་དུ་བཞག་ལ། ཨོཾ་ཨཱཿབཛྲ་གྷསྨ་རཱི་ཨོཾ་ཨཱཿཧཱུྂ་ཕཊ་སྭཱ་ཧཱ། ཞེས་བརྒྱ་སོགས་བཟླས། གཙོ་བུམ་དང་ལས་བུམ་ཐུན་མོང་དུ། ཨོཾ་ཨཱཿཧཱུྂ་བརྒྱ་རྩ་བརྒྱད་བཟླས་ལ། ཡི་གེ་བརྒྱ་པ་ལན་གསུམ་བརྗོད་ལ་རྣམ་རྒྱལ་བུམ་པའི་ལྷ་རྣམས་ཆགས་པ་ཆེན་པོས་ཞུ་བ་བྱང་ཆུབ་སེམས་ཀྱི་ངོ་བོར་གྱུར་པ་བུམ་ཆུ་དང་རོ་གཅིག་ཏུ་གྱུར། བུམ་མཚན་ལྷར་གྱུར་པ་རྣམས་ཀྱང་སླར་བུམ་མཚན་གྱི་རྣམ་པར་གྱུར།

ཅེས་མོས། རྣམ་རྒྱལ་བུམ་པའི་སྟེང་གི་དུང་ཆོས་ཀྱི་ཆུ་ལ་དམིགས་ཏེ། ཨོཾ་དེ་ཝ་པི་ཙུ་བཛྲ་ཧཱུྂ་ཧཱུྂ་ཧཱུྂ་ཕཊ་སྭཱ་ཧཱ། ལན་བདུན་དང༌། ཨོཾ་ཨཱཿཧཱུྂ་ལན་བདུན་བཟླས་ལ་རྣམ་རྒྱལ་བུམ་པའི་སྟེང་གི་དུང་ཆོས་ཀྱི་ཆུ་དེ་རྣམ་རྒྱལ་བུམ་པའི་ལྷ་འོད་དུ་ཞུ་བ་དེ་རྣམས་དང་ལས་བུམ་གྱི་ལྷ་ལ་མཆོད་ཡོན་དུ་ཕུལ་བར་དམིགས་ནས། དང་པོ་རྣམ་རྒྱལ་དང་དེ་ནས་ལས་བུམ་གྱི་ནང་དུ་སྦྲེངས་ཤིང༌། ཨོཾ་ཨཱཿཛཿཧཱུྂ་བཾ་ཧོཿཁཾ་རཾ་ཨརྒྷཾ་པྲ་ཏཱིཙྪ་སྭཱ་ཧཱས་ཕུལ། ལས་སྔགས་བཟླས་པས་མེ་ཏོག་དཀར་པོ་གསུམ་གསུམ་ཡང་བུམ་པ་གཉིས་ལ་ཕུལ་ནས་སྤོས་ཀྱིས་བདུག །ཨོཾ་བཛྲ་པུཥྤཾ་པྲ་ཏཱིཙྪ་སྭཱ་ཧཱ། སོགས་ཉེར་སྤྱོད་ལྔས་མཆོད་ལ། ལས་བུམ་གྱི་ལྷས་ཇི་སྲིད་དཀྱིལ་འཁོར་གྱི་བྱ་བའམ། རབ་གནས་ཀྱི་བྱ་བའམ། དབང་གི་ལས་སམ། སྦྱིན་སྲེག་གི་ལས་མ་རྫོགས་པ་དེ་སྲིད་ཀྱི་བར་དུ་བགེགས་རྣམས་བཟློག་པར་མཛོད་ཅིག ༑ཅེས་ཕྲིན་ལས་བཅོལ། བོད་ཀྱི་བླ་མ་ཁ་ཅིག་གིས་གཙོ་བུམ་ལ་རྒྱལ་བའི་བུམ་པ་ཞེས་དང༌། སྟེང་གི་དུང་ཆོས་ལ་རྣམ་རྒྱལ་ཞེས་བརྗོད་ཅིང་ལྷ་བསྐྱེད་པའི་ཚེ་ཡང་དུང་ཆོས་ཀྱི་ནང་དུ་བསྐྱེད་ནས་ཞུ་བའི་སྐབས་དུང་ཆོས་ཀྱི་ཆུ་བུམ་ཆུར་བསྲེ་བ་དག་བྱེད་པ་ལྟར་འདུག་པས་ཁྱེད་ཀྱིས་དེ་དེ་ལྟར་ལྷ་དུང་ཆོས་སུ་བསྐྱེད་པར་རིགས་ན་བུམ་མཚན་ཡང་དུང་ཆོས་ལ་འབྲི་དགོས་པའི་ཕྱིར་དང༌། དུང་ཆོས་ཀྱི་སྟེང་དུ་མཆོད་ཡོན་གཞན་ཞིག་ཀྱང་འཇོག་དགོས་པའི་ཕྱིར་དེ་ནི་རིགས་པ་མ་ཡིན་ཏེ། སྟེང་གི་དུང་ཆོས་ནི་བདུད་རྩི་ལྔ་ཆང་ངམ་ཆུར་སྦྱངས་པ་དག་མཆོད་ཡོན་དུ་དམིགས་ནས་འབུལ་དགོས་པའི་ཕྱིར་དང༌། བུམ་པའི་སྟེང་དུ་དྲི་ཞིམ་པོའི་ཆུས་བཀང་བའི་དུང་ངམ། ཐོད་པའམ། ཐོད་པའི་ཁམ་ཕོར་འཇོག་པ་ནི་བུམ་པ་ལ་མཆོད་ཡོན་ཕུལ་བའི་སྣོད་དུ་བཤད་དེ། ལྭ་བ་པས། དེའི་སྟེང་དུ་མཆོད་ཡོན་གྱི་སྣོད་དྲི་ཞིམ་པོའི་ཆུ་མེ་ཏོག་དཀར་པོ་དང་བཅས་པ་བཞག་སྟེ། དེའི་སྟེང་དུ་མེ་ཏོག་གི་ཕྲེང་བ་བཅིངས་པའི་རྡོ་རྗེ་བཞག་ལ།

ཞེས་དང༌། མེ་ཏོག་དཀར་པོ་དང་བཅས་པའི་མཆོད་ཡོན་བུམ་པར་ཕུལ་ནས། ཞེས་གསུངས་སོ། །དེ་ནས་ཆུའི་བསྐྱེད་ཆོག་ནི། ཨུ་ད་ཀ་དེའི་ཡི་གེ་གསུམ་ལན་བདུན་པས་ཡེ་ཤེས་ཀྱི་བདུད་རྩིར་བྱས་རྡོ་རྗེ་རྡུལ་ཕྲ་རབ་ཀྱི་རང་བཞིན་དུ་སེམས་པ་ཕྲེང་བར་གསུངས་པའི་དོན་ནོ། ། བུམ་པ་ལྷ་གྲངས་དང་མཉམ་པ་ཡོད། རྣམ་རྒྱལ་དུ་གཙོ་བོ་ཡབ་ཡུམ་བསྐྱེད་དགོས་པའི་ཕྱིར་དང༌། བུམ་པ་གཞན་རྣམས་ལ་ལྷ་མོ་རེ་རེ་བསྐྱེད་ཅིང༌། བུམ་མཚན་ཡང་བུམ་པ་རེ་རེ་ལ་ལྷ་རེ་བྲི་བར་ཤེས་པར་བྱའོ། །བཞི་པ་ལ། ཀུན་སློང་བཅོས་པ། ནང་དབང་བསྐུར་བ། གསོལ་གདབ། མོས་པ་བཞིན་དུ་བཅུག་པ། སྡོམ་པ་བསྒྲགས་ཤིང་བཟུང་བ། བྱིན་རླབས། སོ་ཤིང་དོར་བ། ཁྱོར་ཆུ་སྦྱིན་པ། རྨི་ལམ་བརྟག་པ། སྲུང་བ་གདགས་པ། སྤྲོ་བ་བསྐྱེད་པ་སྟེ་སློབ་མ་སྟ་གོན་ཆོས་བཅུ་གཅིག་ལས། དང་པོ་ནི། ལྷའི་ཚོམ་བུ་དང༌། རྣམ་རྒྱལ་བུམ་པ་ལ་སོགས་པ་སྟ་གོན་ལ་མཁོ་བའི་ཡོ་བྱད་རྫས་རྣམས་འདུ་བྱས་ལ་བཤམས་པ་ཡོལ་བས་བཅད། སློབ་དཔོན་མདུན་དུ་རྡོར་དྲིལ། ཌཱ་མ་རུ། ནང་མཆོད། ལས་བུམ་སོགས་བཤམས་ལ་སློབ་མ་

ཚད་ལྡན། གསུམ་ནས་ཉི་ཤུ་རྩ་ལྔའི་བར་ལ་སོགས་པ་ཟུང་དུ་མ་གྱུར་པ་ རྣམ་སྣང་མངོན་བྱང་ལས། སློབ་མ་དད་ཅིང་རིགས་བཙུན་པ། །དེ་ནི་དཀོན་མཆོག་གསུམ་ལ་དད། །ཟབ་མོ་ཡིད་བཞིན་བློ་དང་ལྡན། །སྤྲོ་བ་ཆེ་ཞིང་ཚུལ་ཁྲིམས་ལྡན། །བཟོད་པ་ལྡན་ཞིང་སེར་སྣ་མེད། །དཔལ་ལ་ཡི་དམ་བསྟེན་པ་ནི༑ ༑བཅུའམ་བརྒྱད་དམ་བདུན་ནམ་ལྔ། །གཅིག་གཉིས་བཞི་ལས་ལྷག་ཀྱང་རུང༌། །དཔྱད་མི་དགོས་པར་བཟུང་བར་བྱ། །ཞེས་དང༌། སྤྱི་རྒྱུད་ལས། མདོར་ན་སློབ་མ་ཕན་ཚུན་དུ། །ནང་མི་གཤིན་པ་མི་བཟུང་ངོ༌། །གཅིག་ལ་གཅིག་ནི་སེམས་བཟང་ཞིང༌༑ ༑ཞི་དུལ་བླ་མ་ལ་ཕན་པ། །ཞེས་གསུངས་སོ། ། ལས་བུམ་གྱི་ཆུས་ཁྲུས་བྱས་ནས་སྔགས་དང་མཎྜལ་ཕུལ། པུས་བཙུགས་ཐལ་སྦྱར་གྱིས་མདུན་དུ་འཁོད་ཅིང་མེ་ཏོག་བཟུང་ནས་འདུག་པ་ལ། སློབ་དཔོན་གྱིས། ཀུན་སློང་བཅོས་པ་འདི་སྐད་བརྗོད། སྤྱི་རྒྱུད་ཀྱི་གཞུང་ཕྱེད་བཅས་བཞི་བརྒྱ་ལས། སྔགས་ཀྱི་དངོས་གྲུབ་དོན་གཉེར་གང༌། །དཀྱིལ་འཁོར་འདིར་ནི་འཇུག་པར་བྱེད། །བསོད་ནམས་འདོད་པས་དེ་ལས་གཞན། །འཇིག་རྟེན་འདིར་ནི་དོན་གཉེར་བ། །དཀྱིལ་འཁོར་དག་ཏུ་འཇུག་བྱ་མིན། །འཇིག་རྟེན་ཕ་རོལ་དོན་གཉེར་བའི། །དད་པ་མང་དུ་བྱེད་པ་ཡིས། །བློ་ལྡན་དཀྱིལ་འཁོར་འཇུག་བྱ་ཡི། །ཚེ་འདིའི་འབྲས་བུ་འདོད་མི་བྱ། །ཚེ་འདི་འདོད་པར་གྱུར་པ་རྣམས། །འཇིག་རྟེན་ཕ་རོལ་དོན་མི་འགྲུབ། །འཇིག་རྟེན་ཕ་རོལ་དོན་གཉེར་ན། །འཇིག་རྟེན་འདི་འབྲས་ཤུགས་ཀྱིས་འགྲུབ། །ཅེས་བརྗོད་ཅིང་དོན་བཤད། གཉིས་པ་ནི། སློབ་དཔོན་དགྱེས་པ་རྡོ་རྗེར་གསལ་བའི་ཐུགས་ཀའི་ཧཱུྂ་གི་འོད་ཀྱིས་སློབ་མ་ སླར་སློབ་མ་རྗེས་བཟུང་བྱ་བའི་ཆོ་ག་བྱེད་པའི་སློབ་མ་རྣམས་སྟ་གོན་ཇི་ལྟར་བྱ་བ་ནི། སྤྱི་རྒྱུད་ལས། སློབ་མ་ཡོངས་སུ་བཟུང་བ་གང༌། །སྟ་གོན་བགྱི་ཚེ་མེད་ན་ནི། །དེ་ཡི་གཟུགས་བརྙན་བྱས་ནས་སུ། །ཇི་སྐད་བཤད་པའི་ལས་རྣམས་བྱ། །སློབ་མ་ཡོངས་སུ་བཟུང་བ་གང༌། །གལ་ཏེ་རྐྱེན་འགའ་ཞིག་གིས་ནི། །དེར་ནི་འོངས་པར་མ་གྱུར་ན། །གཞན་དག་དེ་ཡི་རྐྱེན་པར་གཞུག

།ཅེས་པའང་གསུངས་སོ། ། རྣམས་རང་གི་ཞལ་དུ་བཅུག་སྐུའི་དབྱིབས་རྒྱུད་རྡོ་རྗེའི་ལམ་ནས་ཐོན་པ་ཡུམ་གྱི་པདྨར་བབ་དགྱེས་པ་རྡོ་རྗེ་ཞལ་གཅིག་ཕྱག་གཉིས་པའི་རྣམ་པར་གྱུར། སླར་ཡང་ཐུགས་ཀའི་ཧཱུྂ་གི་འོད་ཀྱིས་ཕྱོགས་བཅུའི་རྒྱལ་བ་འཁོར་བཅས་སྤྱན་དྲངས། སློབ་དཔོན་གྱི་ཞལ་དུ་ཞུགས་ཤིང་རྡོ་རྗེའི་ལམ་ནས་པདྨར་བབ་པས་ཧེ་རུ་ཀ་དེ་པདྨ་ནས་བྱུང་དཀྱིལ་འཁོར་ཤར་སྒོར་འཁོད་པར་གྱུར། དམིགས་པ་ནི། སློབ་མས་ཀྱང་མཉམ་པོར་སྒོམ་བྱེད་པར་གསལ་བར་མ་གསུངས། སློབ་དཔོན་རང་གིས་བྱས་པ་ཉིད་ཀྱིས་ཆོག་པ་འདྲ་སྟེ་སློབ་མ་རེ་རེ་བཞིན་དམིགས་པ་གསལ་བར་བྱའོ། ། ཅེས་མོས། གསུམ་པ་ནི། སློབ་མས་སློབ་དཔོན་ལ་ཅིར་མོས་བགྱིས་པ་རྡོ་རྗེ་ཐ་མི་དད་པར་མོས་ཏེ་ཐལ་མོ་སྦྱར་བས། ཡོན་ཏན་རྒྱ་མཚོ་མཐུ་ཡིས་ནི། །ཞེས་པ་ནས། །དེ་བས་མགོན་པོ་བརྩེ་བར་མཛོད།། འདི་ལན་གསུམ་བསྐྱར་བ་མར་མེ་མཛད་བཟང་པོས་གསུངས་སོ། ། བར་དབང་དངོས་གཞིའི་སྐབས་ལྟར་གསོལ་བ་གདབ་པ་ནི། རྣམ་སྣང་མངོན་བྱང་ལས་གསུངས་པ༑ བུ་ཚུར་ཤོག་ཅིག་ཐེག་ཆེན་པོ། །ཁོ་བོ་ཚུལ་ཆེན་སྣོད་ཡིན་ཏེ། །གསང་སྔགས་སྤྱོད་ཚུལ་ཆོ་ག་འདི། །ཁྱོད་ལ་ཡང་དག་བསྟན་པར་བྱ། །སྐུ་གསུང་ཐུགས་ཀྱི་རྡོ་རྗེ་ཅན། །དུས་གསུམ་འབྱུང་བའི་སངས་རྒྱས་རྣམས། །རྡོ་རྗེ་སྔགས་ཀྱི་མཐུ་ཡིས་ནི། །ཡེ་ཤེས་མཉམ་མེད་ཡང་དག་བརྙེས། །གསང་སྔགས་སྦྱོར་བ་མཉམ་མེད་དེ། །གང་གི་ཤཱཀྱ་སེང་གེ་སོགས། །མཆོག་རྣམས་ཀྱིས་ནི་བདུད་ཀྱི་སྡེ། །མི་བཟད་ཆེན་པོ་སྟོབས་ཆེན་འཇོམས། །འཇིག་རྟེན་རྗེས་འཇུག་རྟོགས་ནས་ནི། །འཁོར་ལོ་བསྐོར་ནས་མྱ་ངན་འདས། །དེ་བས་ཀུན་མཁྱེན་ཐོབ་བྱའི་ཕྱིར། །བུ་ཡིས་བློ་གྲོས་འདི་གྱིས་ཤིག །ཅེས་དང༌། དེ་དག་གི་དོན་བཤད་དེ་སྔགས་ལ་མོས་པ་བརྟན་པོ་འཛིན་ཏུ་འཇུག་གོ། །ལྔ་པ་ནི། སློབ་དཔོན་གྱིས། ཀླུ་དབྱངས་དང༌། མི་ཐུབ་ཟླ་བ་དང༌། དཱ་རི་ཀ་པ་དང༌༑ ཕྲེང་བ་སོགས་ཀྱི་དགོངས་པ་སྔགས་སྡོམ་བསྒྲགས་བཟུང་གཉིས་ཀ་སྐབས་འདིར་བྱེད་དགོས་པར་བཤད་པ་ལྟར།

སངས་རྒྱས་ཆོས་ཚོགས་ལ་ནི་སྐྱབས་སུ་སོང་ན་སངས་རྒྱས་དག་པའི་རིགས་ཏེ་སྡོམ་པ་བརྟན་པོར་འགྱུར༑ ༑རྡོ་རྗེ་དྲིལ་བུའི་ཕྱག་རྒྱ་བཟུང་ཞིང་བླ་མ་སངས་རྒྱས་ཀུན་མཉམ་འདི་ནི་རྡོ་རྗེ་དག་པའི་རིགས། །ཉིན་མཚན་ཀུན་ཏུ་སྦྱིན་པ་རྣམ་བཞི་རྟག་ཏུ་སྦྱིན་པ་དེ་ནི་རིན་ཆེན་རིགས་ཀྱི་དམ་ཚིག་སྟེ༑ ༑ཕྱི་ནང་གསང་བ་ཐེག་པ་གསུམ་གྱི་དམ་ཆོས་འཛིན་པ་པདྨའི་རིགས་སུ་ངེས་པར་བརྗོད། །སྡོམ་པ་ཐམས་ཅད་ལྡན་པ་ཉིད་དུ་བཟུང་བར་བྱས་ན་ལས་ཀྱི་རིགས་ཀྱི་དམ་ཚིག་རྣམ་དང་ལྡན། །མཆོད་པའི་ལས་བགྱིད་དེ་ལས་གཞན་པ་བཅུ་བཞི་ལ་ནི་རྩ་བའི་ལྟུང་བ་རབ་ཏུ་གྲགས། །གང་ཚེ་ཉམས་གྱུར་ཁ་ན་མ་ཐོ་སྦོམ་པོ་ཞེས་བྱ་སྲོག་ཆགས་ཡང་ནི་གསད་མི་བྱ། །མ་བྱིན་མི་བླང་འདོད་ལོག་མི་སྤྱད་རྫུན་སྨྲ་སྤོང་ཞིང་ཕུང་ཀྲོལ་རྩ་བ་ཆང་ཡང་སྤོང༌། །སེམས་ཅན་འདུལ་ཕྱིར་ཙམ་ནི་མ་གཏོགས་བྱ་བ་མ་ཡིན་ཐམས་ཅད་སྤོང་ཞིང་བླ་མ་ཉེ་བར་བསྟེན་པར་བྱ། མི་དགེ་བཅུ་པོ་སྤངས་ཐེག་དམན་ལམ་ནི་སྤང་བར་བྱ་ཞིང༌། སེམས་ཅན་གྱི་དོན་ལ་རྒྱབ་ཕྱོགས་མི་བྱ་གཞན་དོན་བགྱིད། འཁོར་བ་དག་ཀྱང་སྤང་བར་མི་བྱ་རྟག་ཏུ་མྱ་ངན་འདས་པ་ལ་མི་ཆགས། ལྷ་དང་ལྷ་མིན་གསང་བ་པ་དག་ཁྱོད་ཀྱིས་བརྙས་པར་བྱ་བ་མིན། ཕྱག་རྒྱ་གཞོན་པ་མཚོན་ཆ་དང་ནི་མཚན་མ་ལ་སོགས་ཁྱོད་ཀྱིས་ནམ་ཡང་འགོམ་པར་བྱ་བ་མ་ཡིན་ནོ། །འདི་རྣམས་ལ་ནི་དམ་ཚིག་ཅེས་བརྗོད་དོ། །ཁྱོད་ཀྱིས་རྟག་ཏུ་བསྲུང་བར་བྱ་ཡི་རྗེས་མཐུན་སྡོམ་པ་རྒྱ་ཆེན་རྣམས། གསང་བའི་རྒྱུད་ལས་རབ་ཏུ་བཤད་ཀྱི་གསང་སྔགས་དངོས་གྲུབ་མ་ལུས་པ་རྣམས་དམ་ཚིག་དེ་ཉིད་ལ་རག་ལས་པའོ། །ཞེས་དང༌། དེ་དག་གི་དོན་རྩ་བ་ཡན་ལག་གི་དམ་ཚིག་དང་སྡོམ་པའི་རྣམ་བཞག་བཤད་ལ་དེ་དག་བསྲུང་བར་ཁས་བླངས་ཤིང་གཟུང་བའི་ཕྱིར། སངས་རྒྱས་བྱང་ཆུབ་སེམས་དཔའ་ཀུན། །བདག་ལ་དགོངས་པར་མཛད་དུ་གསོལ། །ཞེས་སོགས་རིགས་ལྔའི་སྡོམ་པ་གཟུང་བ་དབང་གི་སྐབས་ལྟར་གསུམ་བརྗོད་དུ་གཞུག་གོ༑ ༑དྲུག་པ་ནི།

དེ་ནས་སློབ་མ་སྐད་ཅིག་གིས་དགྱེས་པ་རྡོ་རྗེར་གསལ་བའི་སྙིང་ཁར་ཧཱུྂ་ལས་རྡོ་རྗེའི་ལྟེ་བར་ཧཱུྂ་གིས་མཚན་པ། ལྟེ་བར་ཨཱཿལས་པདྨའི་ལྟེ་བར་ཨཱཿཡིག་གིས་མཚན་པ། སྤྱི་བོར་ཨོཾ་ལས་འཁོར་ལོའི་ལྟེ་བར་ཨོཾ་གྱིས་མཚན་པར་གྱུར། ཅེས་མོས་ལ་གཡོན་དྲིལ་བུ་འཛིན་པའི་རྡོ་རྗེ་ཁུ་ཚུར་གྱི་སྲིན་མཛུབ་བརྐྱངས་པས་དྲིའི་ཆུས་དེ་དག་གནས་དེ་དག་ཏུ་ཐིག་ལེ་བྱ་ཞིང༌༑ ཧཱུྂ་ཨཱཿཨོཾ་བརྗོད། སྒོམ་པ་དང༌། རེག་པ་དང༌། བརྗོད་པ་དང་དེ་གསུམ་མས་རིམ་ནས་བྱེད་ཅིང༌། འབྲུ་གསུམ་ལས། མཚན་མ་གསུམ་གྱི་ཡི་གེས་མཚན་པར་བསྒོམ་པ་ནི་མར་མེ་མཛད་བཟང་པོའི་བཞེད་པའོ། ། དེ་ནས་ལས་ཀྱི་རྡོ་རྗེས་ཉེར་སྤྱོད་ལྔ་སློབ་མའི་མདུན་དུ་ཕུལ་ཞིང༌། སློབ་དཔོན་གྱིས། ཨོཾ་བཛྲ་པུཥྤེ་པྲ་ཏཱིཙྪ་སྭཱ་ཧཱ། ཞེས་སོགས་ཉེར་སྤྱོད་ལྔ་འབུལ་ལོ།། མཆོད་པ་རྣམས་ལས་ཐམས་ཅད་པའི་སྔགས་ཀྱིས་སྟེར་བ་མར་མེ་མཛད་པོས་བཞེད་ཅིང༌། མཆོད་པ་རང་སྔགས་ཀྱིས་སྟེར་བ་རཏྣ་རཀྵིས་བཤད་དོ། ། བདུན་པ་ནི། འོ་མ་ཅན་གྱི་ཤིང་སོར་བཅུ་གཉིས་པ། སོ་ཤིང་བི་ཤྭ་དྷ་སོགས་དགོས་ཀྱང་བོད་དུ་མི་རྙེད་པས་འོ་མ་ཅན་གྱིས་ཆོག་པར་ཀླུ་དབྱངས་ཀྱིས་བཤད་དོ། ། ཕྲ་སྦོམ་འཁྱོག་པ་གསུམ་གྱི་སྐྱོན་མེད་པར་རྩེ་མོར་མེ་ཏོག་བཅིངས་པ། དྲི་བཟང་གིས་ཆུས་བཀྲུས། སྤོས་ཀྱིས་བདུག་ནས། སློབ་དཔོན་བྱང་དུ་ཕྱོགས་པས་ལས་སྔགས་བཟླས་ཏེ། སླར་ཡང༌། ཨོཾ་ཨཱཿཧཱུྂ། ཞེས་སློབ་མའང་བྱང་དུ་ཕྱོགས་པ་ལ་གཏད་ནས། དྲི་བཟང་དང༌། བའི་ཆུ་རྣམ་ལྔ་བྱུགས་པའི་མཎྜལ་ཁྲུ་གང་གྲུ་བཞི་པའི་སྟེང་དུ་ཕྱོགས་མཚམས་དབུས་མི་འཆོལ་བའི་ཚོམ་བུ་བཀོད་པའི་སྟེང་དུ། སློབ་མས། ཨོཾ་བཛྲ་ཧཱ་ས་ཧཱ། ཞེས་བརྗོད་ཅིང་མིག་གྱེན་དུ་བལྟས་ལ་ལྟོས་པ་མེད་པར་དོར་དུ་བཅུག་ལ། རྩེ་མོ་གྱེན་དུ་བསྟན་ན་རིག་འཛིན་གྱི་དངོས་གྲུབ་དང༌། དེ་བཞིན་འོག་ཏུ་བསྟན་ན་ས་སྤྱོད་དང༌། སློབ་དཔོན་ལ་བསྟན་ན་མཆོག་གི་དང༌། ཤར་དུ་ཞི་བ་དང༌།

ལྷོར་རྒྱས་པ་དང༌། ནུབ་ཏུ་བསྟན་ན་དབང་དང༌། བྱང་དུ་བསྟན་ན་དྲག་པོའི་དངོས་གྲུབ་འགྲུབ་པར་འགྱུར་རོ། །ཕྱི་རོལ་དུ་ལྷུང་ན་དངོས་གྲུབ་མེད་དོ། །ཞེས་སློབ་མ་རེ་རེ་བཞིན་བརྡ་སྤྲད་དོ། །བརྒྱད་པ་ནི། ཆུ་གཙང་མ་དྲི་བཟང་སོགས་ཀྱིས་མ་སྦགས་པ་ཐོགས་ཏེ། བཾ་ལས་བྱུང་བའི་ཆུར་གྱུར་པར་མོས་ལ་བཾ་བཟླས་པས་ཁྱོར་བར་བྱིན་ཞིང་ཁ་བཤལ་ལ་དོར་བཅུག་གོ། ཁྱོར་ཆུའི་སྔོན་དུ་བཤལ་ཆུ་གཏོང་བ་ཕྲེང་བའི་དགོངས་པའོ། ། དེ་ནས་ལས་སྔགས་མང་དུ་བཟླས་ཆུ་ཁྱོར་བ་གསུམ་བླུག་ཅིང་ ཁྱོར་ཆུ་འདི་ལག་མཐིལ་གཡོན་དུ་སྟེར་དགོས་པ་འཇིགས་བྱེད་ལྷས་བཤད་དོ། ། ཨོཾ་ཧྲཱིཿབི་ཤུདྡྷཿདྷརྨ་སརྦ་པཱ་པཾ་ནི་ཙཱ་སྱ་བི་ཤོ་དྷ་ཡ་སརྦ་བི་ཀལྤ་ན་ཨ་པ་ན་ཡ་ཧཱུྂ། ཞེས་བརྗོད་སློབ་མས་ཀྱང་དེ་ལན་གསུམ་འཐུང་བས། ལུས་ངག་ཡིད་གསུམ་གྱི་སྡིག་སྒྲིབ་དག་པར་བསམ་མོ། །དགུ་པ་ནི། རྩེ་མོ་མ་ཉམས་པའི་ཀུ་ཤ་མང་ཉུང་གཉིས་བྱས་ལ། ཧཱུྂ་དང་དྷཱིཿལས་སྐྱེས་པར་མོས་ལ། ཉུང་བ་དྷཱིཿདང་མང་བ་ཧཱུྂ་གཉིས་ཀ་ལས་སྔགས་བཟླས་ཏེ། མང་བ་སྟན་དང་ཉུང་བ་སྔས་ཀྱི་དོན་དུ། སྡོམ་འབྱུང་ལས། དྷཱིཿཡིག་གི་ནི་སྔགས་བཟླས་པ། །ཀུ་ཤ་དེ་ལ་རབ་སྦྱིན་བྱ། །ཞེས་གསུངས་ཤིང༌། ཧཱུྂ་ལས་བྱུང་བ་སྟན་དང༌། དྷཱིཿལས་བྱུང་བ་སྔས་ཀྱི་དོན་དུ་བཤད་ཅིང༌། སྦྱིན་པའི་ཚེ་བླ་མ་ཁ་ཅིག་གིས། ཆེ་བ་གཡས་དང་ཆུང་བ་གཡོན་དུ་སྟེར་བར་བྱེད་ཀྱང༌། དམ་ཚིག་རྡོ་རྗེས། གཉིས་ཀ་ལག་པ་གཡོན་དུ་སྟེར་བར་བཞེད་པ་དེ་ལྟར་བྱའོ། ། ཨོཾ་བཛྲ་ཏཱིཀྵྞ། ཞེས་བརྗོད་ལ་སྦྱིན། འདི་བཀྲ་ཤིས་པ་དང་རྨི་ལམ་མི་འཁྲུལ་བའི་ཕྱིར་ཡིན་པར་བིདྱཱ་པ་ཏས་བཤད་དོ། ། ཀུ་ཤའི་སྔས་སྟན་ལ་མགོ་ཤར་དང་གློ་གཡས་ས་ལ་ཕྱོགས་ཏེ་དཀོན་མཆོག་གསུམ་དང་རྡོ་རྗེ་སློབ་དཔོན་དང་དཀྱིལ་འཁོར་གྱི་ལྷ་ལ་གསོལ་བ་བཏབ་སྟེ། ཉལ་ནས་རྨི་ལམ་བརྟགས་ལ་བཟང་ངན་ཇི་ལྟར་བྱུང་ཡང་ནངས་པར་རྡོ་རྗེ་སློབ་དཔོན་ལ་ལེགས་པར་སྨྲོས་ཤིག་ཅེས་བརྗོད་དོ། །བཅུ་པ་ནི།

གཞོན་ནུ་མས་བཀལ་བའི་སྲད་བུ་དམར་པོ་ལ་སློབ་མའི་ལུས་ཚད་དང་མཉམ་པ་ཞིག་སུམ་ལྟེབ་དུ་བསྒྲིམས་ནས་རྡོ་རྗེའི་མདུད་པ་གསུམ་བཏབ་ལ། ཧཱུྂ་ལས་སྐྱེས་པའི་སྲུང་སྐུད་དུ་གྱུར་པར་མོས་ལ་སྔགས་བཟླས་ཏེ་ཕོའི་དཔུང་པ་གཡོན་དང་མོའི་དཔུང་པ་གཡས་ལ ་ རྣམ་སྣང་མངོན་བྱང་ལས། དཔུང་པ་གཡོན་དང༌། སྒྱུ་དྲ་ལས། གཡས་སུ་འཆིང་བར་བཤད་ལ། ཀླུ་དབྱངས་དང༌། ལྭ་བ་པ་དང༌། མི་ཐུབ་ཟླ་བ་སོགས་མང་པོས་གཡས་ལ་འཆིང་བར་བཤད་ལ། རྒྱུད་རྡོར་ཕྲེང་ལས། ཁྲུ་གང་སོར་བཞིའི་སྐུད་པ་རྡོ་རྗེ་གསུམ་གྱི་མདུད་པ་ཅན་དཔུང་པ་གཡོན་ལ་ལན་གསུམ་དཀྲི་བར་བཤད་དོ༑ ༑སྐྱེས་པ་དང་བུད་མེད་ཀྱི་སྒོ་ནས་གཡས་གཡོན་བྱེ་བ་དང༌། མདུད་མཚམས་སུ་ཇི་ལྟར་བྱ་བ་སོགས་བོད་རྣམས་ཀྱིས་བྱེད་པ་ནི། དཀྱིལ་ཆོག་ཏུ་མི་སྣང་ངོ༌། །སྐུད་པ་འཁེལ་བ་ནི་བུ་མོས་བྱ་བར་ཀླུ་དབྱངས་ཀྱིས་བཤད་དོ། ། ཨོཾ་བུདྡྷ་མཻ་ཏྲི་རཀྵ་རཀྵ་སརྦཱཾ་སྭཱ་ཧཱ། ཞེས་བཏགས་ལ་ལས་བུམ་གྱི་ཁ་རྒྱན་གྱི་ཆུ་དང་རྡོ་རྗེ་རྒྱ་གྲམ་མདུད་པ་ལ། ཨོཾ་ཨཱཿབཛྲ་གྷསྨ་རཱི་ཨོཾ་ཨཱཿཧཱུྂ་ཕཊ་སྭཱ་ཧཱ་རཀྵ། ཞེས་རྒྱས་གདབ་བོ། །བཅུ་གཅིག་པ་ནི། སློབ་དཔོན་གྱིས། འཇིག་རྟེན་དུ་ནི་ཀུན་མཁྱེན་རྣམས། །རེས་འགའ་འབྱུང་ངམ་མི་འབྱུང་སྲིད། །ཨུ་དུཾ་ཝཱ་རའི་མེ་ཏོག་བཞིན། །རྒྱ་ལམ་ན་ནི་རེས་འགའ་འབྱུང༌། །གང་གིས་སེམས་ཅན་མཉམ་མེད་དོན། །མྱ་ངན་མི་འདའ་བྱེད་པར་ནུས། །གསང་སྔགས་སྤྱོད་པའི་ཚུལ་བྱུང་བ། །དེ་བས་ཀྱང་ནི་ཤིན་ཏུ་དཀོན། འདི་ཡན་གྱིས་གསང་སྔགས་འབྱུང་བར་དཀོན་པ་བསྟན། །བསྐལ་པ་བྱེ་བ་དུ་མ་རུ༑ ༑སྡིག་པ་གང་ཞིག་སྔོན་བྱས་པ། །དཀྱིལ་འཁོར་འདི་འདྲ་མཐོང་མ་ཐག །དེ་དག་ཐམས་ཅད་ཟད་འགྱུར་ན། །གྲགས་པ་མཐའ་ཡས་སྔགས་སྤྱོད་པའི། །ཚུལ་ལ་གནས་ན་སྨོས་ཅི་དགོས༑ ༑སྐྱོབ་པའི་གསང་སྔགས་བཟླས་ནས་ནི། །གོ་འཕང་བླ་ན་མེད་པར་འགྱུར། འདི་ཡན་གྱིས་སྔགས་བཟླ་ཞིང་སྒོམ་པ་མཐུ་ཆེ་བར་བསྟན།

།སྤྱོད་མཆོག་འདི་ལ་གང་རྣམས་ཀྱིས། །བློ་གྲོས་ཤིན་ཏུ་དྲི་མེད་ན། །དེ་རྣམས་ཀྱི་ནི་སྡུག་བསྔལ་ཀུན། །འབྱུང་བའི་ངན་འགྲོ་ཡང་དག་ཞི། འདི་ཡན་གྱི་སྔགས་ལ་དད་པ་མཐུ་ཆེ་བར་བསྟན། །བདག་ཉིད་ཆེན་པོ་ཁྱོད་རྣམས་ཀྱིས། །རྙེད་པ་མཉམ་མེད་དེ་རིང་རྙེད༑ ༑གང་གིས་ཁྱོད་རྣམས་རྒྱལ་བ་ཀུན། །བདག་ཉིད་ཆེན་པོ་སྲས་བཅས་ཀྱི། །བསྟན་འདི་ཀུན་ལ་ཡོངས་སུ་བཟུང༌། །གནས་པ་སྐྱེ་བར་གྱུར་པ་ནི། །དེ་ཡིས་ཁྱེད་རྣམས་ཐེག་ཆེན་ལ༑ ༑ལེགས་པར་སྐྱེ་བ་ཉིད་དུ་གྱུར། །ཐེག་པ་ཆེན་པོ་ཆེར་འབྱུང་བའི། །ལམ་མཆོག་འདི་ནི་དཔལ་དང་ལྡན། །གང་དེར་ཁྱོད་རྣམས་འགྲོ་འགྱུར་བས། །དེ་བཞིན་གཤེགས་པ་ཉིད་དུ་འགྱུར། འདི་ཡན་གྱིས་ཕན་ཡོན་ནི་ཅི་རིགས་པ་བསྡོམས་ཏེ་བསྟན། །ཞེས་པས་དོན་བཀྲོལ་ཏེ་བཤད་ལ་སྤྲོ་བ་བསྐྱེད། དེ་ནས་སློབ་མ་ལས་སྔགས་བཟླས་པས་བསྲུངས་ཤིང་སློབ་མ་ལ་ལས་སྔགས་བྱིན་ལ་བཟླར་བཅུག་སྟེ། སྔར་བཤད་པའི་རྨི་ལམ་གྱི་ཆོ་གས་ཉལ་དུ་བཅུག་ལ་ནངས་པར་རྨི་ལམ་བཟང་ངན་དྲིས་ནས་བཟང་ན་སྤྲོ་བ་བསྐྱེད་ཅིང༌། ངན་ན་ལས་སྔགས་བཟླས་ཏེ་གཞོམ་ཞིང་དེས་ཀྱང་མ་ཞི་ན་སྦྱིན་སྲེག་ལ་སོགས་པའི་སྦྱོར་བས་བཟློག་པའི་ཐབས་བྱའོ། ། འཇམ་དཔལ་རྩ་རྒྱུད་ལས། །དང་པོའི་ཐུན་གྱི་རྨི་ལམ་གང༌། །བད་ཀན་ལས་བྱུང་ཤེས་པར་བྱ། །གཉིས་པར་གང་བྱུང་མཁྲིས་པ་སྟེ། །འཇིག་རྟེན་ལ་ཡོད་སྨད་པ་ཡིན། །གསུམ་པར་རླུང་བྱུང་ཤེས་པ་དེ། །བཞི་པ་བདེན་པར་འབྱུང་བ་ཡིན། །ཞེས་པས་བརྟག་ཅིང༌། །ངན་པའི་བཟློག་ཐབས། ཕྲེང་བར། བདུད་རྩི་འཁྱིལ་པའི་སྔགས་ཀྱིས་བསྲུང་བར་བཤད་ཅིང༌། མར་མེ་མཛད་བཟང་པོས། བགེགས་མཐར་བྱེད་ཀྱིས་བསྲུང་བར་བཤད་ལ། ཀླུ་དབྱངས་ཀྱིས། བདག་མེད་པའི་དོན་བསམ་པས་བསྲུང་བ་དང༌། སྤྱི་རྒྱུད་ལས། ཞི་བའི་སྦྱིན་སྲེག་བྱ་བ་དང༌། །དཱ་རི་ཀ་པས། ལས་ཐམས་ཅད་པའི་སྔགས་ཀྱིས་ཟློག་པར་བཤད་པས། འདི་རྣམས་ནི་སློབ་མ་ལ་རྨི་ལྟས་ངན་པ་བྱུང་བ་བཟློག་པའི་ཐབས་སོ། །གལ་ཏེ་སློབ་དཔོན་གྱི་རྨི་ལྟས་ངན་ན་བཟློག་པའི་ཐབས།

སྲུང་འཁོར། བཟླས་པ། གོ་ཆ། གསོལ་བ་གདབ་པ། ལྷའི་ང་རྒྱལ། སྦྱིན་སྲེག་སྟེ་བཟློག་ཐབས་བདུན། དཱ་རི་ཀ་པས་བཤད་པ་ལྟར་ནན་ཏན་བྱའོ། ། དེ་ནས་སྟ་གོན་གྱི་ལྷ་རྣམས་ལ་མཆོད་པ་རྒྱས་བསྡུས་ཅི་རིགས་པས་མཆོད་ཅིང་བསྟོད་པ་བྱས་ལ། ལག་གཉིས་རྡོར་དྲིལ་ཐོགས་པའི་རྡོ་རྗེ་ཁུ་ཚུར་ལས་མཛུབ་མོ་བརྐྱངས་པའི་རྩེ་མ་གཤིབས་པ་ཁ་འོག་ཏུ་ཕྱོགས་པ་སྤྱི་བོར་བཞག་ལ། ཨོཾ་བཛྲཏྟིཥྛ་སྟ་གོན་གྱི་དཀྱིལ་འཁོར་ནམ་མཁར་བཞུགས་པར་གྱུར། འདིར་ལྷ་རྣམས་ནམ་མཁར་འདེགས་པའང༌། ལྭ་བ་པ་སོགས་ཀྱིས་གསོལ་བཏབ་ཟིན་མ་ཐག་དང༌། དཱ་རི་ཀ་པས་ཕྱི་ནང་སྔ་བར་དང༌། ཕྲེང་བར་སྐབས་འདིར་འདེགས་པ་དང༌། སྤྱི་རྒྱུད་ལས་གཤེགས་སུ་གསོལ་བ་དང༌། ས་ར་ཧས་སྙིང་ཁར་སྡུད་པ་སོགས་མང་དུ་ཡོད་ཀྱང༌། འདིར་ཕྲེང་བའི་རྗེས་སུ་འབྲངས་ཏེ། ཞེས་མོས་ལ། ལྷ་སྟ་གོན་གྱི་དྲིའི་ཐིག་ལེ་ཚོམ་བུ་མཆོད་པ་སོགས་དང༌། སློབ་མ་སྟ་གོན་གྱི་རྫས་བཤམས་པ་རྣམས་བསྡུས་ལ། བུམ་པ་དབེན་པ་འཚེ་བ་མེད་སར་མཆོད་པ་དང་བཅས་བཞུགས་སུ་གསོལ། དངོས་གཞི་ལ་བཞི། དཀྱིལ་འཁོར་གྱི་ལས་རིམ་སྒྲུབ་ཅིང་མཆོད་པ། བདག་ཉིད་འཇུག་པ། སློབ་མ་གཞུག་ཅིང་དབང་བསྐུར་བ། རྗེས་ཀྱི་བྱ་བའོ། །དང་པོ་ལ་གསུམ༑ ཡེ་ཐིག་གདབ་པ། ཚོན་བཀྱེ་བ། བུམ་པ་དགོད་ཅིང་དཀྱིལ་འཁོར་བརྒྱན་པའོ། །དང་པོ་ཐིག་སྐུད་ལས་ཐིག་གི་སྐབས་སུ་བཤད་པའི་མཚན་ཉིད་དང་ལྡན་པ་ཁ་དོག་ལྔར་བསྒྱུར།

རྡོ་རྗེ་མཁའ་འགྲོ་དང་སྡོམ་འབྱུང་ལས། སྲད་བུ་ཚན་པ་ལྔའི་ཡེ་ཤེས་ལྔའི་རང་བཞིན་ཡིན་ལ། ཡེ་ཤེས་རེ་རེ་ལ་ཡེ་ཤེས་བཞི་བཞི་སྟེ་རྗེས་སུ་འགྲོ་བའི་ཆེད་དུ་ས་བོན་རེ་རེ་ལས། དེ་བཞིན་གཤེགས་པ་ལྔ་སྤྲོ་ཞིང་བསྡུ་བའི་ཕྱིར་རེ་རེ་ལའང་ལྔ་ལྔ་སྟེ། ཉེར་ལྔ་སོ་སོར་བསྒྲིལ་བས་ཐིག་སྐུད་ལྔ་འཆོས་དགོས་པར་བཤད་དོ། ། བདུད་རྩི་ལྔ་དང་དྲི་བཟང་པོའི་ཆུས་སྦགས་པ་རིན་པོ་ཆེའི་སྣོད་དུ་བཞག་ལ། བསངས་སྦྱངས། སྟོང་པའི་ངང་ལས། ཐིག་སྐུད་རྣམས་ཧཱུྂ་ཨོཾ་སྭཱ་ཨཱཿཧཱ་རྣམས་ལས་ཐིག་སྐུད་སྔོན་པོ་མི་བསྐྱོད་པ་དགྱེས་པ་རྡོ་རྗེ། དཀར་པོ་རྣམ་སྣང་དགྱེས་པ་རྡོ་རྗེ། སེར་པོ་རིན་འབྱུང་དགྱེས་པ་རྡོ་རྗེ། དམར་པོ་འོད་དཔག་མེད་དགྱེས་པ་རྡོ་རྗེ། ལྗང་གུ་དོན་ཡོད་གྲུབ་པ་དགྱེས་པ་རྡོ་རྗེ་རྣམས་ཞལ་གཅིག་ཕྱག་གཉིས་པ་རྡོ་རྗེ་དང་དྲིལ་བུ་འཛིན་པས་རང་འདྲ་བའི་ཡུམ་ལ་འཁྱུད་པར་གྱུར། ཅེས་མོས་ལ། ཨོཾ་ཧཱུྂ་སྭཱ་ཨཱཿཧཱ་བཟླས་ལ། སླར་ཡང་སློབ་དཔོན་དགྱེས་པ་རྡོ་རྗེ་དང༌། སློབ་མ་སྐད་ཅིག་གིས་གྷསྨ་རཱིར་གྱུར་པར་མོས་ལ། ཧཱུྂ་ཨོཾ་སྭཱ་ཨཱཿཧཱ། ཞེས་བརྗོད་ཅིང་སྔོན་ནས་རིམ་པར་བསྐྱེད་པའི་གོ་རིམ་ལྟར་ཐིག་སྐུད་ལྔའི་སྣེ་མོ་སོར་སོར་གཏད། སློབ་མས་ཀྱང་སྔགས་འབྲུ་ལྔ་བརྗོད་ཅིང་རིམ་གྱིས་སོ་སོ་ནས་བསླངས་པའི་ལྟེ་བའི་ཐད་དུ། གཡོན་པའི་མཛུབ་མོའི་རྩེ་མོ་ནས་མཐེ་བོང་གི་རྩ་བའི་བར་དུ་སྔོན་པོ་མཛུབ་མོའི་རྩེ་མོར་བཞག་ཅིང༌། གཞན་བཞི་པོ་ཡང་གོ་རིམ་ལྟར་བསྐྱེད་པའི་གོ་རིམ་ལྟར་མཐེ་བོང་གི་རྩ་བའི་བར་དུ་བཞག་ལ། སློབ་དཔོན་གྱིས་ཀྱང་དྲིལ་བུ་དང་བཅས་པས་དེ་བཞིན་བཟུང་ལ། ནམ་མཁའི་ལྷ་དང་རིགས་ལྔའི་ཐུགས་ཀར། ཨོཾ་ཧཱུྂ་སྭཱ་ཨཱཿཧཱ་ལས་གྲུབ་པའི་ཡེ་ཤེས་ཀྱི་ཐིག་སྐུད་འོད་ལྔའི་རང་བཞིན་ཅན་དུ་གྱུར་ཅེས་མོས་ནས། ཨོཾ་ཨཀྵོ་བྷྱ་བཛྲ་སཱུ་ཏྲཾ་མེ་པྲ་ཡཙྪ་མ་ཧཱ་མཎྜལ་སཱུ་ཏྲ་ན་ཡ་ཧཱུྂ། དཀྱིལ་འཁོར་ཆེན་པོར་ཐིག་གདབ་པའི་ཕྱིར་རྡོ་རྗེའི་ཐིག་བདག་ལ་སྩོལ་ཅིག

། ཞེས་དང༌། དེ་བཞིན་དུ་ཨཀྵོའི་གནས་སུ། ཤ་ཤྭ་ཏ། རཏྣ་སཾ་བྷ་ཝ། ཨ་མི་ཏཱ་བྷ། ཨ་མོ་གྷ་སིདྡྷི་ཞེས་བཅུག་སྟེ་རིགས་ལྔ་ལ་གསོལ་བ་བཏབ་སྟེ། རང་གི་མིག་གཉིས་ཛཿལས་ཉི་ཟླ་སེར་པོར་གྱུར། ཨོཾ་དཱིཔྟ་དྲྀཥྚི་ཨཾ་ཀུ་ཤ་ཛཿ ཞེས་བརྗོད། རྫི་མ་མྱུར་དུ་རྡེབ་ཅིང་འབར་བའི་ལྟ་སྟངས་ལྕགས་ཀྱུ་ལྟ་བུས་ཡེ་ཤེས་ཀྱི་ཐིག་སྐུད་རིགས་ལྔའི་ཁ་དོག་ཅན་གྱི་ས་བོན་ལྔའི་ཡི་གེ་རིགས་ལྔའི་ཐུགས་ཀ་ནས་སྤྱན་དྲངས། ཐིག་སྐུད་སོ་སོ་ལ་ཐིམ་པར་གྱུར་ཅེས་མོས་ལ། ས་ར་ཧ་དང༌། ནག་པོ་སྤྱོད་པས། ལྷ་སྤྱན་དྲངས་པ་ལ་འཇུག །ལྭ་པ་དང༌། མར་མེ་མཛད་བཟང་པོས་ཐིག་སྐུད་སྤྱན་དྲངས་ནས་བསྟིམ་པར་བཞེད་དོ། ། ཨོཾ་ཨ་ནྱོ་ནྱ་ཨ་ནུ་ག་ཏཱ་ ཆོས་ཐམས་ཅད་ཐིག་སྐུད་རྗེས་སུ་སོན་པ། སརྦ་དྷརྨཿཔ་རམྦ་ར་ཨ་ནུ་པྲ་ཝིཥྚ་ ཆོས་ཐམས་ཅད་ཕན་ཚུན་གྱི་རྗེས་སུ་ཞུགས་པ། སརྦ་དྷརྨཿཨ་དྱནྟ་ཨ་ནུ་པྲ་ཝིཥྚ་སརྦ་དྷརྨ་ཨོཾ་ཨཱཿཧཱུྂ། ཆོས་ཐམས་ཅད་ཤིན་ཏུ་རྗེས་སུ་ཞུགས་པ། ཞེས་བརྗོད་ཅིང་དང་པོ་ལྔ་དང༌། སྡོམ་འབྱུང་ལས། ཆོས་ཀུན་ངོ་བོ་ཉིད་ཀྱི་ནི། །སྲད་བུ་ཕན་ཚུན་སྒྲིལ་བར་བྱ། །ཞེས་པའི་དོན། མཐར་གཅིག་ཏུ་དྲིལ་བ་ཅུང་ཟད་དྲིལ་ལ་ཚད་ལྡན་བྱས་ལ་རིན་པོ་ཆེའི་སྣོད་དུ་བཞག་ལ། བཞི་བརྒྱ་ལྔ་བཅུ་པ་ལས། ཡི་གེ་གསུམ་ཆུད་པའི་རྣལ་འབྱོར་པ་ཞེས་དང༌། དེའི་འགྲེལ་པར། ཡི་གེ་གསུམ་གྱི་ནང་དུ་ཆུད་པར་བྱས་པས་ཞེས་དང༌། དགྱེས་རྡོར་རིམ་གྱི་ཆོ་ག་ལས། ཨོཾ་ཨཱཿཧཱུྂ་གསུམ་མཐའ་གཉིས་དང་དབུས་སུ་བསྟོད་པ་ཞེས་པའི་དོན། ཐིག་སྐུད་རྩེ་མོ་གཉིས་དང་དབུས་སུ་ཨོཾ་ཨཱཿཧཱུྂ་གིས་མཚན་པར་གྱུར་པར་མོས་ལ། རང་གི་མིག་གཉིས་མ་དང་ཊ་ལས་ཉི་ཟླ་སེར་པོའི་རང་བཞིན་ཅན་དུ་གྱུར་ཞེས་མོས་ཤིང་རྡོ་རྗེའི་ལྟ་བས་བལྟས་ལ། ཨོཾ་བཛྲ་དྲྀཥྚ་མ་ཊ་ཞེས་བརྟན་པར་བྱས་ལ། ལས་སྔགས་བཟླས་ནས་བདུད་རྩི་ལྔའི་ཆུ་དང་ཡུངས་ཀར་དྲི་བཟང་གི་ཆུས་བྲན། གཡས་རྡོ་རྗེ་དང་ལག་པས་ཡེ་ཐིག་ལ་རེག་སྟེ། ཨོཾ་བཛྲ་ས་མ་ཡ་སཱུ་ཏྲ་མཱ་ཏི་ཀྲ་མ་ཧཱུྂ་བརྗོད་ལ།

ཨོཾ་ཨཱཿཧཱུྂ་བརྒྱ་རྩ་བརྒྱད་བཟླས་སོ། །དེ་ནས་བུམ་པ་གཉིས་ཀྱི་ཆུ་དཀྱིལ་འཁོར་གྱི་གཞིར་གཏོར་ལ། ཨོཾ་སརྦ་སཾ་ཤོ་དྷ་ནི་ཧཱུྂ་ཕཊ། ཅེས་གཙང་བར་བྱས་ཤིང༌། ནམ་མཁའི་ཁམས་སུ་དགྱེས་པ་རྡོ་རྗེ་ལྷ་བཅུ་བདུན་གྱི་དཀྱིལ་འཁོར་རྟེན་དང་བརྟེན་པར་བཅས་པ་གསལ་བར་གྱུར་པར་དམིགས་ལ། ཨོཾ་ཛཿཧཱུྂ་བཾ་ཧོཿ །ཞེས་པ་ནས། ཤཔདའི་བར་མཆོད་ལ། བསྟོད་པ་རྒྱས་བསྡུས་སྐབས་སྦྱར་གྱིས་བསྟོད་ཅིང༌། སློབ་དཔོན་དགྱེས་པ་རྡོ་རྗེ་དང་སློབ་མ་གྷསྨ་རཱིར་གསལ་བར། དེ་ནས་སློབ་དཔོན་ནུབ་དང་སློབ་མ་ཤར་དུ་བསྒྲེངས་ནས། སློབ་དཔོན་གྱིས། ཕྱོགས་ཐམས་ཅད་དུ་རང་བཞིན་མེད་པས་མཉམ་པ་ཉིད་དོ། །མིག་གཉིས་ཛཿལས་སྐྱེས་པའི་ཉི་ཟླ་སེར་པོ་འོད་འཕྲོ་བ་ཅན་དུ་གྱུར༑ སྡོམ་འབྱུང་གི་དགོངས་པ། ཅེས་མོས་ལ། སློབ་དཔོན་གྱིས་གཡོན་དྲིལ་བུ་དང་བཅས་པའི་རྡོ་རྗེ་ཁུ་ཚུར་གྱི་ལྟེ་བའི་ཐད་དུ་ཡེ་ཐིག་བཟུང་ལ། རྡོ་རྗེ་མཁའ་འགྲོ་ལས། གཡོན་པའི་རྡོ་རྗེ་ཁུ་ཚུར་དག །ལྟེ་བར་བཞག་སྟེ་གཟུང་བར་བྱ། །དེ་ཡི་འོག་ཏུ་ཅི་བདེར་བྱ། །ཞེས་གསུངས་པའི་དོན་ནོ། ། ཛྫཿཛྫཿཛྫཿབརྗོད་ཅིང༌། སླར་ཛྫ་གསུམ་བརྗོད་པས་ཡེ་ཐིག་ལྔ་པོ་ཅུང་ཟད་དྲིལ་བ་དེ་མ་ཞིག་པར་སྣེ་མོ་སློབ་མ་ལ་གཏད་དེ་སློབ་མས་ཀྱང་ཛྫཿགསུམ་བརྗོད་པས་གཡོན་རྡོ་རྗེ་ཁུ་ཚུར་གྱིས་བླངས་ཏེ་ལྟེ་བར་བཟུང་ལ། དེ་ནས་སློབ་དཔོན་གྱི་ལག་པ་གཡས་རྡོ་རྗེ་དང་བཅས་མཐེབ་མཛུབ་ཀྱིས་སྟེགས་བུའི་སྟེང་ཕྱོགས་ཀྱི་ནམ་མཁར་ཐིག་བཏབ་ལ་སེ་གོལ་བྱ་ཞིང༌། ཨོཾ་བཛྲ་ས་མ་ཡ་སཱུ་ཏྲ་མཱ་ཏི་ཀྲ་མ་ཧཱུྂ། བརྗོད་ལ། ཐིག་གི་སྒྲས། སེམས་ཅན་དོན་དུ་ཁྱེད་རྣམས་ཀྱི། དུས་ཡིན་དེ་ཕྱིར་འདིར་བྱོན་ཞིག འདི་ཕྲེང་བར་གསུང་ཞིང༌། མར་མེ་མཛད་བཟང་པོ་དང༌། ལྭ་པ་དང༌། ནག་པོ་སྤྱོད་པ་དང༌། ས་ར་ཧ་ལ་སོགས་པ་མང་པོའི་བཞེད་ལ། འདི་ཐིག་སྐུད་ཀྱི་སྒྲ་ཡིན་པས་ངག་ཏུ་མ་བརྗོད་ཀྱང་ཆོག ། ཅེས་བསྐུལ་བས་ནམ་མཁས་ཁྱབ་པའི་སངས་རྒྱས་རྣམས་བྱོན་ཏེ་ཐིག་སྐུད་ལ་ཐིམ་པར་གྱུར།

ཅེས་མོས་ནས་སྡོད་པ་དང་རྐང་སྟབས་སོགས་སྔར་བཞིན་ཤར་ནུབ་ཀྱི་ཚངས་ཐིག་དང་པོ་བཏབ་ལ། སླར་ཡང་ཐིག་གི་སྒྲས་སངས་རྒྱས་རྣམས་བྱོན་ཏེ་ཐིག་སྐུད་ལ་ཐིམ། དེ་ལས་ཡེ་ཤེས་ལྔའི་ངོ་བོ་སྲད་བུ་ཁ་དོག་ལྔ་པའི་ཐིག་སྐུད་རེ་ཆད་ནས་སྟེགས་བུར་གནས་པའི་ལས་ཐིག་ལ་ཐིམ་པར་གྱུར་ཅེས་མོས་ནས། སློབ་དཔོན་གྱི་རྐང་མཐིལ་དུ་ཧཱུྂ་ལས་སྣ་ཚོགས་རྡོ་རྗེ་འོད་འཕྲོ་བ་ཧཱུྂ་གིས་མཚན་པ་རེ་རེ་གསལ་བར་གྱུར་པར་དམིགས་ལ། སྔར་ལས་ཐིག་དུས་འདུག་སྟངས་ ཕྲེང་བ་ལས། བར་སྣང་ལ་ཐིག་འདེབས་པའི་དུས་སུ་སློབ་དཔོན་རྐང་པ་གཡོན་སྐྱིལ་ཀྲུང་ཕྱེད་པ་དང༌། གཡས་ས་ལ་འཛུགས་པར་བཤད་པ། སློབ་མ་དེ་ལས་ལྡོག་པར་བྱའོ། ། སྐོར་ཕྱོགས་རྐང་སྟབས་སོགས་མ་ནོར་བར་སྟེགས་བུའི་ཐིག་ལེ་ཐད་ཀྱི་སྟེང་གི་ནམ་མཁའ་ལ་ཐིག་རྫོགས་པར་གདབ་ཅིང༌། ཐིག་རྫོགས་པར་གདབ་མི་ནུས་ན་ཐིག་ཆེན་བརྒྱད་དང་རྩ་ཐིག་ཟླུམ་ཐིག་རྣམས་གདབ་པའི་ཚུལ་བྱའོ། །ཟླུམ་ཐིག་རྣམས་སྐོར་བའི་ཚེ་ལྟེ་བར་ཕུར་བུ་གདབ་པ་སོགས་ཀྱི་དུས་ཡེ་ཐིག་བསྟིམས་ཟིན་པའི་སྟེགས་བུའི་སྣེ་ཐིག་ལ་འགོམ་ཡུག་གི་ཉེས་དམིགས་བྱུང་ན་ཟླུམ་ཐིག་གི་ཚེ་ཐིག་ཆེན་བརྒྱད་ཀྱི་ཡེ་ཐིག །ཨོཾ་བཛྲ་བེ་གཱ་ཀྲ་མ་ཧཱུྂ། གིས་ནམ་མཁར་བཏེག་ལ་ཟླུམ་ཐིག་བསྐོར་ཟིན་ནས། ཛཿཧཱུྂ་བཾ་ཧོཿས་བསྟིམ་མོ།། ཡེ་ཐིག་གདབ་པའི་ཚད་ཚངས་ཐིག་གཉིས་འོད་ཕྲེང་ནས་འོད་ཕྲེང་གི་བར་དང༌། ཟུར་ཐིག་གཉིས་མདའ་ཡབ་ཀྱི་རྩེ་ནས་མདའ་ཡབ་ཀྱི་རྩེའི་བར་དང༌། རྩ་ཐིག་རྣམས་འཁོར་ལོའི་ཚད་དུ་གདབ་པར་ཕྲེང་བ་ལས་གསུངས་ཤིང༌། ཡེ་ཐིག་འདེབས་པའི་ཚེ་བླ་མས་རྡོར་དྲིལ་འཛིན་དགོས་པ་ལྭ་པས་བཤད་དོ། ། དེ་ནས་ཐིག་སྐུད་རིན་པོ་ཆེའི་སྣོད་དུ་བཞག་ལ་མཆོད་ཅིང༌། ཨ་ཀཱ་རོ་གསུམ་གྱིས་གཏོར་མ་ཕུལ་ལ་བསྟོད། བཛྲ་མུཿ ཡེ་ཤེས་པ་རང་བཞིན་གྱི་གནས་སུ་གཤེགས་པར་གྱུར་པར་དམིགས་ནས་ཡེ་ཐིག་གི་སྲད་བུ་བསྡུའོ། །ཡེ་ཐིག་གི་སྐབས་པྲ་བརྟག་པ་ནི།

རྡོ་རྗེ་མཁའ་འགྲོའི་ལུང༌༑ སྲད་བུ་ཆད་ན་སློབ་དཔོན་འཆི། ་༌།རིང་ཐུང་ཆེར་ན་ནད་ཀྱིས་ཐེབས། །ཕྱོགས་འཁྲུགས་པ་ཡིས་སློབ་མ་དང༌། །སློབ་དཔོན་ལ་ཡང་ཉེས་པར་གསུངས། །དེ་བས་ཐམས་ཅད་ནན་ཏན་དུ། །མཁས་པས་ལེགས་པར་ཐིག་གདབ་བོ། །ཞེས་གསུངས་སོ། །གཉིས་པ་ནི། ཚོན་སྔོན་དཀར་སེར་དམར་ལྗང་བ་རྣམས། ཚོན་གྱི་རྒྱུ་ནི། རབ་ཀྱིས་ཤེལ་སྤུག་དང༌། པདྨ་རཱ་ག་དང༌། མརྒད་དང༌། ཨིནྡྲ་ནཱི་ལའམ། ཡང་ན། མུ་ཏིག་དང༌། གསེར་དང༌། བྱུ་རུ་དང༌། མུ་མེན་རྣམས་ལ་བྱའོ། །འབྲིང་གིས་འབྲས་དཀར་མོ་མ་གྲུག་པ་རིན་པོ་ཆེ་རྣམས་ཀྱིས་ཁ་བསྒྱུར་བ་ལ་བྱའོ། །ཐ་མས་མེ་ཏོག་གམ། སོ་བའི་ཕྱེ་མའམ། རུས་པའི་ཕྱེ་མའམ། རྡོ་ཐལ་དཀར་པོ་ཁ་བསྒྱུར་བ་རིན་པོ་ཆེས་སྦགས་པ་ལ་བྱའོ། །དེ་རྣམས་ཐམས་ཅད་ཀྱང་འདུ་བྱ་བ་བཟང་པོ་རྣམས་ཞེས་གསུངས་པ་ལྟར་རོ། །འདི་རྣམས་སྡོམ་འབྱུང་སྤྱི་རྒྱུད་སོགས་ལས་བཤད་དོ། ། སྣོད་སོ་སོར་བཞག་པའི་སྔོན་པོ་ལ་ཧཱུྂ། དཀར་པོ་ལ་ཨོཾ། སེར་པོ་སྭཱ། དམར་པོ་ཨཱཿ ལྗང་ཁུ་ཧཱ་རྣམས་བྲིས་པ་ལ་སྔོན་པོ་དབུས་དང༌། དཀར་པོ་ཤར། སེར་པོ་ལྷོ། དམར་པོ་ནུབ། ལྗང་གུ་བྱང་དུ་བཀོད། བསངས་སྦྱངས། སྟོང་པའི་ངང་ལས་རྡུལ་ཚོན་རྣམས་ཧཱུྂ་ཨོཾ་སྭཱ་ཨཱཿཧཱ་རྣམས་ལས། ཚོན་སྔོན་པོ་མི་བསྐྱོད་པ་དགྱེས་པ་རྡོ་རྗེ། དཀར་པོ་རྣམ་སྣང་དགྱེས་པ་རྡོ་རྗེ། སེར་པོ་རིན་འབྱུང་དགྱེས་པ་རྡོ་རྗེ། དམར་པོ་འོད་དཔག་མེད་དགྱེས་པ་རྡོ་རྗེ། ལྗང་གུ་དོན་ཡོད་གྲུབ་པ་དགྱེས་པ་རྡོ་རྗེ་རྣམས་ཞལ་གཅིག་ཕྱག་གཉིས་པ་རྡོ་རྗེ་དང་དྲིལ་བུ་འཛིན་པས་རང་འདྲ་བའི་ཡུམ་ལ་འཁྱུད་པ་གསལ་བར་གྱུར། ཅེས་དམིགས་ལ། ཧཱུྂ་ཨོཾ་སྭཱ་ཨཱཿཧཱ། བརྒྱ་རྩ་བརྒྱད་བཟླས་ལ། ནམ་མཁའི་དཀྱིལ་གྱི་ལྷ་དང་རིགས་ལྔའི་ཐུགས་ཀར་ཧཱུྂ་ཨོཾ་སྭཱ་ཨཱཿཧཱ་ལས་གྲུབ་པའི་ཡེ་ཤེས་ཀྱི་ཚོན་འོད་ཟེར་ལྔའི་རང་བཞིན་དུ་གསལ་བར་གྱུར། རང་གི་མིག་གཉིས་ཛཿལས་ཉི་ཟླ་སོ་སོར་གྱུར། ཨོཾ་དཱིཔྟ་དྲྀཥྚ་ཨཾ་ཀུ་ཤ་ཛཿ

ཞེས་བརྗོད། རྫི་མ་མྱུར་དུ་རྡེབ་ཅིང་འབར་བའི་ལྟ་སྟངས་བྱས་ལ༑ འབར་བའི་ལྟ་སྟངས་ལྕགས་ཀྱུ་ལྟ་བུས་ཡེ་ཤེས་ཀྱི་ཚོན་རིགས་ལྔའི་ཁ་དོག་ཅན་གྱི་ས་བོན་རེ་རིགས་ལྔའི་ཐུགས་ཀ་ནས་སྤྱན་དྲངས། ཚོན་རྣམས་ལ་ཐིམ་པར་གྱུར་པས་མོས་ལ། ཨོཾ་བཛྲ་ཙི་ཏྲ་ས་མ་ཡ་ཧཱུྂ། བརྒྱ་རྩ་བརྒྱད་བཟླས་ཏེ། སླར་ཡང་ཚོན་རྣམས་ཧཱི་ཡིག་གིས་མཚན་པར་གྱུར། བདེན་པ་གང་གིས་རྡུལ་ཚོན་རྣམས་མང་ཞིང་ འདི་ལ་ནི་རྡུལ་རྣམས་མང་ཞིང་ཞེས་གསུངས། སངས་རྒྱས་བཅོམ་ལྡན་འདས་རྣམས་ནི་སེམས་ཅན་ལ་ཆགས་པ་དང་རྗེས་སུ་ཆགས་པར་གྱུར་པའི་བདེན་པ་དེས་རྡུལ་ཚོན་རྣམས་འབར་གྱུར་ཅིག །ཅེས་མོས་ལ། ཨོཾ་ཛཿཧཱུྂ་ནས། ཤཔདའི་བར་མཆོད་ལ། སྟེགས་བུའི་ཡེ་ཐིག་དེ་ཉིད། ཨོཾ་བེ་གཱ་ཀྲ་མ་ ཛ་ཡ་སེ་ནས། ཚོན་རྩི་འགྱེད་པའི་དུས་སུ་ནི། །ཡེ་ཤེས་ཐིག་ནི་ནམ་མཁའ་ལ། །རྩ་བའི་སྔགས་བརྗོད་ནས་བཏེག་སྟེ། །བྲི་པ་ཟིན་ནས་འཕགས་མ་བསྟིམ། ། ཞེས་གསུངས་པའི་དོན་ནོ། ། ཧཱུྂ་གིས་ནམ་མཁར་བཏེག་ལ་དཀྱིལ་འཁོར་དབུས་ཀྱི་ཕུར་ཁུང་ཚོན་སྣ་ལྔས་བཀང་ལ་དྲིལ་བུ་གསིལ་ཞིང༌། འདི་ནི་ཆོས་དབྱིངས་དག་པ་སྟེ༑ གུར་གྱི་བརྒྱད་པ་ལས། དེ་ལ་འདིར་ནི་རྡུལ་ཚོན་གདབ་པའི་དམ་ཚིག་གོ། །ཆོས་དབྱིངས་འདི་ནི་ལྷག་པ་སྟེ། །སེམས་ཅན་ཁམས་ནི་རབ་གྲོལ་མཛད། །རྒྱ་ཆེན་དགྱེས་པ་རྡོ་རྗེ་ཡི། །དཀྱིལ་འཁོར་རབ་ཏུ་བྲི་བར་བྱ། །སེམས་ཅན་ཁམས་ནི་རབ་གྲོལ་མཛད། །རང་ཉིད་དགྱེས་པ་རྡོ་རྗེ་དང༌། །དེ་བཞིན་གཤེགས་པ་ཀུན་གྱི་གནས། །ཉེས་པ་ཀུན་ལས་རྣམ་གྲོལ་བ། །འཁོར་ལོའི་ནང་དུ་ཡང་དག་གནས། །ཞེས་བརྗོད་པས་ཚོན་གྱི་ཉེས་པ་བསལ་ལོ། །ཚིགས་བཅད་འདི་ནི་ཚོན་གྱི་ཉེས་པ་སེལ་བྱེད་ཡིན་གྱི། ཁ་ཅིག་གི་ཆོས་དབྱིངས་ཞེས་པའི་མལ་དུ་མེ་ལོང་སོགས་ཡེ་ཤེས་ལྔ་བཅུག་ནས་ཚོན་འགྱེད་པའི་དུས་བརྗོད་པ་དག་འདུག་སྟེ། དེ་ནི་ལེགས་པ་མ་ཡིན་ཞིང༌། འདི་ལ་ཆོས་དབྱིངས་མ་གཏོགས་ཡེ་ཤེས་གཞན་གྱི་ཤམ་བུ་མི་དགོས་པ་དཀྱིལ་ཆོག་ཁུངས་ཐུབ་མང་པོར་འདུག་པ་བདག་རང་གིས་མཐོང་ངོ༌༑ ༑དེ་ནས་སློབ་དཔོན་དཀྱིལ་འཁོར་དབུས་སུ་འདུག་སྟེ་ཁ་ཤར་དུ་ཕྱོགས་པས་གཡས་རྡོ་རྗེ་བཟུང་གཡོན་ཁུ་ཚུར་ལས་མཐེབ་མཛུབ་ཀྱི་དབང་ལྡན་ནས་གཡས་སྐོར་དུ་རྩིག་པ་ཕྱི་ངོས་ནས།

རིམ་གྱིས་དཀར་སེར་དམར་ལྗང་ནག་པོ། རྡོ་རྗེ་མཁའ་འགྲོ་ལས། དཀར་དང་སེར་དང་དམར་དང་ལྗང༌། །ཀུན་གྱི་ནང་རོལ་ནག་པོ་རུ། །ཚོན་གྱི་ཆ་ནི་རིམ་བཞིན་གྱིས། །ཞེས་གསུངས་པའི་དོན་ནོ། ། ཞེང་དུ་སྒོའི་ཉི་ཤུའི་ཆ་དང༌། དཔངས་མཐེའུ་ཆུང་གི་ཚད། སྲིད་དུ་སོར་བཅུ་གཉིས་པ་དྲང་པོར་འཐེན་ལ། ཨོཾ་ཨཱཿཧཱུྂ་བཛྲ་ཙི་ཏྲ་ས་མ་ཡ་ཧཱུྂ། བརྗོད་ལ། ཐོད་པས་རིན་པོ་ཆེའི་སྣོད་བཀབ་པའི་སྟེང་དུ་རྡོ་རྗེ་བཞག་ལ་མཆོད་བསྟོད་བྱ་ཞིང༌། རྩིག་པ་གཞན་དུ་སྦྲེལ་རན་དུས་ཁ་ཕྱེ་ལ་པྲ་ལེགས་ཉེས་བརྟག །ལེགས་ན། ཨེ་མ་ཧོཿ ཞེས་སེམས་གཟེངས་བསྟོད་པ་དང༌། ངན་ན་སྟོང་པ་ཉིད་བསྒོམ། གཞུང་དུ་པྲ་བརྟག་པ་དངོས་སུ་མ་གསུངས་པས་མ་བྱས་ཀྱང་ཆད་པའི་སྐྱོན་དུ་མི་འགྱུར་ལ། རྩིག་པ་ལྔ་པོ་མཐོ་རེ་ཙམ་བྲིས་རྗེས་སློབ་དཔོན་གྱིས་མ་ནུས་ན་རི་མོ་མཁན་སོགས་ཀྱིས་འབྲི་རུང་ངོ༌། ། དེ་ཡང་བཤད་མ་ཐག་པ་ལས། སྦོམ་ན་ནད་བསྐྱེད། ཕྲ་ན་ནོར་ཉམས། དམའ་ན་དངོས་གྲུབ་མི་འབྱུང༌། ཡོ་ན་སྡུག་བསྔལ་བསྐྱེད། ཆད་ན་སློབ་དཔོན་འཆི། འདྲེས་ན་སློབ་རྒྱུད་འཆད་པས་བསྒྲིམས་ཏེ་བྲིའོ། ། ལུང་ལས། སྦོམས་སུ་སྒོ་ཡི་ཉི་ཤུའི་ཆར། །རེ་ཁ་ཡང་དག་དྲང་བར་བྱ། །མཉམ་ཞིང་དྲང་ལ་མ་ཆད་པར། །ཇི་ལྟར་རེག་པས་ཕན་ཚུན་གྱི། །བར་གྱི་ཚད་ནི་ནས་བརྩམས་ཏེ། །འོག་དང་སྟེང་ནི་ཅི་མཛེས་ཀྱང༌། །སྦོམ་པོར་བཀྱེ་བ་ནད་འབྱུང་ངོ༌། །ཕྲ་མོ་ཡིད་བཞིན་ནོར་རྣམས་ཉམས། །ཡོན་པོ་ཡིས་ནི་རྣམ་པར་སྡང༌། །ཆད་ན་བླ་མ་སློབ་དཔོན་འཆི། །གཡས་སྐོར་མིན་པར་བཀྱེ་བ་ནི། །ཚོན་རྣམས་ཕུར་བུས་བསྟབ་པར་འགྱུར། །ཞེས་གསུངས་པ་ཡང་མཚན་ཉིད་དང་ངེས་པར་བྱས་ཏེ་བྲི་ལ། ཅུང་ཟད་མ་ལེགས་ཀྱང་དེ་ཁོ་ན་ཉིད་ཀྱི་བསམ་སྦྱོར་དང་ལྡན་པ་ལ་སྐྱོན་མེད། ལུང་ལས། ཚོན་འགྱེད་པ་ལ་ཉེས་པ་ནི། །དེ་ཉིད་བསམ་སྦྱོར་མེད་རྣམས་ལའོ། །དེ་ཉིད་བསམ་སྦྱོར་ལྡན་རྣམས་ལ། །སུས་ཀྱང་བར་ཆད་བྱ་མི་ནུས། །ཞེས་གསུངས་པ་ལྟ་བུའོ། །

དེ་ནས་སློབ་དཔོན་གྱིས་ཡོངས་སུ་རྫོགས་པ་འབྲིར་མི་ནུས་ན། གཞན་གྱིས་ཀྱང་བྲིའོ། །ཚོན་འགྱེད་པ་ནི། དབུས་ཀྱི་པདྨའི་ལྟེ་བ་ལྗང་ཁུ། ཟེའུ་འབྲུ་སེར། ཕྱོགས་བཞིའི་འདབ་མ་དམར། དབང་ལྡན་སྔོ། བདེན་བྲལ་ལྗང༌། མེ་རླུང་སེར། ་ལྷ་རྣམས་སྔོ། གོང་རས་མཛེས་ཚོན། མུ་ཁྱུད་དཀར་པོ་ལ་རྡོ་རྗེ་སྔོན་པོའི་ཕྲེང་བ། ཁྱམས་སྒོ་ནང་རྣམས་དཀར་སེར་དམར་ལྗང༌། ཀ་བ་བརྒྱད་ཕྱོགས་མདོག །ཀ་རྒྱན་མཛེས་ཚོན། འདོད་སྣམ་དམར་པོ། ཕ་གུ་སེར་པོ་ལ་རིན་པོ་ཆེའི་རྒྱན་གྱིས་བརྒྱན་པ། དྲ་ཕྱེད་དཀར་པོ། གཞི་ནག་པོ། ཤར་བུ་སྔོན་པོ་ལ་རིལ་བ་མགོ་ཐུར་བསྟན་གྱི་དབྱིབས། མདའ་ཡབ་དཀར་པོ་ལ་པདྨ་སྣ་ཚོགས་མདོག །སྒོའི་མུན་པ་ཁོར་མ། སྒོ་ཁྱུད་དུ་ཟླ་ཕྱེད་རིན་པོ་ཆེའི་རྡོ་རྗེས་མཚན་པ། རྟ་བབས་གསེར་སེར་པོ། ཤར་བུ་སྔོན་པོ་ལ་རིལ་བ་མགོ་ཐུར་བསྟན། རིན་པོ་ཆེ་དམར་པོ་ལ་རིན་པོ་ཆེའི་རྒྱན། རྨིག་པ་ལྗང་གུ་ལ་དེའི་དབྱིབས་ཀྱི་རི་མོ། མུན་པ་ནག་པོ། ཝ་རཎྜ་སེར་པོ། དེ་ཡན་བཤད་མ་ཐག་པ་དང་མཚུངས་སོ། །གུ་ཎ་ཧ་རི་ཕྱོགས་མདོག །དྷོ་སྟྭ་དང་སྭ་རྩེ་ཕྱོགས་མདོག །པདྨ་སྣ་ཚོགས། འཁོར་ལོ་སེར་པོ། གདུགས་དཀར་པོ། རི་དྭགས་སེར་པོ། ཕྱིའི་ཁྱམས་ལྗང་སྐྱ་ལ་རྒྱན་ཐམས་ཅད་སྒྲུབ་ཐབས་ཀྱི་འདོན་ཆ་ལྟ་བུ། པདྨའི་ར་བའི་ལྟེ་བ་མཚོན་བྱེད་ལ་རེ་ཁ་ལྗང་ནག །དེའི་ཕྱིར་ཟེའུ་འབྲུ་མཚོན་བྱེད་རེ་ཁ་སེར་པོ། པདྨ་སྣ་ཚོགས་མདོག །གོང་རས་མཛེས་ཚོན། དེའི་ཕྱིར་ཆོས་འབྱུང་མཚོན་བྱེད་རེ་ཁ་དཀར་པོ། དེའི་ཕྱིར་དུར་ཁྲོད་ཀྱི་གཞི་ནག་པོ་ལ་ཆུ་བརྒྱད་ཀྱི་དབྱེ་བ་སོགས་མངོན་རྟོགས་སུ་བཤད་པ་ལྟར། དེའི་ཕྱིར་རྡོ་རའི་གཞི་དཀར་པོ་རྡོ་རྗེ་ནག་པོའི་ཕྲེང་བ། དེའི་ཕྱིར་མེ་རི་ཁ་དོག་ལྔ་ལྡན་གཡས་སྐོར་དུ་བྲི་བའོ། །དུར་ཁྲོད་ཀྱི་སྤྲིན་དང་རི་མཆོད་རྟེན་ཞིང་སྐྱོང་ཕྱོགས་སྐྱོང་སོགས་ཀྱི་མདོག་བྲི་བར་འདོད་ན། སྒམ་པོ་པ་མངྒའི་མཚན་གྱིས་མཛད་པའི་ཀྱེ་རྡོ་རྗེ་ཐོད་པ་ཅན་ལྷ་དགུའི་སྒྲུབ་ཐབས་སུ་དུར་ཁྲོད་ཇི་ལྟར་བྱས་པ་ལྟར་བྱས་ན་ཤིན་ཏུ་ལེགས་སོ། །དེ་ནས་ཡབ་ཡུམ་ལྷ་བཅོ་བརྒྱད་སོ་སོའི་གདན་དང་ས་བོན་ཕྱག་མཚན་རྣམས་ནི་སྒྲུབ་ཐབས་ངག་འདོན་ལྟར་ལྷའི་གནས་མ་འཆོལ་བར་བྱས་ནས་ལེགས་པར་འབྲི་ཞིང༌།

ཀླུའི་བློ་གྲོས་ཀྱིས། ཇི་ལྟར་ནུས་པའི་དཀྱིལ་འཁོར་དུ། །ས་བོན་དགོད་བྱ་ཡང་ན་ནི། །མཚན་མའི་ལྷའི་གཟུགས་དེ་ཉིད། །ལུགས་མའམ་འདུ་བྱས་འགོད་པར་བྱ། །ཞེས་གསུངས་སོ། ། འདིར་མ་ཐོབ་པའི་ཚོན་དགོས་པ་རྣམས་ནི་མཛེས་ཚོན་བྱའོ། །དེ་ལྟར་ལེགས་པར་བྲིས་ཟིན་ནས། སློབ་དཔོན་གྱིས། ཛཿཧཱུྂ་བཾ་ཧོཿ ནམ་མཁར་བཞུགས་པའི་ཡེ་ཐིག་རྣམས་ཐིག་སོ་སོར་ཐིམ་པར་གྱུར། ཅེས་དམིགས་ལ་ཚོན་མ་རྣམས་ལ་མཆོད་ཅིང༌། ཨ་ཀཱ་རོ་གསུམ་གྱིས་གཏོར་མ་ཕུལ་ནས་བསྟོད་ལ། བཛྲ་མུཿ ཚོན་གྱི་ཡེ་ཤེས་པ་རྣམས་རང་བཞིན་གྱི་གནས་སུ་གཤེགས་པར་གྱུར་ཅེས་མོས་སོ། །གསུམ་པ་ནི། སྔར་སྟ་གོན་བྱས་པའི་བུམ་པ་ལྷ་གྲངས་དང་མཉམ་པ། སྤོས་དང་རོལ་མོས་བཀུར་སྟི ་ དང་ པྲཛྙཱ་རཀྵི་ཏས། བུམ་མཆོད་རྫས་ལ་སོགས་པ་དང༌། །གདུགས་དང་རྒྱལ་མཚན་རོལ་མོ་དང༌། །སིལ་སྙན་གླུ་ཡིས་སྤྱན་དྲངས་ལ། །དཀྱིལ་འཁོར་གནས་སུ་དགོད་པར་བྱ། །ཞེས་གསུངས་པའི་དོན་ཡིན། བཅས་པས་ཁྱེར་ཏེ་དཀྱིལ་འཁོར་ལ་གཡས་སུ་བསྐོར་བ་གསུམ་བྱས་ལ་རྣམ་རྒྱལ་བུམ་པ་དཀྱིལ་འཁོར་གྱི་ཤར་སྒོའི་གཡས་ཀྱི་ཐད་དང༌། ལས་བུམ་ཤར་སྒོའི་གཡོན་དང་གཞན་རྣམས་ནི་དཀྱིལ་འཁོར་གྱི་ལྷ་མཚན་དང་ཆོས་མཐུན་པའི་ཕྱིའི་ཕྱོགས་མཚམས་སུ་གནས་མ་འཆོལ་བར་བཀོད་ཅིང༌། བི་བྷུ་ཏི་དང༌། རཏྣ་རཀྵི་ཏས་བཞེད་པར་འགྲེལ་པ་འདི་ཁོ་ན་ཉིད་ལྟར་གསུངས་སོ། ། བུམ་པ་གཉིས་ཡིན་ན་རྣམ་རྒྱལ་ཤར་སྒོའི་གཡས་དང༌། ལས་བུམ་ཤར་སྒོའི་གཡོན་གྱི་ཐད་ཀྱི་མེ་རིའི་ཕྱི་རོལ་དུ་བཀོད། དཀྱིལ་འཁོར་གྱི་ཕྱོགས་མཚམས་དང་སྟེང་འོག་ཏུ་དར་གོས་ཀྱི་འཕན་གདུགས་བླ་རེ་ལ་སོགས་པས་བརྒྱན་ཅིང༌། དཀྱིལ་འཁོར་གྱི་དབུས་སུ་དཀྱིལ་འཁོར་དང་བུམ་པ་ལྷ་གྲངས་མཉམ་པའི་མཆོད་པ་ཅི་འབྱོར་བ་ལ་ཧཱུྂ་དང་གཙོ་བོའི་སྔགས་ཀྱིས་བཏབ་པ་ལ་མཆོད་ཕྲེང་དུ་བཤད་པ་ལྟར་ཕྱོགས་མ་ལོག་པར་བཤམས། ས་ར་ཧས། དེ་ནས་མེ་ཏོག་སྤོས་ལ་སོགས། །ལྷ་ཡི་གྲངས་དང་མཉམ་པར་འབུལ། །ཞེས་པའི་དོན་ནོ། །

མཆོད་པའི་ནང་གི་ཕྱོགས་གང་བདེར་གཏོར་མ་བཤམས། གཞན་ཡང་དབུ་རྒྱན་སོགས་དབང་ལ་མཁོ་བའི་ཡོ་བྱད་ཀྱང་དཀྱིལ་འཁོར་གྱི་མཐའ་འམ་སློབ་དཔོན་གྱི་མདུན་དུ་མཐོང་བ་རྒྱུད་པ་ལྟར་བཤམས། མཆོད་པ་གཤོམ་པའི་ཚེ། ཨོཾ་བཛྲ་སྥ་ར་ཎ་ཁཾ། ཞེས་བརྗོད། སློབ་དཔོན་གྱི་མདུན་དུ། རྡོར་དྲིལ། ཌཱ་མ་རུ། ནང་མཆོད་ཀྱང་བཤམ་མོ། །ཉེ་ལོགས་སུ་ཕྱི་རོལ་པའི་གཏོར་མའང་འདུ་བྱ་ཞིང་དཀྱིལ་འཁོར་གྱི་ཕྱི་ཡོལ་བས་བཅད་ལ་མི་མཐོང་བར་བྱའོ། །གཉིས་པ་ལ་གཉིས། དཀྱིལ་འཁོར་སྒྲུབ་ཅིང་མཆོད་པ་དང༌། བདག་ཉིད་འཇུག་ཅིང་དབང་བསྐུར་བའོ། །དང་པོ་ནི། རང་ཁྲུས་བྱས་ལུས་སྤོས་དྲི་ཞིམ་པོས་བྱུགས། གཙུག་ཏོར་ལ་སོགས་པའི་རྒྱན་གྱིས་བརྒྱན་ཏེ། སྟན་བདེ་བར་མཎྜལ་ལ་ཁ་ཕྱོགས་པས་འདུག་སྟེ། བདུད་རྩི་བྱིན་གྱིས་བརླབས་ཤིང༌། སྔོན་འགྲོ་གཏོར་མ་ནས། སླར་ཡང་རང་ཉིད་སྒྱུ་མ་ལྟ་བུའི་ཧེ་རུ་ཀ་མཐིང་ནག་ཞལ་གཅིག་ཕྱག་གཉིས་པར་གསལ་བའི་གནས་གསུམ་ཨོཾ་ཨཱཿཧཱུྂ་གིས་མཚན་པར་གྱུར་གྱི་བར་སྒྲུབ་ཐབས་ལྟར་བདག་གི་རྣལ་འབྱོར་རྫོགས་པར་བསྒོམས་ཏེ། ས་ར་ཧ་དང༌། དཱ་རི་ཀ་པས་སྒྲུབ་ཐབས་ཡོངས་རྫོགས་བསྒོམས་པའི་རྗེས་སུ་མདུན་བསྐྱེད་བསྒྲུབ་པར་བྱའོ། ། མདུན་བསྐྱེད་བསྒྲུབ་པ་ནི། དཀྱིལ་འཁོར་བསངས་སྦྱངས། སྟོང་པའི་ངང་ལས་ ཕྲེང་བ་ལས། བྲིས་པའི་དཀྱིལ་འཁོར་སྐད་ཅིག་གིས་སྟོང་པ་ཉིད་ཀྱིས་སྦྱང༌། ཞེས་གསུངས་པའི་དོན་ནོ། ། འོག་ཏུ་སྲ་ཞིང་མཁྲེགས་ལ་དུམ་བུ་གཅིག་ཏུ་གྱུར་པའི་ཞེས་པ་ནས། ཝཱ་སི་ནི་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བར་ལྷ་སྟ་གོན་ལྟར་བསྒོམས་ལ། དེ་ནས་སྟ་གོན་གྱི་ལྷ་ནམ་མཁར་བཞུགས་པ་ལ། ཨོཾ་ཛཿཧཱུྂ་ནས། ཤཔདའི་བར་གྱིས་མཆོད་ཅིང་བསྟོད་པས་བསྟོད་ལ། རང་གི་སྙིང་ཁའི་ཧཱུྂ་ལས་གཽ་རཱི། ཙཽ་རཱི། བེ་ཏཱ་ལཱི། གྷསྨ་རཱི་རྣམས་སྤྲོས། ནམ་མཁར་བཞུགས་པའི་སྟ་གོན་གྱི་དཀྱིལ་འཁོར་རྣམས་མདུན་བསྐྱེད་ཀྱི་དམ་ཚིག་པ་ལ། དགུག་པ་དང༌། གཞུག་པ་དང༌།

བཅིང་བ་དང༌། མཉེས་པར་བྱས་ཞེས་མོས་ནས། དཱ་རི་ཀ་པས། བསངས་ཏེ་ལྷ་རྣམས་རྣམ་པར་བསམ། །ནམ་མཁའི་ལྷ་རྣམས་བབ་ནས་ཀྱང༌། །ཡེ་ཤེས་དཀྱིལ་འཁོར་སྤྱན་དྲངས་ཏེ། །དྲུག་པ་རོ་གཅིག་མྱུར་བར་བྱ། །ཞེས་པའི་དོན། ཨོཾ་བཛྲ་གཽ་རཱི་ཨཱརྵ་ཡ་ཛཿ ཨོཾ་བཛྲ་ཙཽ་རཱི་པྲ་ཝེ་ཤ་ཡ་ཧཱུྂ། ཨོཾ་བཛྲ་བེ་ཏཱ་ལཱི་བྷནྡྷ་བཾ། ཨོཾ་བཛྲ་གྷསྨ་རཱི་ཝ་ཤྱཾ་ཀུ་རུ་ཧོཿ ཞེས་ཕྱག་རྒྱ་དང་བཅས་པས་བྱའོ། །ཞག་མང་དུ་འབྲེལ་ན་གོང་དུ་བཤད་མ་ཐག་པའི་རང་གི་སྙིང་གའི་ཧཱུྂ་ནས་ཝ་ཤཾ་ཀུ་རུ་ཧོཿའི་བར་འདི། ནུབ་དང་པོ་ལ་མ་གཏོགས་ཞག་གཞན་རྣམས་ལ་མི་དགོས་སོ། །དེ་ནས་རང་དགྱེས་པ་རྡོ་རྗེ་ཡབ་ཡུམ་དུ་གསལ་བའི་ཡུམ་གྱི་དཔྲལ་བར་ཨོཾ་དང༌། སྙིང་གར་ཧཱུྂ་གསང་གནས་ཀྱི་མཁའ་མི་དམིགས་པ་ལས་ཞེས་པ་ནས། སྙོམས་པར་ཞུགས་ཏེ་བདེ་བ་ཆེན་པོའི་སྒྲ་ཞེས་པའི་སྒྲུབ་ཐབས་ཀྱི་བདག་བསྐྱེད་ལྟར་ལ་ཤཱི་ཤཱི་ཤཱི་ཞེས་པའི་སྒྲས། ཡེ་ཤེས་ཀྱི་འཁོར་ལོ་ཕྱོགས་བཅུའི་འཇིག་རྟེན་གྱི་ཁམས་སུ་བཞུགས་པ་ཐམས་ཅད་དགྱེས་པ་རྡོ་རྗེ་ལྷ་བཅུ་བདུན་གྱི་དཀྱིལ་འཁོར་རྟེན་དང་བརྟེན་པར་བཅས་པའི་རྣམ་པར་སྤྱན་དྲངས་རང་གི་ཞལ་དུ་ཞུགས་པ། གསང་འདུས་ལེའུ་བཞི་པ་ལས། དངོས་སམ་སྒོམ་པའི་རིམ་པ་གང་རུང་དང༌། སྙོམས་འཇུག་སྒྲ་ཡིས་ཡེ་ཤེས་པ་སྤྱན་དྲངས། རང་གི་ཁ་ནས་ལུས་ཀྱི་ནང་དུ་བཅུག་པ་ཞུ་ནས་པདྨར་ཕྱུང་བ་ན་ལྷའི་འཁོར་ལོར་གྱུར་པ་རྣམས་འཕྲོས་ཏེ་དེའི་དམ་ཚིག་གི་འཁོར་ལོ་ལ་འཇུག་གོ། །ཞེས་གསུངས་པའི་དོན་ནོ། ། ཐུགས་ཀར་རྗེས་ཆགས་ཀྱི་མེས་འོད་དུ་ཞུ་བ་སྐུའི་དབྱིབས་བརྒྱུད་རྡོ་རྗེའི་ལམ་ནས་ཐིག་ལེའི་རྣམ་པར་ཡུམ་གྱི་པད་མར་ཕྱུང་བ་ཡེ་ཤེས་ཀྱི་འཁོར་ལོའི་བདག་ཉིད་ཅན་དུ་གྱུར་པ་སྤྲོས་ཏེ་མདུན་བསྐྱེད་ཀྱི་དམ་ཚིག་པ་ལ་དགུག་པ་དང༌། གཞུག་པ་དང༌། བཅིང་བ་དང༌། མཉེས་པར་བྱས་ཞེས་མོས་ལ། ཨོཾ་བཛྲ་གཽ་རཱི་ཨཱ་ཀརྵ་ཡ་ཛཿ ཞེས་སོགས་སྔགས་བཞི་བརྗོད་ཅིང་ཕྱག་རྒྱ་བྱས་ལ།

སླར་ཡང་ཐུགས་ཀའི་ས་བོན་གྱི་འོད་ཀྱིས་དབང་ལྷ་རིགས་ལྔ་ཞེས་པ་ནས། དབུ་བརྒྱན་པར་གྱུར་གྱི་བར། ལྷ་སྟ་གོན་ལྟར་བྱས་ལ་མཆོད་པ་སྒྲུབ་ཐབས་ལྟར་བྱིན་གྱིས་བརླབས་ལ། མཆོད་ཕྲེང་ལྟར་ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་པ་རྒྱས་པས་མཆོད་ཅིང༌། བསྟོད་པས་བསྟོད་པ་སོགས་མཆོད་ཕྲེང་ནས་འབྱུང་བ་ལྟར་ཕུལ་ནས། ལྷ་རྣམས་ཀྱི་ཞབས་ལ་འཇུས་པར་མོས་ཏེ་ལྷ་སོ་སོའི་སྙིང་པོ་ཚར་རེ་རེ་དང༌། ཐུན་མོང་དུ་ཡིག་བརྒྱ་ལན་གསུམ་བརྗོད། དེ་ནས་གཙོ་བོའི་ཐུགས་ཀའི་ས་བོན་གྱིས་དགྱེས་པ་རྡོ་རྗེ་ལྷ་བཅུ་བདུན་པའི་དཀྱིལ་འཁོར་གྱི་ལྷ་ཚོགས་དང༌། དེ་བཞིན་གཤེགས་པ་དང༌། ལྷ་དང་ལྷ་མོ་དང༌། བྱང་ཆུབ་སེམས་དཔའ་དང༌། ཁྲོ་བོ་དང་ཁྲོ་མོ་ལ་སོགས་པ་དཔག་ཏུ་མེད་པ་སྤྲོས། སེམས་ཅན་ཐམས་ཅད་ལ་སྐལ་པ་དང་འཚམ་པའི་ཆོས་སྟོན་པ་ལ་སོགས་པ་གཞན་ལ་ཕན་པ་རྣམས་མཛད་དེ་བསོད་ནམས་ཀྱི་ཚོགས་མཐར་ཕྱིན་པ་ལ་བཞག་ཅིང༌། སླར་འདུས་ཐུགས་ཀའི་ཧཱུྂ་ཡིག་ལ་ཐིམ་པར་གྱུར། ཅེས་ཡབ་ཀྱི་སྙིང་པོ་དང༌། ཉེ་སྙིང་ས་བོན་རྣམས་དང༌། ཡུམ་གྱི་སྙིང་པོ་དང༌། ཉེ་སྙིང་ས་བོན་རྣམས་ཅི་འགྲུབ་བཟླས་ལ། ཡབ་ཡུམ་ཐུན་མོང་དུ་རྩ་སྔགས་ཡང་བཟླས་ཤིང༌། མཐའ་འཁོར་གྱི་ལྷ་མོ་སོ་སོའི་སྔགས་ཀྱང་ཅི་འགྲུབ་བཟླའོ། །ཡང་རས་བྲིས་ མངོན་སྤྱོད་ཀྱི་དཀྱིལ་འཁོར་བཞི་པས་ཀྱང༌། རས་བྲིས་ཀྱི་དཀྱིལ་འཁོར་མ་བསྟན་པའི་ཁུངས་མང་པོ་ཡོད། ཡིན་ན། མཆོད་པ་དང་བུམ་པ་བཀོད་པ་སོགས་ཐམས་ཅད་རྡུལ་ཚོན་ཁོ་ན་ལྟར་ལ། སྔོན་འགྲོ་གཏོར་མ་ནས་བཟུང་གནས་གསུམ་དུ་ཨོཾ་ཨཱཿཧཱུྂ་གིས་མཚན་པར་གྱུར་ཅེས་མོས་པའི་བར་དང་བདག་གི་རྣལ་འབྱོར་བསྒོམ་ཞིང༌། རས་བྲིས་བསངས་སྦྱངས། སྟོང་པའི་ངང་ལས་འོག་ཏུ་སྲ་ཞིང་མཁྲེགས་ལ་དུམ་བུ་གཅིག་ཏུ་གྱུར། ཅེས་པ་ནས། ཝཱ་སི་ནི་བཛྲ་སྭ་བྷཱ་ཝ་ཨཱཏྨ་ཀོ྅ཧཾ་གིས་བར་ལྷ་སྟ་གོན་ལྟར་བསྒོམས་ལ། དེ་ནས་རང་དགྱེས་པ་རྡོ་རྗེ་ཡབ་ཡུམ་དུ་གསལ་བའི་ཡུམ་གྱི་དཔྲལ་བར་ཨོཾ་སྙིང་ཁར་ཧཱུྂ་གསང་གནས་ཀྱི་མཁའ་མི་དམིགས་པ་ཞེས་པ་ནས།

སྙོམས་པར་ཞུགས་ཏེ་བདེ་བ་ཆེན་པོའི་སྒྲ་ཞེས་པའི་བར་སྒྲུབ་ཐབས་ཀྱི་རྣལ་འབྱོར་ལྟར་ལ་ཤཱི་ཤཱི་ཤཱི་ཞེས་པའི་སྒྲས། ཡེ་ཤེས་ཀྱི་འཁོར་ལོ་ཕྱོགས་བཅུའི་འཇིག་རྟེན་གྱི་ཁམས་སུ་བཞུགས་པ་ཐམས་ཅད་དགྱེས་པ་རྡོ་རྗེ་ལྷ་བཅུ་བདུན་གྱི་དཀྱིལ་འཁོར་རྟེན་དང་བརྟེན་པར་བཅས་པའི་རྣམ་པར་སྤྱན་དྲངས་རང་གི་ཞལ་དུ་ཞུགས། ཞེས་པ་ནས་ཡེ་ཤེས་འཁོར་གྱི་སྔགས་བཟླ་བའི་བར་རྡུལ་ཚོན་མདུན་བསྐྱེད་ལྟར་བྱའོ༑ ༑དེ་ནས་སྐབས་འདིར་བུམ་པ་བཅུ་བདུན་ནམ་གཉིས། བསངས་སྦྱངས། སྟོང་པ་ཉིད་དུ་གྱུར། སྟོང་པའི་ངང་ལས་ཨོཾ་ལས་བྱུང་བའི་རིན་པོ་ཆེའི་བུམ་པ་ཁ་གཡེལ་བ། མཆུ་འཕྱངས་པ་ཞེས་པ་ནས། མ་རྫོགས་ཀྱི་བར་དུ་དེ་སྲིད་དུ་བགེགས་རྣམས་ཟློག་པར་མཛོད་ཅིག་གི་བར་བུམ་པ་སྟ་གོན་ལྟར་བྱས་ལ། སླར་དུང་ཆོས་དེའི་ནང་དུ་རྣམ་རྒྱལ་བུམ་པའི་ཆུ་རན་ཙམ་བླུགས་ཏེ་རྣམ་རྒྱལ་རང་གི་སྟེང་དུ་བཀོད་ལ་བཞག །ལས་བུམ་གྱི་ཆུ་ནས་ཅུང་ཟད་ བུམ་རྫས་སོགས་དགོས་པའི་ཤེས་བྱེད་ཀྱང༌། མཉམ་སྦྱོར་གྱི་དཀྱིལ་མཆོག་ལས། །བུམ་པ་ལྷའི་གནས་ཡིན་ཏེ། །ཁ་རྒྱན་མགུལ་ཆིངས་རྟ་བབས་རྒྱན། །གཟུང་ཐག་ཐུགས་རྗེ་ཆེན་པོའི་རྟགས། །སྨན་ལྔ་ཐུགས་རྗེའི་བྱང་ཆུབ་སེམས། །འབྲུ་རྣམས་ལྷའི་རང་བཞིན་ཡིན། །རིན་ཆེན་ལྔ་ནི་སྐུ་ཡི་འོད། །སྙིང་པོ་ཡེ་ཤེས་ཐུགས་ཀྱི་དབྱིངས། །སྤོས་ལྔ་ཚུལ་ཁྲིམས་ཡོན་ཏན་རྒྱལ། །ཞེས་གྲུབ་ཆེན་ཀུ་ཀུ་རཱ་ཛས་བཤད་དོ། ། གཅིག་འཐོར་འཐུང་གི་སྣོད་དུ་བཞག་གོ། །དེ་ནས་སྒྲུབ་ཐབས་སུ་བཤད་པའི་འཇིག་རྟེན་ལས་འདས་པའི་ལྷ་ལ་གཏོར་མ་འབུལ་བའི་ཆོ་གས་དཀྱིལ་འཁོར་གྱི་ལྷ་ལ་གཏོར་མ་ཕུལ་ཏེ། སྒྲུབ་གྲོགས་ཤིག་དཀྱིལ་འཁོར་བསྲུང་དུ་བཅུག་ལ། གཞན་རྣམས་ཕྱི་རོལ་དུའམ་ཡང་ན་ དཀྱིལ་འཁོར་གྱི་ལྷ་ལ་གཏོར་མ་ཕུལ་ཟིན་ནས། ཕྱོགས་སྐྱོང་དང་ཞིང་སྐྱོང་ལ་ཕྱི་རོལ་དུ་འབུལ་བ་ནི། ས་ར་ཧ་དང་མར་མེ་མཛད་བཞེད་དོ། ། ནང་དུའང་རུང་སྟེ།

འཇིག་རྟེན་པའི་གཏོར་མ་དང་མཆོད་པ་བཤམས་ལ་སྒྲུབ་ཐབས་ལྟར་ཕྱོགས་སྐྱོང་དང་ རྒྱལ་བ་བཟང་པོས། དེ་ནས་ཤར་སྒོ་ནས་ཕྱུང་སྟེ། །དབང་པོ་ལ་སོགས་ཕྱོགས་བདག་ཀུན༑ ༑ཚིག་གིས་ཉེ་བར་སྤྱན་དྲངས་ཏེ། །ཞེས་པའི་དོན། འབྱུང་པོ་ལ་གཏོར་མ་ཕུལ་ལོ། །གཉིས་པ་ནི། ཧཱུྂ་མཛད་ཀྱི་ང་རྒྱལ་བྱ། ཨོཾ་སུཾ་བྷ་ནི་སོགས་བརྗོད། འདི་ལེགས་སྦྱར་ལ་པྲ་ཝེ་ཤ་ཡ་སོགས་ཀྱི་སྔགས་ཡིན་ལ༑ བོད་སྐད་དུ་བསྒྱུར་བ་འདི་དཔལ་མཆོག་ལས་གསུངས་སོ།། དངོས་གྲུབ་ཀུན་གྱི་བདེ་བ་ཉམས་དགའ་བ། །ཐར་པའི་གྲོང་དུ་བཅོམ་ལྡན་བདེ་ཆེན་འཇུག །མཆོག་གི་བདེ་བ་དམ་པའི་དངོས་གྲུབ་ཀྱི། ། ཛཿཧཱུྂ་བཾ་ཧོཿས་རབ་ཏུ་འགྲུབ་པར་མཛོད། །ཅེས་རང་ཉིད་སྤྲོ་བ་བསྐྱེད་ཅིང་མེ་ཏོག་གི་ཕྲེང་བ་ཞིག་ལག་ཏུ་བླངས་ཏེ། ཨོཾ་བཛྲ་བེ་གཱ་ཀྲ་མ་ཧཱུྂ་གིས་དཀྱིལ་འཁོར་གྱི་རྩིག་པ་བཏེག་སྟེ་ནང་དུ་སོང་ནས་ལྷ་སྣམ་གྱི་སྟེང་དུ་སྐོར་བ་བྱེད་པར་མོས་ཏེ། རྡོ་རྗེ་གསོར་དྲིལ་བུ་གསིལ་ཞིང་དངོས་སུ་དཀྱིལ་འཁོར་གྱི་ཕྱི་རོལ་དུ་སྐོར་བ་བྱས་ནས་ཤར་སྒོ་ནས། ལེགས་སྦྱར་ལ་པ་རཾ་སུ་ཁ་སོགས་ཡིན་ལ། བོད་སྐད་དུ་བསྒྱུར་བ་དཔལ་མཆོག་ལས་གསུངས། ཨོཾ། མཆོག་ཏུ་བདེ་བའི་སེམས་ཅན་རོལ་པར་ལྡན། །སྒེག་པའི་གཟུགས་ཀྱིས་བཅོམ་ལྡན་འདས་ལ་འཁྱུད། །ཛཿཧཱུྂ་བཾ་ཧོཿ ཧི་ཧི་ཧི་ཧི་ཧིཿ མགོན་པོ་སྙིམ་པའི་མེ་ཏོག་བཞེས་སུ་གསོལ། །པྲ་ཏཱིཙྪ་བཛྲ་ཧོཿ ཞེས་གཙོ་བོ་ལ་མཇལ་རྟེན་གྱི་ཚུལ་དུ་མེ་ཏོག་ཕུལ་ཏེ། དཀྱིལ་འཁོར་གྱི་ནང་ སྔར་རྩིག་པ་བཏེག་པའི་རྨང་ནས་ཞུགས་ཏེ་སླར་ནང་ནས་སྒོ་དབྱེ་བ་ནི། སྡོམ་འབྱུང་གི་དགོངས་པ་ཡིན། ནས་ཧཱུྂ་མཛད་ཀྱི་ཕྱག་རྒྱས། ་་ཨོཾ་བཛྲོངྒྷཱ་ཊ་ས་མ་ཡ་པྲ་ཝེ་ཤ་ཡ་ཧཱུྂ། ཞེས་བརྗོད་པས་ཤར་ནས་བཟུང་སྒོ་རྣམས་རིམ་གྱིས་ནང་ནས་ཕྱེ་བར་མོས། དེ་ནས། ཨོཾ་ས་མ་ཡ་པྲ་ཝེ་ཤ་ཡཱ་མི། ཞེས་བརྗོད་དེ་སྔར་ཕུལ་བའི་མེ་ཏོག་དེ་ཉིད་སླར་ཡང་རང་གིས་གར་བྱེད་ཅིང་བླངས་ཏེ་མགོ་ལ་བཅིང་བར་མོས།

དེ་ནས་རྡོ་རྗེའི་ཐལ་མོ་སྤྱི་བོར་བཞག་ཅིང༌། ཨོཾ་པྲ་ཎཱ་མེན་སརྦ་ཏ་ཐཱ་ག་ཏཾ། ཞེས་དཀྱིལ་འཁོར་པ་ལ་ཕྱག་འཚལ་ཏེ། སེམས་ཅན་ཐམས་ཅད་ལ་དངོས་གྲུབ་ཀྱི་བཀའ་དྲིན་སྩོལ་ཅིག །ཅེས་གསོལ་བ་བཏབ། བླ་མ་དང་ཐ་མི་དད་པའི་གཙོ་བོས་སློབ་དཔོན་གྱི་བྱ་བ་མཛད་ནས་དབང་བསྐུར་བར་མོས་ཤིང༌། བདག་འཇུག་གི་དུས་དབང་གི་ཚིག་སློབ་དཔོན་ཞེས་པའི་མལ་དུ་གཙོ་བོ་དང༌། སློབ་མ་ཞེས་པའི་མལ་དུ་རང་ངམ་བདག་ཅེས་འདོན་པ་བརྗེ་ཞིང༌། དབང་ཚིག་རྣམས་དཀྱིལ་འཁོར་གྱི་གཙོ་བོས་བདག་ལ་བརྗོད་པ་དང༌། དབང་བསྐུར་བར་མོས་པ་རྩེ་གཅིག་ཏུ་བྱས་ལ། དངོས་སུ་བདག་ཉིད་ཀྱི་དབང་ཚིག་བརྗོད་ཅིང་དབང་བླངས་ཏེ། འོག་ནས་འབྱུང་བའི་དབང་རྫོགས་པར་བླངས་ནས། མར་མེ་མཛད་བཟང་པོ་དང༌། ས་ར་ཧ་དང༌། ལྭ་བ་པ་ལ་སོགས་དུ་མས་ཀྱང༌། སློབ་མ་འཇུག་པའི་དུས་བཞིན་ཏུ་སློབ་དཔོན་ཡང་འཇུག་པར་གསུངས་ཤིང༌། ཕྲེང་བ་ལས་ཀྱང༌། འདི་ནི་སློབ་དཔོན་འཇུག་པའི་ཆོ་གའོ། །ཞེས་གསུངས་པའི་དོན་ནོ། ། དེ་ནས་སློབ་མ་འཇུག་པའི་དོན་དུ་དཀྱིལ་འཁོར་གྱི་ལྷ་ལ་གསོལ་བ་གདབ་པ་ནི། ལག་གཡས་ཐལ་མོ་སྙིང་ཁར་བསྒྲེངས་ཤིང་གཡོན་དྲིལ་བུ་བཅད་གཏུབ་ཏུ་དཀྲོལ་ཞིང༌། ་་ཨོཾ་ དམ་ཚིག་གསུམ་གྱི་གླུའི་མཆོད་པ་དང༌། ནམ་མཁའ་སྐྱེ་བ་མཚན་མེད་ཕྱིར། །ཐོག་མ་ཐ་མ་མེད་པའི་མཆོག །སེམས་དཔའ་རྡོ་རྗེ་ཆེ་རང་བཞིན། །དགྱེས་པ་རྡོ་རྗེ་བདག་གྲུབ་མཛོད། །དངོས་གྲུབ་ཆེན་པོ་ཀུན་གྱི་མཆོག །དབང་ཕྱུག་ཆེན་པོ་ལྷག་པའི་ལྷ། །རྡོ་རྗེ་འཛིན་པ་ཀུན་གྱི་རྒྱལ། །མི་འགྱུར་མཆོག་ཏུ་བདག་གྲུབ་མཛོད། ། དེ་ཁོ་ན་ཉིད་དང་བདེན་པ་བསྒྲགས་པ་ལྔ་ནི། ཉེས་པ་མི་མངའ་རྟག་པ་ཁྱོད། །འདོད་ཆགས་ཀུན་གྱི་རྗེས་ཆགས་པ། །བཅོམ་ལྡན་ཆགས་ཆེན་དགའ་བ་ཆེ། །དེ་བཞིན་ཉིད་དུ་བདག་གྲུབ་མཛོད། འདི་ཡན་དེ་ཁོ་ན་ཉིད་ཀྱི་དམ་ཚིག་གི་གླུ། །ཤིན་ཏུ་རྣམ་དག་ཆོས་ཀྱི་མཆོག །གདོད་ནས་གྲོལ་བ་དེ་བཞིན་གཤེགས། །ཀུན་ཏུ་བཟང་པོ་ཀུན་བདག་ཉིད། །བྱང་ཆུབ་སེམས་དཔར་བདག་གྲུབ་མཛོད།

འདི་ཡན་ཆོས་ཉིད་ཀྱི་དམ་ཚིག་གི་གླུ། །དངོས་གྲུབ་ཆེན་པོ་ཀུན་གྱི་མཆོག །དབང་ཆེན་མཆོག་གི་ཕྱག་རྒྱ་ཡི། །རྡོ་རྗེ་ཆེན་པོ་གསོར་བ་ལས༑ ༑རྡོ་རྗེ་སྙེམས་མ་བདག་གྲུབ་མཛོད། འདི་ཡན་དམ་ཚིག་གི་ཕྱག་རྒྱའི་གླུ། །སེམས་ཅན་ཀུན་གྱི་ཡིད་ཁྱབ་པ། །སེམས་ཅན་ཀུན་གྱི་སྙིང་ལ་གནས། །སེམས་ཅན་ཀུན་གྱི་ཡབ་ཀྱང་ཡིན། །དམ་ཚིག་མཆོག་གི་འདོད་པ་མཆོག འདི་ཡན་དེ་ཁོ་ན་ཉིད་བསྒྲགས་པ། །བདེན་པ་གང་གི་ཡེ་ཤེས་ཆེ། །ཤེས་རབ་ཐབས་བདག་དཀྱིལ་འཁོར་གྱི། །བདེན་པ་དེ་ཡི་མགོན་ཁྱོད་ཀྱིས། །འདོད་པ་བདག་ལ་ཡོངས་རྫོགས་མཛོད། །ཆོས་རྣམས་གཟུགས་བརྙན་ལྟ་བུ་སྟེ། །གསལ་ཞིང་དག་ལ་རྙོག་པ་མེད། །གཟུང་དུ་མེད་ཅིང་བརྗོད་དུ་མེད། །རྒྱུ་དང་ལས་ལས་ཀུན་ཏུ་འབྱུང༌། །དེ་ཉིད་དེ་བཞིན་ཉིད་ངེས་འབྱུང༌། །བདེན་པ་དེ་ཡིས་དཀྱིལ་འཁོར་དུ། །གཟུགས་བརྙན་གསལ་བར་སློབ་མ་རྣམས། །ཀུན་གྱིས་སྒྲིབ་མེད་མཐོང་བར་ཤོག འདི་ཡན་ཆད་བདེན་པ་བསྒྲགས་པ། །ཅེས་གསོལ་བ་བཏབ་ཅིང་ འདི་ནི་ཤནྟི་པ་དང༌། ཨ་བྷ་ཡས་བཤད་པ་ཡིན་ཞིང༌། དཔལ་ཆེ་མཆོག་དང་དེའི་འགྲེལ་པ་དང༌། བཞི་བརྒྱ་ལྔ་བཅུ་པ་དང༌། ལྭ་བ་པ་སོགས་ཀྱིས་དཀྱིལ་ཆོག་རྣམས་སུ་གསལ་བར་འདི་ཉིད་གསུངས་སོ། །འདི་ལན་གསུམ་བྱེད་པ་ནི། དཱ་རི་ཀ་པས་བཞེད་དོ། ། བདེན་སྟོབས་བརྗོད། གསུམ་པ་ལ་གཉིས། སློབ་མ་དཀྱིལ་འཁོར་དུ་གཞུག་པ་དང༌། ཞུགས་པ་ལ་དབང་བསྐུར་བའོ། །དང་པོ་ལ་གཉིས། གདོང་གཡོགས་དང་བཅས་ཏེ་ཞུགས་པ་དང༌། དཀྱིལ་འཁོར་མཐོང་བའི་བདག་ཉིད་དུ་ཞུགས་པའོ། །དང་པོ་ལའང་གཉིས། ཡོལ་བའི་ཕྱིར་ཞུགས་པ་དང༌། ནང་དུ་ཞུགས་པའོ། །དང་པོ་ནི། སྟ་གོན་བྱས་པའི་སློབ་མ་རྣམས་ལ་ལས་བུམ་གྱི་ཆུས་ཁྲུས་བྱས། མཎྜལ་ཕུལ། ཐལ་མོ་སྦྱར་ཏེ། ཡོལ་བའི་ཕྱི་རོལ་ནས་སློབ་དཔོན་དཀྱིལ་འཁོར་གྱི་གཙོ་བོ་དང་དབྱེར་མེད་པར་མོས་ཏེ། སློབ་མས། ཡོན་ཏན་རྒྱ་མཚོ་ཁྱོད་མཐུ་ཡིས། །དེ་ཉིད་བླ་མེད་ཤེས་པར་བྱ། །རྡོ་རྗེའི་དབང་བསྐུར་ཀུན་མཁྱེན་གྱིས། །བཀའ་དྲིན་ཆེ་དེ་བདག་ལ་སྩོལ། །སངས་རྒྱས་ཀུན་གྱི་གསང་བ་ཆེ། །ཇི་ལྟར་དཔལ་ལྡན་སེམས་རྡོ་རྗེ། །རྡོ་རྗེ་ཆོས་ལ་བསྟན་པ་བཞིན། །མགོན་པོས་བདག་ལ་བཀའ་དྲིན་གནོངས། །བཅོམ་ལྡན་ཁྱོད་ཞབས་པདྨ་ནི། །སྤངས་ནས་སྐྱབས་གཞན་མ་མཆིས་པས། །འཁོར་བར་འགྲོ་བ་སྤང་བའི་ཕྱིར། །དེ་བས་མགོན་པོས་བརྩེ་བར་མཛོད། །ཅེས་སམྦུ་ཊའི་བརྟག་པ་གཉིས་པའི་རབ་ཏུ་དབྱེ་བ་གསུམ་པ་ནས་འབྱུང་བས་གསོལ་བ་བཏབ།

སློབ་དཔོན་གྱིས། སློབ་མ་རྣམས་སྐད་ཅིག་གིས་དགྱེས་པ་རྡོ་རྗེ་སྔོན་པོ་ཞལ་བརྒྱད་ཕྱག་བཅུ་དྲུག་པ་ཡུམ་དང་བཅས་པ་གསལ་བར་གྱུར་པར་མོས་ལ། ཨོཾ་སརྦ་ཏ་ཐཱ་ག་ཏ་ཨནུཏྟ་ར་བོ་དྷི་ཨ་ལངྐཱ་ར་ཝསྟྲ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྂ་གི་ལས་སྔགས་བཟླས་པས་སྨད་གཡོགས་དང༌།

འདིའི་སྟོད་གཡོགས་དང་སྨད་གཡོགས་ཀྱི་དར་སོགས་དམར་པོའམ། སེར་པོ་སོགས་དགོས་པ་ལྭ་བ་པས་བཤད་དོ། །ཡང་དེ་ཉིད་བསྡུས་པ་ལས། དུམ་བུ་སོ་སོ་ལ་ཁ་དོག་སོ་སོར་གསུངས་པའི་ཕྱིར། དམར་སེར་ཁོ་ན་དགོས་པའི་ངེས་པ་མེད་དོ། །སློབ་མ་ཆས་འཇུག་བྱེད་པ་འདི། ཤནྟི་པ་དང༌། བྷ་ཝ་བྷ་དྲ་སོགས་མང་པོས་བཞེད་དོ། ། ཨོཾ་བཛྲ་རཀྟ་ཧཱུྂ་གིས་སྟོད་གཡོགས་དང༌།་་་ཨོཾ་བཛྲ་ཨུཥྞཱི་ཥ་ཧཱུྂ་གིས་གཙུག་ཏོར་དང༌། སྔགས་འདིས་མིག་འཆིང་ཚུལ་ནི། ལྭ་བ་པས། སློབ་མ་ཐ་མ་དང༌། འབྲིང་ལ་ཡེ་མི་མཐོང་བ་དང༌།་་་རབ་ཅུང་ཟད་མཐོང་བ་འཆིང་དགོས་པར་བཤད་དོ།། ཨོཾ་ཙཀྵུརྦཧནྡྷ་ཝ་ར་མཱ་ན་ཡ་ཧཱུྂ་གི་ལས་སྔགས་བཟླ་ཞིང་དར་དམར་པོས་གདོང་གཡོགས། ཨ་ཁཾ་བཱི་ར་ཧཱུྂ་གིས་མེ་ཏོག་གི་ཕྲེང་བ་དངོས་སམ། དར་གོས་མེ་ཏོག་གི་ཚུལ་བཅོས་པ་གཏད། ལས་བུམ་གྱི་ཆུས། ཨོཾ་ཨཱཿབཛྲ་གྷསྨ་རཱི་ཨོཾ་ཧཱུྂ་ཕཊ་སྭཱ་ཧཱ། ཞེས་བསངས་ལ། སློབ་མ་དགྱེས་པ་རྡོ་རྗེར་གསལ་བའི་སྙིང་ཁར་རྡོ་རྗེའི་ལྟེ་བར་ཉི་མ་ལ་ཧཱུྂ་སྔོན་པོ། མགྲིན་པ་པདྨའི་ལྟེ་བར་ཟླ་བ་ལ་ཨཱཿདམར་པོ། དཔྲལ་བར་འཁོར་ལོའི་ལྟེ་བར་ཟླ་བ་ལ་ཨོཾ་དཀར་པོ་རྣམས་ཀྱིས་ལུས་འོད་གསལ་བར་བྱས་པས་ཧཱུྂ་ཞེས་བརྗོད་པས་དཀྱིལ་འཁོར་གྱི་ཤར་སྒོར་འཁོད་པར་གྱུར། འདི་ཤནྟི་པ་དང༌། ཉིན་མོའི་འབྱུང་གནས་སོགས་ཀྱི་དགོངས་པའོ། ། ཅེས་མོས། སློབ་མས།་་་དཀོན་མཆོག་གསུམ་ལ་བདག་སྐྱབས་མཆི།་་༌།ཞེས་སོགས་ཀྱིས་ཐུན་མོང་གི་སྡོམ་པ་བཟུང༌། ཐུན་མོང་མ་ཡིན་པའི་སྡོམ་པ་གཟུང་བའི་ཕྱིར་གསོལ་བ་གདབ་པ་ནི། སློབ་མས། འཁོར་ལོ་ཕྱིར་མི་ལྡོག་པའི་དབང༌། །དམ་པ་བདག་ལ་བསྩལ་ནས་སུ། །མགོན་པོ་འཁོར་ལོ་ལྷ་དག་གི། །དེ་ཉིད་སློབ་དཔོན་ཕྲིན་ལས་དང༌། ། སངས་རྒྱས་ཀུན་གྱི་དམ་ཚིག་དང༌། །སྡོམ་པ་གསང་མཆོག་བཤད་དུ་གསོལ། །སེམས་ཅན་ཀུན་གྱི་དོན་གྱི་ཕྱིར། །རྟག་ཏུ་བདག་ནི་སློབ་དཔོན་བགྱི། །ཞེས་གསོལ་བ་བཏབ། སླར་ཡང་སྡོམ་པ་གཟུང་པ་ནི།

སློབ་མས། དུས་འདི་ནས་ནི་བཟུང་ནས་སུ། །བྱང་ཆུབ་སྙིང་པོར་མཆིས་ཀྱི་བར། །ཇི་ལྟར་དུས་གསུམ་མགོན་པོ་རྣམས། །བྱང་ཆུབ་ཏུ་ནི་ངེས་མཛད་པ། །དེ་བཞིན་བླ་མེད་བྱང་ཆུབ་སེམས། །དམ་པ་བདག་གིས་བསྐྱེད་པར་བགྱི། །སངས་རྒྱས་རྣལ་འབྱོར་སྡོམ་པ་ལ། །ཚུལ་ཁྲིམས་ཀྱི་ནི་བསླབ་པ་དང༌། །དགེ་བའི་ཆོས་ནི་སྡུད་པ་དང༌། །སེམས་ཅན་དོན་བྱེད་ཚུལ་ཁྲིམས་གསུམ། །བདག་གིས་བརྟན་པོར་གཟུང་བར་བགྱི། །སངས་རྒྱས་ཆོས་དང་དགེ་འདུན་ཏེ། །བླ་ན་མེད་པའི་དཀོན་མཆོག་གསུམ། །དེ་རིང་མཆོག་ཏུ་གཟུང་བར་བགྱི། །རྡོ་རྗེའི་རིགས་མཆོག་ཆེན་པོ་ལ། རྡོ་རྗེ་དྲིལ་བུའི་ཕྱག་རྒྱ་ཡང༌། །ཡང་དག་ཉིད་དུ་གཟུང་བར་བགྱི། །སློབ་དཔོན་དག་ཀྱང་གཟུང་བར་བགྱི། །རིན་ཆེན་རིགས་མཆོག་ཆེན་པོ་ཡི། །དམ་ཚིག་ཡིད་དུ་འོང་བ་ལ། །ཉིན་རེ་བཞིན་ཡང་དུས་དྲུག་ཏུ། །སྦྱིན་པ་རྣམ་བཞི་རྟག་ཏུ་སྦྱིན། །བྱང་ཆུབ་ཆེན་པོ་ལས་བྱུང་བའི། །པདྨའི་རིགས་ཆེན་དག་པ་ལ༑ ༑ཕྱི་ནང་གསང་བ་ཐེག་པ་གསུམ། །དམ་པའི་ཆོས་ནི་གཟུང་བར་བགྱི། །ལས་ཀྱི་རིགས་མཆོག་ཆེན་པོ་ལ། །སྡོམ་པ་ཐམས་ཅད་ལྡན་པར་ནི། །ཐམས་ཅད་ཏུ་ནི་རབ་ཏུ་གཟུང༌། །མཆོད་པའི་ལས་ཀྱང་ཅི་ནུས་བགྱི། །བྱང་ཆུབ་སེམས་མཆོག་བླ་མེད་པ། །དམ་པ་བདག་གིས་བསྐྱེད་པར་བགྱི། །སེམས་ཅན་ཀུན་གྱི་དོན་གྱི་ཕྱིར། །བདག་གིས་སྡོམ་པ་མ་ལུས་བཟུང༌། །མ་བསྒྲལ་བ་རྣམས་བདག་གིས་བསྒྲལ། །མ་གྲོལ་བ་རྣམས་བདག་གིས་དགྲོལ། །དབུགས་མ་ཕྱིན་པ་དབུགས་དབྱུང་ཞིང༌། །སེམས་ཅན་མྱ་ངན་འདས་ལ་འགོད། །ཅེས་སམྦུ་ཊའི་བརྟག་པ་གསུམ་པ་ན་གསུངས་པ་ཚར་གསུམ་གྱིས་སྡོམ་པ་འཛིན་ཏུ་བཅུག །དེ་ནས་སློབ་དཔོན་གྱིས། ཀྱེ་ཞེས་བོས་ཏེ། བུ་ཁྱོད་སུ་ཡིན་ཅི་ལ་དགའ། །ཞེས་དྲིས་པས། དྲིས་ལན་འདི་ནི་དཱ་རི་ཀ་པ་དང༌། ས་ར་ཧ་དང༌། ལྭ་བ་པ་སོགས་མང་པོས་བཞེད་ཅིང༌། མཉམ་སྦྱོར་དཀྱིལ་ཆོག་གཉིས་སུ་ཡང་འབྱུང་ངོ༌། ། སློབ་མས།

སྐལ་བཟང་བདེ་ཆེན་གནས་ལ་དགའ། །ཞེས་དང༌། ཡང་བླ་མས། དེ་ཡིས་བུ་ལ་ཅི་ཞིག་བྱ། ཞེས་འདྲི། ་་་སློབ་མས། སངས་རྒྱས་མཆོག་གི་དམ་ཚིག་གོ། །ཞེས་ལན་གདབ། དེ་ནས་སྔགས་སུ་སེམས་བསྐྱེད་པ་ནི། སློབ་མའི་སྙིང་གར་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་ འདི་ཀུན་སྙིང་དང་ཤནྟི་པ་གཉིས་ཀྱིས། སྨོན་སེམས་དང་བྱང་ཆུབ་སེམས་ཀྱི་རང་བཞིན་རྟོགས་པས་འཇུག་སེམས་སྐྱེ་བར་གསུངས་ཤིང༌། ཀུན་སྙིང་གིས་ཟླ་བ་ཚད་མེད་པའི་རང་བཞིན་དང༌། རྡོ་རྗེ་སྟོང་ཉིད་ངོ་བོར་གསུངས་སོ། ། དཀྱིལ་འཁོར་ཉ་གང་བའི་དབུས་སུ། དོན་དམ་བྱང་ཆུབ་སེམས་ཀྱི་ངོ་བོ་རྡོ་རྗེ་རྩེ་ལྔ་པ་འོད་འཕྲོ་བས་མཚན་པར་གྱུར་པར་དམིགས་ཏེ། སློབ་མས། ཨོཾ་སརྦ་ཡོ་ག་ཙིཏྟ་ཨུཏྤཱ་ད་ཡཱ་མི། དཔལ་མཆོག་ལས། དེ་ལ་དང་པོ་ཁོ་ནར་དེ་བཞིན་གཤེགས་པ་ཐམས་ཅད་ཀྱི་མཆོག་ཏུ་གསང་བ་དམ་པའི་སྔགས་ལན་གཅིག་བརྗོད་པས་སེམས་བསྐྱེད་དུ་བཅུག་སྟེ། འདི་བརྗོད་པ་ཙམ་གྱིས་དེ་བཞིན་གཤེགས་པ་ཐམས་ཅད་དང་མི་འབྲལ་ཞིང༌། ཕྱིར་མི་ལྡོག་པ་དང༌། བདུད་ཐམས་ཅད་ཟིལ་གྱིས་གནོན་པའི་བྱང་ཆུབ་སེམས་དཔའ་ཆེན་པོའི་དེ་བཞིན་གཤེགས་པ་ཉིད་དུ་རྟོགས་པར་བྱའོ། །ཞེས་གསུངས་ཤིང༌། སྔགས་འདིས་སེམས་བསྐྱེད་དགོས་པ་མར་མེ་མཛད་བཟང་པོའི་ཞབས་དང༌། ལྭ་བ་པ་དང༌། ས་ར་ཧ་དང༌། དཱ་རི་ཀ་པ་སོགས་ཀྱིས་བཞེད་པས། སྔགས་འདི་ནི་དཀྱུས་སུ་མ་ལུས་པར་བརྡ་འཕྲོད་པར་བྱས་ན་གསང་སྔགས་ཀྱི་རྟེན་འབྲེལ་ཁྱད་པར་ཅན་འགྲིག་པའི་དབང་བསྐུར་བ་ལ་བསྔགས་པ་ཤིན་ཏུ་ཆེ་བར་མཛད་དོ། ། ཞེས་བརྗོད་པས་སློབ་དཔོན་གྱིས་རྡོ་རྗེ་མེ་ཏོག་དང་བཅས་པ་སློབ་མའི་སྙིང་ཁར་རེག་སྟེ། ཨོཾ་སུ་ར་ཏེ་ས་མ་ཡ་སྟྭཾ་ཧོཿ སིདྡྷི་བཛྲ་ཡ་ཐཱ་སུ་ཁཾ། ཞེས་བརྗོད་དེ བརྟན་པར་བྱས་ལ་གསང་བར་གདམ་པ་ནི། སློབ་དཔོན་གྱི་ལག་པ་རྡོ་རྗེ་དང་བཅས་པས་སློབ་མའི་མགོར་རེག་སྟེ། དེང་ཁྱོད་ལ་དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་རློབ་པར་འགྱུར་གྱི།

ཁྱོད་ཀྱིས་ཀྱང་དེ་བཞིན་གཤེགས་པ་ཐམས་ཅད་ཀྱི་མཆོག་ཏུ་གསང་བའི་དཀྱིལ་འཁོར་འདིར་དཀྱིལ་འཁོར་དུ་མ་ཞུགས་པ་རྣམས་ལ་སྨྲ་བར་མི་བྱ་ཞིང་མ་དད་པ་རྣམས་ལའང་མ་ཡིན་ནོ།། གསང་བར་གདམ་པ་འདི་དཔལ་མཆོག་དང་མར་མེ་མཛད་བཟང་པོ་སོགས་ཀྱིས་བཤད་དོ། ། ཞེས་བརྗོད། གཉིས་པ་ནི། ཨོཾ་བཛྲ་གཽ་རཱི་ཡེ་ཧཱུྂ་ཕཊ་སྭཱ་ཧཱ། ལྭ་པས། ཤར་ཕྱོགས་ཀྱི་སྒོ་སྐྱོང་མའི་སྔགས་ཀྱིས་སློབ་མ་འཇུག་སྟེ་ཞེས་པའི་དོན། ཨ་ཁཾ་བཱི་ར་ཧཱུྂ། འདུས་པའི་བཅུ་དྲུག་པ་ལས། དེ་ལ་ཡི་གེ་ལྔ་པོ་འདི་ནི་དཀྱིལ་འཁོར་ཆེན་པོར་འཇུག་པའི་རྡོ་རྗེའི་དམ་ཚིག་ཞེས་པའི་དོན་ནོ། ། ཞེས་སློབ་དཔོན་གྱིས་སློབ་མ་ཡོལ་བའི་ནང་དུ་ཁྲིད་དེ། སློབ་མས་དཀྱིལ་འཁོར་ལ་བསྐོར་བ་བྱ། ཨོཾ་མ་ཧཱ་ར་ཏི་སུ་དྲྀ་ཌྷོ་སུ་ཏོ་ཥྱ་སུ་ཁོ་བཛྲ་སཏྭ་ཨཱཏྨ་སིདྡྷྱ་མི། ཞེས་སློབ་མས་བརྗོད། སླར་ཡང་སློབ་མས་དཀྱིལ་འཁོར་གྱི་སྒོ་བཞི་ནས་ཕྱག་འཚལ་ཞིང༌། རིགས་ལྔའི་ང་རྒྱལ་བཟུང་ལ་དོན་དྲན་པས། ཨོཾ་སརྦ་ཏ་ཐཱ་ག་ཏ་སརྦ་བུདྡྷ་པཱུ་ཛོཔ་སྠཱ་ནཱ་ཡ་ཨ་བྷི་ཥེ་ཀཱ་ཡ་པྲ་ཝརྟ་ནཱ་ཡ། ཀརྨ་ཎི་ཨཱཏྨཱ་ནཾ་ནིརྻཱ་ཏ་ཡཱ་མི། སརྦ་ཏ་ཐཱ་ག་ཏ་བཛྲ་ས་ཏྭ་བཻ་རོ་ཙ་ན་བཛྲ་རཏྣ་བཛྲ་དྷརྨ་བཛྲ་ཀརྨ་ཨ་དྷིཥྛ་ཨ་བྷི་ཥིཉྩ་པྲ་ཝརྟ་ཡ་ཀརྨ་ཀུ་རུ་མཱཾ། ཕྱག་འཚལ་བའི་སྔགས་འདི་དེ་ཉིད་བསྡུས་པའི་དུམ་བུ་དང་པོ་ལས་གསུངས་སོ། ། ཞེས་བརྗོད་དུ་བཅུག །སླར་ཡང༌། སློབ་མས་ཤར་ནས། ཨོཾ་གུ་རུ་ཙ་ར་ཎཱ་ཡ་པཱུ་ཛོཔ་སྠཱ་ནཱ་ཡ་ཨཱཏྨཱ་ནཾ་ནིརྻཱ་ཏ་ཡཱ་མི། ཨོཾ་སརྦ་སཏྭ་པ་རི་ཏྲ་ནཱརྠཾ་ཨཱཏྨཱ་ནཾཾ་ནིརྻཱ་ཏ་ཡཱ་མི། ཞེས་སློབ་དཔོན་ལ་ཕྱག་བྱའོ། །དེ་ནས་ལྷའི་དམ་ཚིག་བསྒྲགས་ཤིང་དམ་ལ་བཞག་པའི་ཕྱིར་སློབ་དཔོན་གྱིས་སློབ་མའི་མགོར་རྡོ་རྗེ་བཟུང་ལ། ཕན་ཡོན་གྱི་སྒོ་ནས་དམ་ལ་བཞག་པ་ནི། དེང་ཁྱོད་དེ་བཞིན་གཤེགས་པ་ཐམས་ཅད་ཀྱི་རིགས་སུ་ཞུགས་ཏེ། དེས་ན་ངས་ཁྱོད་ལ་རྡོ་རྗེའི་ཡེ་ཤེས་བསྐྱེད་པར་བྱ་ཡི༑ ཡེ་ཤེས་གང་གི་ཁྱོད་དེ་བཞིན་གཤེགས་པ་ཐམས་ཅད་ཀྱི་དངོས་གྲུབ་ཐོབ་པར་འགྱུར་ན་དངོས་གྲུབ་གཞན་ལྟ་སྨོས་ཀྱང་ཅི་དགོས།

ཁྱོད་ཀྱིས་ཀྱང་དཔལ་དགྱེས་པ་རྡོ་རྗེའི་དཀྱིལ་འཁོར་ཆེན་པོ་འདི་དཀྱིལ་འཁོར་མ་མཐོང་བའི་མདུན་དུ་སྨྲ་བར་མི་བྱ་ཡི། གལ་ཏེ་སྨྲས་ན་ཁྱོད་དམ་ཚིག་ཉམས་པར་འགྱུར་ཏ་རེ། དམ་བཞག་འདི་རྣམས་བྱེད་པའི་གནས་ནི་དཀྱིལ་འཁོར་གྱི་ཤར་ཕྱོགས་སུ་བྱེད་པར་ལྭ་བ་པ་སོགས་ཀྱིས་བཤད་དོ། ། ཞེས་བརྗོད། སློབ་མའི་མགོར་རྡོ་རྗེ་བཞག་ལ་དྲིལ་བུ་གསིལ་ཞིང༌། ཉེས་དམིགས་ཀྱི་སྒོ་ནས་དམ་ལ་བཞག་པ་ནི། ཁྱོད་ཀྱི་དམ་ཚིག་རྡོ་རྗེ་ཡི། །གལ་ཏེ་ཁྱོད་ཀྱིས་འགའ་ཞིག་ལ། །འདི་སྨྲས་ན་ནི་སྤྱི་བོ་འགེམས།། དེ་ཉིད་བསྡུས་པ་ལས་བཤད། ཅེས་དང༌། སྙིང་ཁར་བཞག་ལ། ཚིགས་བཅད་འདི་ནི་ལྭ་བ་པས་བཤད་ཅིང༌། འདི་ལྷ་ཡེ་ཤེས་པ་ལུས་ལ་ཞུགས་པ་མི་བཞུགས་པས་ཉེས་པ་ཆེན་པོ་འབྱུང་ཞེས་པར་དགོངས། ཨོཾ། དེ་རིང་དགྱེས་པ་རྡོ་རྗེ་རང༌། །ཁྱོད་ཀྱི་སྙིང་ལ་ཡང་དག་ཞུགས། །གལ་ཏེ་ཚུལ་འདི་སྨྲས་ན་ནི། །དེ་མ་ཐག་ཏུ་དྲལ་ཏེ་གཤེགས། །ཞེས་བརྗོད་ལ། གཉིས་ཀའི་སྒོ་ནས་དམ་ལ་བཞག་པ་ནི། རྣམ་རྒྱལ་བུམ་པའི་སྟེང་གི་དུང་ཆོས་ཀྱི་ཆུ་སྦྱིན་ཞིང༌། འདི་ དོན་ཡོད་ཞབས་ཀྱིས་ལག་ཏུ་མནའ་ཆུ་སྦྱིན་པར་བཤད་ཅིང༌། རྩེ་མོ་ལས། རྡོ་རྗེ་སེམས་པའི་མནའ་ཡིས་ནི། །སྙིང་པོ་འདི་ཡིས་མནའ་བསྒག་གོ། །ཞེས་གསུངས་པའི་དོན་ཏེ། མནའ་ཆུ་བླུད་པའི་དམ་བཞག་ནི་རྩ་བ་དང་ཡན་ལག་གི་དམ་ཚིག་སྤྱིའི་ཡིན་ལ་ལྷག་མ་རྣམས་ནི་ཁྱད་པར་བའི་དམ་བཞག་གོ། ། ནི་ཁྱོད་ཀྱི་དམྱལ་བའི་ཆུ། །དམ་ཚིག་འདས་ན་སྲེག་པར་བྱེད༑ ༑དམ་ཚིག་བསྲུང་ན་དངོས་གྲུབ་འབྱུང༌། །རྡོ་རྗེ་བདུད་རྩིའི་ཆུ་འཐུང་ཞིག །ཨོཾ་པཉྩ་ཨ་མྲྀ་ཏ་ཨུ་ད་ཀ་ཋ་ཋ་ཋཿ ཞེས་བྱིན་ལ་འཐུང་དུ་གཞུག །དེ་ནས་སློབ་དཔོན་བཀའ་གཉན་པའི་སྒོ་ནས་དམ་བཞག་ནི། རྡོ་རྗེ་དང་བཅས་པའི་སློབ་མའི་ལག་པ་ནས་བཟུང་སྟེ། དེང་ནས་བརྩམས་ཏེ་ཁྱོད་ཀྱི་དཔལ་དགྱེས་པ་རྡོ་རྗེ་ཧེ་རུ་ཀ་ང་ཡིན་གྱི། ངས་འདི་གྱིས་ཤིག་བགོ་བའི་ཚེ། ངེས་པར་དེ་ཁྱོད་ཀྱིས་བྱ་དགོས་སོ། །ཁྱོད་ཀྱིས་ང་ལ་བརྙས་པའི་ལས་མ་བྱེད་ཅིག

།གལ་ཏེ་བྱས་ན་ཁྱོད་ཡ་ང་བ་མ་སྤང་བར་ཚེའི་དུས་བྱས་ནས་དམྱལ་བར་ལྟུང་བར་འགྱུར་ཏ་རེ། ཞེས་བརྗོད་དེ་དམ་ལ་བཞག། སློབ་དཔོན་བཀའ་གཉན་པའི་དམ་གཞག་འདི་ནི་མར་མེ་མཛད་ཀྱིས་དམ་བཅའ་བརྟན་པར་བྱ་བ་ལ་བཤད་ཅིང༌། མི་ཐུབ་ཟླ་བས། དད་པ་ཉེ་བར་གནས་པ་ལ། །ཅི་སྟེ་འདི་ནི་མི་བརྟན་པར། །དགོས་ཕྱིར་བླ་མས་བརྟག་པར་བྱ། །ཞེས་གསུངས། དམ་བཞག་སྔ་མ་དང་སྔ་མ་རྣམས་ཀྱིས་དམ་ལ་བཞག་པ་དེ་བརྟན་གྱི་དགོས་པས་བཀའ་གཉན་གྱི་དམ་བཞག་འདི་མཛད་དོ། །དེ་ལྟར་ན་མནའ་ཆུ་རྩ་བ་འདི་ཡན་ལག་གི་དམ་ཚིག་ཀུན་སྡོམ་ཞིང༌། གསང་སླད་དུ་ཕན་ཡོན་ཉེས་དམིགས་ཀྱི་དམ་བཞག་གསུམ་གྱིས་སྣོད་མིན་ལ་གསང་བ་སྒྲོག་པ་མི་སྒྲོག་པ་སྤོང་ཆེད་དུ་རྩ་ལྟུང་བདུན་པ་བསྲུང་བ་ལ་དམིགས་བསལ་སློབ་དཔོན་བཀའ་གཉན་པའི་དམ་བཞག་འདི། བླ་མ་ལ་བརྙས་ཤིང་བཀའ་ལས་འདས་ན་དངོས་གྲུབ་ཀུན་གྱི་རྩ་བ་ཞེས་པའི་ཕྱིར་ཉེས་དམིགས་ཆེ་བར་དགོངས་ཏེ། རྩ་ལྟུང་དང་པོ་བསྲུང་བ་ལ་ནན་ཆེ་བར་མཛད་དོ། ། དེ་ནས་ཡེ་ཤེས་དབབ་པའི་དོན་དུ་སློབ་མས། དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་རློབས་ཤིག ༑དཔལ་དགྱེས་པ་རྡོ་རྗེའི་ཡེ་ཤེས་བདག་ལ་དབབ་པར་མཛད་དུ་གསོལ། ཞེས་གསུམ་གྱིས་གསོལ་བ་བཏབ། སློབ་མ་རྣམས་སྐད་ཅིག་གིས་དགྱེས་པ་རྡོ་རྗེ་སྔོན་པོ་ཡུམ་དང་བཅས་པ་གསལ་བའི་སྙིང་ཁར། ལཾ་ལས་སའི་དཀྱིལ་འཁོར་སེར་པོ་གྲུ་བཞི་པ་རྡོ་རྗེས་མཚན་པའི་ཉི་མ་ལ་ཧཱུྂ་སྔོན་པོ། མགོ་བོར་ཝཾ་ལས་ཆུའི་དཀྱིལ་འཁོར་དཀར་པོ་ཟླུམ་པོ་བུམ་པས་མཚན་པའི་ཟླ་བ་ལ་ཧཾ་དཀར་པོ། མགྲིན་པར་ཡཾ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན་བ་དན་གྱིས་མཚན་པའི་ཟླ་བ་ལ་ཨཱཿདམར་པོས་མཚན་པ། སྙིང་ཁའི་ཧཱུྂ་ལས་འོད་ཟེར་འཕྲོས་ཐུགས་སྐུ་གསུང་གི་རྡོ་རྗེ་རྣམས་སྤྱན་དྲངས་སོ་སོའི་ས་བོན་ལ་ཐིམ། རྐང་པའི་འོག་ཏུ་ཡཾ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན་བ་དན་གྱིས་མཚན་པས་སྦར་བའི་རཾ་ལས་མེའི་དཀྱིལ་འཁོར་གྲུ་གསུམ་དམར་པོ་རཾ་གྱིས་མཚན་ཞིང་འོད་འཕྲོ་བ་ལ་གནས་པའི་ཛྷཻཿདམར་པོས་ལུས་འདེགས་ཤིང་ཛྷཻཿའི་འོད་ཟེར་གྱི་ཚོགས་རྐང་པའི་བུ་ག་ནས་ཞུགས་པ་དང༌།

ས་བོན་གསུམ་གྱི་འོད་ཟེར་གྱིས་ལུས་ཐམས་ཅད་གསལ་བར་གྱུར། ཅེས་དཔོན་སློབ་གཉིས་ཀས་མོས་ཏེ། སློབ་དཔོན་གྱིས་སེམས་མ་རྡོ་རྗེ་མའི་ཕྱག་རྒྱ་སློབ་མའི་སྙིང་ཁར་བཞག་ནས། འདི་ཁྱོད་དམ་ཚིག་རྡོ་རྗེ་སྟེ། །རྡོ་རྗེ་སེམས་དཔའ་ཞེས་བྱ་གང༌། །རྡོ་རྗེ་ཡེ་ཤེས་བླ་ན་མེད། །དེ་རིང་ཁྱོད་ལ་འབེབས་པར་མཛད། །ཅེས་བརྗོད་ལ། གུ་གུལ་སོགས་པའི་རྫས་ཀྱིས་བདུག་ཅིང༌། བདུག་པའི་རྫས་ནི་བུད་མེད་ཀྱི་འདོམས་དཀྲིས་ཟླ་མཚན་གྱིས་གོས་པ་གཏུབས་ལ་ཤ་ལྔ་བདུད་རྩི་ལྔ་བྱི་ལའི་བྲུན་གྱིས་བྱུགས་ཤིང༌། གུ་གུལ་དང་བསྲེས་པ་དག་ཐོད་ཕོར་དུ་བཞག་པ་རོ་སོལ་གྱི་མེས་བསྲེགས་ནས་བདུག་པ། དྲིལ་བུ་པས་གསུངས་སོ༑ ༑འདི་རྫས་ལ་བརྟེན་ནས་ཡེ་ཤེས་དབབ་པའི་ཐབས་སོ། ། ཧེ་བཛྲ་ཀྲོ་དྷ་ཛྙཱ་ན་ཨཱ་ཝེ་ཤ་ཡ་སྟྭཾ་བྷ་ཡ་སྟྭཾ་བྷ་ཡ། ར་ར་ར་ར། ཙ་ལ་ཡ་ཙ་ལ་ཡ་ཧཱུྂ་ཧ་ཨཱཿཛྷཻཿ ཞེས་ལན་བརྒྱའི་བར་བརྗོད་ཅིང༌། ས་ར་ཧས། ཡེ་ཤེས་དབབ་པའི་སྤོག་ཆོག་ཧཾ་ལས་སྙིང་ཁར་འཁོར་ལོའི་དབང་ཕྱུག་ཡབ་ཡུམ་ཡུངས་ཀར་ཙམ་ཞིག་བསྒོམས་ལ། དེའི་མཁའ་གསང་བསྐྱོད་པས་འོད་ཟེར་དམར་པོས་ལུས་ཀུན་གང་བར་བསམ་ལ་སྔགས་བཏོན་ནས་དབབ་པར་བྱའོ། ། རྔ་དུང་ཆ་ལང་ལ་སོགས་པའི་རོལ་མོའི་རིགས་ཇི་སྙེད་པ་སྦིར་ཞིང༌། སློབ་དཔོན་གྱིས་ཌཱ་དྲིལ་དྲག་ཏུ་སྨིན་མཚམས་སུ་བསྐྱོད་ཅིང་དཀྲོལ་ལ་ཡེ་ཤེས་དབབ། སྐུ་གསུང་ཐུགས་ཕེབས་པའི་རྟགས་ལུས་འདར་ཞིང་འཕར་བ་དང༌། སྔོན་མི་ཤེས་པའི་སཾསྐྲྀ་ཏའི་སྐད་དང་ཚིགས་བཅད་སྨྲ་བ་དང༌། ཉམས་རྟོགས་ཁྱད་པར་ཅན་སྐྱེ་བ་སོགས་མ་བྱུང་གི་བར་བསྐྱར་ནས་ཕབ། རྟགས་བྱུང་ཚེ་ དེ་ལྟར་ཕབ་ནས་དགེ་མི་དགེ་དྲི་བ་ནི། སློབ་མའི་སྙིང་གའི་འོད་ཀྱི་ཨཱཿས་བསྐུལ་ཞིང་ལྕེའམ་ཟླ་བ་ལ་གནས་པའི་ཨཱཿདམར་པོའི་འོད་ཀྱི་ཕྲེང་བ་འཁྲུགས་པར་བསྒོམས་ལ་རྡོ་རྗེ་སྨྲོས་ཤིག་ཅེས་དྲིས་པས། རང་གཞན་ལ་དགེ་མི་དགེ་སྨྲ་སྟེ་འདི་མེད་མི་རུང་གི་ཡན་ལག་གོ། ། ཡེ་ཤེས་འབེབས་པའི་ཚེ་རིང་དུ་འཕར་ན་དེའི་སྟེང་དུ་རི་རབ་རྡོ་རྗེའི་རང་བཞིན་གྱི་དབང་ཆེན་དཀྱིལ་འཁོར་རྡོ་རྗེ་སེར་པོ་རྩེ་ལྔ་པ་ཡི་གེ་ཨཱཿརྣམ་པར་སྣང་མཛད་རྣམས་སྟེང་ནས་སྟེང་དུ་བརྩེགས་པར་བསྒོམས་ལ་ཞི་བར་བྱའོ། །དངོས་གྲུབ་བསྒྲུབ་པའི་སྔོན་དུ་གཞོན་ནུ་མ་སོགས་ལ་ཡེ་ཤེས་ཕབ་སྟེ་དགེ་མི་དགེ་དྲིས་པ་ཡིན་ན།

རང་གི་སྙིང་གའི་ས་བོན་གྱི་འོད་ཀྱིས་ཡེ་ཤེས་པ་བཀུག་ནས་རང་གི་སྙིང་ཁར་བསྟིམ་ཞིང༌། དེའི་མགོར་རྡོ་རྗེ་བཟུང་ལ། ཨོཾ་ཁྱོད་ཀྱིས་སོགས་སྔོན་དུ་འགྲོ་བའི་ཧཱུྂ་ཧ་ཨཱཿཛྷཻཿམུཿཞེས་པས་གཤེགས་སུ་གསོལ། འདི་དབང་གི་ཡེ་ཤེས་ཆེས་མི་མཐུན། སྤྱི་བོར་རྡོ་རྗེ་རྒྱ་གྲམ་བཞག་ཅིང་ཏིཥྛ་བཛྲས་བརྟན་པར་བྱའོ། །དེ་ནས་སློབ་མ་དཀྱིལ་འཁོར་གྱི་ཤར་ནས་ཕྱོགས་པ་ལ། དཀྱིལ་འཁོར་གྱི་བར་སྣང་གི་ཐད་ཀྱི་ཁ་དོག་དྲིས་ཏེ་བརྟག་པ་ནི། སློབ་མའི་ལྕེ་ལ་ཨཱཿཡིག་དམར་པོ་འོད་ཟེར་ཀུན་ནས་འཕྲོ་བ་གསལ་བར་གྱུར། སྨྲོས་ཤིག་རྡོ་རྗེ་དགེ་མི་དགེ། །ཁྱོད་ཀྱི་མིག་ལམ་ཇི་ལྟར་སྣང༌༑ ༑ཞེས་དྲིས་པས། སློབ་མས། དཀར་སེར་དམར་ལྗང་གང་མཐོང་སྨྲ་བའམ། ཡང་ན། མགོན་པོ་ཁ་དོག་སྣ་ཚོགས་མཐོང༌། །ཞེས་བརྗོད་ལ། སློབ་དཔོན་གྱིས། ཞི་བ། རྒྱས་པ། དབང༌། དྲག་པོའི་ལས་འགྲུབ། ཅེས་སོ་སོར་བརྡ་སྤྲོད་པའམ་ཡང་ན་ཕྲིན་ལས་སྣ་ཚོགས་འགྲུབ་པར་ལུང་བསྟན། དེ་ནས་སློབ་མའི་མཐེ་བོང་གཉིས་ནས། སློབ་དཔོན་གྱི་ལག་གི་རྡོ་རྗེ་དང་བཅས་པས་འཇུས་ནས་དཀྱིལ་འཁོར་ལ་རྡོ་རྗེའི་འགྲོས་ཀྱིས་སྐོར་བ་གསུམ་བྱས་ཏེ་ཤར་སྒོར་བཞག་སྟེ། སློབ་དཔོན་གྱིས་དྲིལ་བུ་གསིལ་ཞིང༌། 

བདེན་པའི་བྱིན་རླབས་འདི་ནི་སྤྱི་རྒྱུད་ནས་འབྱུང་ངོ༌།། ཡང་དག་པ་ཡི་དཀྱིལ་འཁོར་འདིར། །བདག་གིས་སློབ་མ་བཅུག་པ་འདི། །ལྷ་རྣམས་རིགས་ཀྱི་རིམ་པ་ནི། །བསོད་ནམས་ཇི་ལྟར་དེ་བཞིན་ཤོག །འདིའི་དངོས་གྲུབ་ཇི་འདྲར་འགྱུར། །རིགས་ནི་གང་གི་སྣོད་དུ་འགྱུར། །བསོད་ནམས་མཐུ་ཡང་ཇི་འདྲ་བ། །དེ་འདྲའི་དཀྱིལ་འཁོར་དུ་གྱུར་ཅིག །ཅེས་བདེན་པའི་བྱིན་རླབས་བརྗོད། གཉིས་པ་ནི། སྔར་གཏད་པའི་མེ་ཏོག་གི་ཕྲེང་བ་དེ་ཉིད་རིན་པོ་ཆེའི་ཕྲེང་བར་མོས་ལ་ཐལ་མོའི་བར་དུ་བཟུང་སྟེ། འཁོར་ལོའི་དབང་ཕྱུག་གི་དབུ་ལ་ཕུལ་བ་དམིགས་ཏེ། སློབ་དཔོན་གྱིས། ཨོཾ་ཨཱཿཧཱུྂ་གི་འོད་ཀྱིས་སློབ་མའི་ལུས་གསལ་ཞིང་སྡིག་པ་བཀྲུས་པར་གྱུར། ཅེས་བརྗོད་དེ། སློབ་མས། རྡོ་རྗེ་རིགས་ཀྱི་དཀྱིལ་འཁོར་འདིར། །རིགས་པའི་མེ་ཏོག་འདི་དོར་བས། །སྔོན་ཚེ་གང་ལ་སྦྱངས་པའི་ལྷ། །གང་ཡིན་དེ་ལ་ཕོག་པར་ཤོག །ཨོཾ་ཏིཥྛ་བཛྲ་དྲྀ་ཌྷོ་མེ་བྷ་ཝ་ཤ་ཤྭ་ཏོ་མེ་བྷ་ཝ་ཧྲྀ་ད་ཡཾ་མེ་ཨ་དྷི་ཏིཥྛ་སརྦ་སིདྡྷི་མྨེ་པྲ་ཡཙྪ་ཧཱུྂ། ཧ་ཧ་ཧ་ཧ་ཧོཿ ཨ་ཁཾ་བཱའི་ར་ཧཱུྂ། པྲ་ཏཱིཙྪ་ཀུ་སུ་མཱཉྫ་ལི་ནཱ་ཐ་ཧོཿ སྔགས་འདི་ནི་དེ་ཉིད་བསྡུས་པ་ལས་གསུངས་པ་ཀླུ་དབྱངས་ཀྱིས་བཞེད་ལ། ཏྲཾ་གི་སྔགས་དགོས་པ་ནི། ལྭ་བ་པ་དང༌། ཉིན་མོའི་འབྱུང་གནས་ཀྱིས་བཤད་ཅིང༌། དོན་ཡོད་ཞབས་ཀྱིས་ལན་གསུམ་འདོར་བར་བཤད། རྣམ་སྣང་མངོན་བྱང་གི་འགྲེལ་པར། དབང་བསྐུར་བ་ཐོབ་ནས་ནི་རང་གི་ལྷག་པའི་ལྷ་གང་ཡིན་པ་ལ་མེ་ཏོག་འཇོག་པར་བཤད་དོ། །དྲི་མེད་འོད་ཀྱི་ལུང་བསྟན་བཞིན་རྡུལ་ཚོན་ལ་མེ་ཏོག་དོར་བས་ཉམས་ན་སྡིག་ཏུ་འགྱུར་ཞིང་རྣམ་རྒྱལ་བུམ་པའི་མཚན་མ་ལ་དོར་བ་དང༌། སེམས་དགེ་བ་ལ་ཉེས་པ་མེད་ཅེས་པའི་ལུང་གིས་རྡུལ་ཚོན་དུ་དོར་ཡང་ཉེས་མེད་དུ་གསུངས་པས་གང་བདེར་བྱའོ། ། ཞེས་བརྗོད་ཅིང་དོར། སློབ་དཔོན་གྱིས་གཙོ་བོ་ལ་ཕོག་ན་མཆོག་གི་དངོས་གྲུབ། འཁོར་རྣམས་ལ་ཐུན་མོང་གི་དངོས་གྲུབ།

གཞལ་ཡས་ཁང་གི་ནང་དུ་ཚུད་ཙམ་ལ་འཇིག་རྟེན་པའི་དངོས་གྲུབ། ལན་གསུམ་བསྐྱར་ལ་ཕོ་བྲང་དུ་མ་ཚུད་ན་ངེས་པར་འཆི་བ་གདོན་མི་ཟའོ།། འདི་མ་ཤི་ཡང་ངེས་པར་ལྭ་བ་པས་ངེས་པར་མི་བཟུང་གསུངས།་་་ རྡོ་རྗེ་ར་བའི་ཕྱི་རོལ་དུ་ལྷུང་ན་དངོས་གྲུབ་མེད་པས་དཀྱིལ་འཁོར་དུ་ཡང་ལྟ་བར་མི་དབང་ངོ༌།། སྤྱི་རྒྱུད་ལས། ཞི་བའི་སྦྱིན་སྲེག་བྱས་ནས་སླར་འཇུག་པར་བཤད་དོ། ། ཞེས་ལུང་བསྟན། སླར་ཡང་མེ་ཏོག་གི་ཕྲེང་བ་དེ་སློབ་དཔོན་གྱིས་བླངས་ཏེ་སློབ་མའི་མགོར་བཅིངས་ལ། ཨོཾ་པྲ་ཏི་གྲྀཧྞ་སྟྭཾ་ཨི་མཾ་སཏྭ་མ་ཧཱ་བ་ལ། སྡོམ་འབྱུང་གི་འགྲེལ་པར་སྔགས་འདི་བོད་སྐད་དུ་ཚིགས་བཅད་ཡོད་ཅིང༌། དེ་ཉིད་བསྡུས་པ་ལས། དེ་བཅིངས་པས་སེམས་དཔའ་ཆེན་པོ་བདག་གིར་བྱས་པར་འགྱུར་བས་འདི་འགྲུབ་པར་འགྱུར་རོ། ། ཞེས་པ་ནི། དབང་གི་ཐོག་མར་མེ་ཏོག་གི་ཕྲེང་བའི་དབང་སྦྱིན་ནོ། །དེ་ནས་སློབ་མའི་སྙིང་ཁར་ཟླ་བ་ལ་ཧཱུྂ་དང་དཔྲལ་བར་རཾ། མིག་གཉིས་ལ་ཨོཾ་ཡིག་འོད་ཟེར་འཕྲོ་བས་མཚན་པར་གྱུར་པར་མོས་ལ། ཨོཾ། དེ་རིང་དགྱེས་པ་རྡོ་རྗེ་རང༌། །ཁྱོད་ཀྱི་མིག་ནི་འབྱེད་པར་བརྩོན། །རྡོ་རྗེའི་མིག་ནི་བླ་ན་མེད། །ཐམས་ཅད་མིག་ནི་འབྱེད་པར་བརྩོན། །ཨོཾ་ཛྙཱ་ན་ཙཀྵུཿཧཱུྂ་ཨཱཿསྭཱ་ཧཱ། སྔགས་འདིས་འབྱེད་པར་འཕགས་པ་ལྷ་དང༌། ལྭ་བ་པ་སོགས་ཀྱིས་བཤད་ཅིང༌། ནག་པོ་སྤྱོད་པ་དང༌། དཱ་རི་ཀ་པ་སོགས་ཀྱིས་མིག་ཐུར་གྱིས་འབྱེད་པའི་ཚུལ་བྱ་དགོས་པར་བཤད་དོ། ། ཞེས་གདོང་གཡོགས་བསལ་ལ། སློབ་དཔོན་གྱིས། ཧོཿ ད་ནི་དད་པའི་ཤུགས་ཀྱིས་སུ། །དཀྱིལ་འཁོར་བཟང་པོ་འདི་ལ་ལྟོས། །ཁྱོད་ནི་སངས་རྒྱས་རིགས་སུ་སྐྱེས། །ཕྱག་རྒྱ་སྔགས་ཀྱིས་བྱིན་གྱིས་བརླབས། །དངོས་གྲུབ་ཀུན་གྱི་ཕུན་སུམ་ཚོགས། །དམ་ཚིག་མཆོག་ཏུ་ཁྱོད་འགྱུར་གྱི། །རྡོ་རྗེ་པདྨ་རྩེ་རོལ་པ། །གསང་སྔགས་རྣམས་ལ་སྒྲུབ་པར་བགྱི། ཧེ་བཛྲ་པ་ཤྱ། ཚིགས་བཅད་འདི་རྣམས་རྡོ་རྗེ་སྙིང་པོ་རྒྱན་གྱི་རྒྱུད་གཉིས་ཀ་ནས་གསུངས་སོ། །

ཞེས་བརྗོད་དེ། དཀྱིལ་འཁོར་གྱི་གཙོ་བོ་ནས་ལྷ་སོ་སོའི་མངོན་རྟོགས་ཀྱི་མཚན་ཙམ་གྱི་ལྷ་ངོ་བསྟན་ཅིང་གཞལ་ཡས་ཁང་སྲུང་འཁོར་དང་བཅས་པ་རྫོགས་པར་བསྟན་ཏོ།། སྐབས་འདིར་ཀླུ་དབྱངས་ཀྱིས། རྟེན་དང་བརྟེན་པར་བཅས་པའི་དེ་ཁོ་ན་ཉིད་སྟོན་པར་གསུངས་པ་ལྟར༑ རྒྱལ་བཟང་པོ་དང༌། ཛ་ཡ་སེ་ནས་ཀྱང་བཤད་ལ། འཕགས་པ་ལྷས། དེ་མིག་ཕྱེ་ནས་ཕྱག་བྱས་ཏེ། །ལྷ་ཡི་དེ་ཉིད་བསྟན་པར་བྱ། །ཞེས་གསུངས་སོ། ། དེ་ནས་སློབ་མས། ཨོཾ། རྡོ་རྗེའི་དཀྱིལ་འཁོར་ཆེན་པོར་བདག་ཞུགས་སོ། །རྣལ་འབྱོར་དཀྱིལ་འཁོར་ཆེན་པོ་བདག་གིས་མཐོང༌། །གསང་བའི་དཀྱིལ་འཁོར་ཆེན་པོར་བདག་དབང་བསྐུར། །ས་མ་ཡ་ཧོཿཧོཿཧོཿ ཞེས་བརྗོད། གཉིས་པ་ཞུགས་པ་ལ་དབང་བསྐུར་བ་ལའང་གཉིས། དངོས་གཞི་དང༌། སྤྱིའི་མཐའ་རྟེན་ནོ། །དང་པོ་ལ་བཞི། བུམ་པ། གསང་བ། ཤེས་རབ་ཡེ་ཤེས། དབང་བཞི་པ་རྣམས་སོ། །དང་པོ་ལ་གཉིས། རྡོ་རྗེ་སློབ་མའི་དབང་དང༌། རྡོ་རྗེ་སློབ་དཔོན་གྱི་དབང་ངོ༌། །དང་པོ་ལ་ལྔ། ཆུ། ཅོད་པན། རྡོ་རྗེ། དྲིལ་བུ། མིང་གི་དབང་ངོ༌། །དང་པོ་ནི་སློབ་དཔོན་སྤྲུལ་པའི་སྐུར་བཞུགས་པ་ལ། སློབ་མས་ཕྱག་དང་མཎྜལ་ཕུལ་ལ། པུས་བཙུགས་ཐལ་སྦྱར་གྱིས། ཧེ་རུ་ཀ་དཔལ་དབང་བསྐུར་བ། །འགྲོ་བ་སྐྱོབ་ཕྱིར་གཟི་བརྗིད་ཅན། །ཇི་ལྟར་ཡོན་ཏན་འབྱུང་གནས་བསྩལ། །དེ་བཞིན་བདག་ལའང་དེང་སྩོལ་ཅིག །ཅེས་གསུམ་གྱིས་གསོལ་བ་བཏབ། འོག་གི་བསྒོམ་བྱར་འཆད་པའི་ཁྲུས་སྟེགས་ཀྱི་དཀྱིལ་འཁོར་རྡུལ་ཚོན་གྱིས་བྲིས་པའི་ཚོམ་བུ་བཀོད་པའི་སྟེང་དུ་སློབ་མ་བཞག་ལ། སློབ་དཔོན་གྱིས་རྩ་བའི་དཀྱིལ་འཁོར་གྱི་ཤར་ཕྱོགས་སུ་ཁྲུས་ཀྱི་ཆུས། རྩ་དཀྱིལ་ལ་མི་རེག་པའི་སར་སྒོ་རྩ་བའི་དཀྱིལ་འཁོར་ཆེན་པོ་ལ་ཕྱོགས་པའི་རེ་ཁ་གྲུ་བཞི་པའི་དབུས་སུ། སྣ་ཚོགས་པདྨ་འདབ་མ་བརྒྱད་པའི་ལྟེ་བར་སེང་གེའི་ཁྲིར་ཟླ་བའི་གདན་ དབང་སྟེགས་འདི་ཕྲེང་བའི་དགོངས་པ། ལ་སློབ་མ་རྣམས་འཁོད་པར་གྱུར་པར་དམིགས་ལ།

སྤྲོ་ན། རབ་གནས་ཀྱི་ནང་ནས་འབྱུང་བ་ལྟར་གྱི་བགེགས་སྦྱང་བ་དང་སྡིག་པ་སྦྱང་བའི་ཚུལ་རྣམས་བྱའོ། །དེ་ནས་སླར་ཡང་སློབ་མ་སྐད་ཅིག་གིས་དཔལ་དགྱེས་པ་རྡོ་རྗེར་གསལ་བར་གྱུར་པར་དམིགས་ལ། སློབ་མ་ལས་བུམ་གྱི་ཆུས་བསངས་སྦྱངས། སྟོང་པའི་ངང་ལས། རང་གི་ཐུགས་ཀའི་ཧཱུྂ་གི་འོད་ཀྱིས་སློབ་མ་རྣམས་བཀུག་ལ་ཞལ་དུ་ཞུགས། སྐུའི་དབྱིབས་བརྒྱུད་རྡོ་རྗེའི་ལམ་ནས་ཐོན་ཡུམ་གྱི་པདྨ་ནས་ཐོན་པ་སྐད་ཅིག་གིས་ཧཱུྂ་དང་རྡོ་རྗེ་ལས་མི་བསྐྱོད་པ་སྔོན་པོ་ཡུམ་དང་བཅས་པར་གྱུར། ཡང་རང་གི་ཐུགས་ཀའི་ཧཱུྂ་གི་འོད་ཀྱིས་བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས། ཛཿཧཱུྂ་བཾ་ཧོཿ །གཉིས་སུ་མེད་པར་གྱུར། སླར་ཡང་ཐུགས་ཀའི་ཧཱུྂ་གི་འོད་ཀྱིས་ཕྱོགས་བཅུའི་རྒྱལ་བ་ཡུམ་དང་བཅས་པ་མདུན་གྱི་ནམ་མཁར་སྤྱན་དྲངས༑ ཨོཾ་བཛྲ་པུཥྤེ་པྲ་ཏཱིཙྪ་སྭཱ་ཧཱ། སོགས་ཉེར་སྤྱོད་ལྔས་མཆོད་ལ། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ། ཞེས་གསོལ་བ་བཏབ་པས། རྒྱལ་བ་ཡབ་ཡུམ་སྙོམས་པར་ཞུགས་ནས་ཞུ་བ་སློབ་དཔོན་གྱི་སྤྱི་བོ་ནས་ཞུགས་རྡོ་རྗེའི་ལམ་ནས་བྱང་སེམས་ཀྱི་ངོ་བོར་གྱུར་པ་དེ་དག་ལ་ ནང་དབང་བསྐུར་བ་ནི་རཏྣ་རཀྵི་ཏ་དང༌། བི་བྷུ་ཏིས་བཞེད་ཅིང་ཕྲེང་བའི་དགོངས་པ་ཡང་ངོ༌། ། དབང་བསྐུར་བ་པདྨ་ནས་ཕྱུང་བ་མི་བསྐྱོད་པ་དགྱེས་པ་རྡོ་རྗེ་སྔོན་པོ་ཞལ་བརྒྱད་ཕྱག་བཅུ་དྲུག་པ། ཡུམ་དང་བཅས་པའི་རྣམ་པར་དབང་སྟེགས་སྣ་ཚོགས་པདྨ་དང་སེང་གེའི་ཁྲིར་ཟླ་བའི་གདན་ལ་འཁོད་པར་གྱུར། ཅེས་མོས་ནས། རྣམ་རྒྱལ་བུམ་པས་བསངས་སྦྱངས། སྟོང་པའི་ངང་ལས་བུམ་ཆུ་ཧཱུྂ་དང་རྡོ་རྗེ་ལས་སྐྱེས་མི་བསྐྱོད་པ་དགྱེས་པ་རྡོ་རྗེ་སྔོན་པོ། དཱ་རི་ཀ་པས། མི་བསྐྱོད་བསམ་གཏན་གསུམ་རྫོགས་པའི། །ཞེས་དང༌། ཀླུ་དབྱངས་ཀྱིས། དེ་ནས་རང་བཞིན་ཤེས་རྣལ་འབྱོར། །པ་ཡིས་སློབ་མར་དབང་བསྐུར་ཕྱིར། །གུས་པས་རྒྱལ་བ་དེ་དག་ཀུན། །སླར་བྱོན་ཆེད་དུ་བསྐུལ་བར་བྱ། །ཞེས་གསུངས་པས།

བུམ་དབང་བསྐུར་བ་རྣམས་ལ་དཀྱིལ་འཁོར་པས་དབང་གི་དགོངས་པ་མཛད་དགོས་པའི་ཕྱིར་རྡུལ་ཚོན་གྱི་དཀྱིལ་འཁོར་དུ་བུམ་དབང་ཐོབ་དགོས་པར་མངོན་ནོ། ། ཞལ་བརྒྱད། ཕྱག་བཅུ་དྲུག་པ། གཡས་བརྒྱད་ཀྱིས་རྡོ་རྗེ། གཡོན་བརྒྱད་ཀྱིས་དྲིལ་བུ་འཛིན་པས་ཡུམ་མཱ་མ་ཀཱི་བདག་མེད་མ་སྔོན་མོ་གྲི་ཐོད་འཛིན་པ་ལ་འཁྱུད་པ། ཞབས་གཡས་བརྐྱང་གིས་བཞུགས་པར་གྱུར། སློབ་དཔོན་གྱི་ཐུགས་ཀའི་ཧཱུྂ་གི་འོད་ཀྱིས་བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས། ཛཿཧཱུྂ་བཾ་ཧོཿ དམ་ཚིག་པ་དང་གཉིས་སུ་མེད་པར་གྱུར་པ་དེ་དག་སྙོམས་པར་ཞུགས་པ་ཞུ་བ་བུམ་པའི་ཆུར་གྱུར། སླར་ཡང་ཧཱུྂ་གི་འོད་ཀྱིས་ཕྱོགས་བཅུའི་རྒྱལ་བ་འཁོར་དང་བཅས་པ་མདུན་གྱི་ནམ་མཁར་སྤྱན་དྲངས། རྡུལ་ཚོན་ནམ། རས་བྲིས་སམ། ཚོམ་བུའི་དཀྱིལ་འཁོར་པ་རྣམས་ལ་དབང་བསྐུར་བའི་དགོངས་པ་མཛད། ནམ་མཁར་གནས་པའི་ ལྭ་བ་པས། མ་རིག་པ་ལྔ་ཡོངས་སུ་གྱུར་པའི་ངོ་བོ་རིག་པ་ཡེ་ཤེས་ལྔ་པོ་རྣམས་བསྒྲུབ་པའི་ཕྱིར་དང༌། ཐམས་ཅད་དུ་སངས་རྒྱས་སྤྱན་མ་ལ་སོགས་པ་རིག་པའི་ལྷ་མོས་དབང་བསྐུར་བར་བྱེད་པའི་ཕྱིར་རོ། ། སངས་རྒྱས་སྤྱན་མ་ལ་སོགས་པ་རིག་མ་རྣམས་ཀྱིས་སློབ་མའི་སྟེང་ཕྱོགས་སུ། གདུགས་དང༌། རྒྱལ་མཚན་ལ་སོགས་པ་བསྣམས་ནས་འཛིན། རོལ་མོའི་སྒྲ་སྒྲོག་ཅིང་གླུ་གར་མཛད་དེ། མེ་ཏོག་དང༌། གུར་གུམ་ལ་སོགས་པའི་ཆར་འབེབས། ཕྱག་གིས་ཅུང་ཟད་ཡོ་བར་བཟུང་བའི་བུམ་པ་དཀར་པོ་ རྡོ་རྗེ་སྙིང་པོའི་རྒྱན་ལས། ཏིལ་གྱི་གང་བུ་བཞིན་གང་བའི། །རྒྱལ་བས་བུམ་པ་བཟུང་ནས་ནི། ། བྱང་ཆུབ་སེམས་ཀྱིས་གང་བས་དབང་བསྐུར། གཟུགས་རྡོ་རྗེ་མ་ལ་སོགས་པས་བཀྲ་ཤིས་ཀྱི་གླུ་ལེན། ཁྲོ་མོ་རྣམས་ཀྱིས་ཧཱུྂ་སྒྲ་སྒྲོག་ཅིང་ཕྱོགས་མཚམས་སུ་འཁོད་དེ་བགེགས་བསྐྲད་པར་གྱུར། ཅེས་མོས་ཏེ་རྣམ་རྒྱལ་བུམ་པ་བཏེག་ནས། བཀྲ་ཤིས་གང་ཞིག་སེམས་ཅན་ཀུན་གྱི་སྙིང་ལ་གནས། །ཐམས་ཅད་བདག་ཉིད་རིགས་ཀུན་གྱི་ནི་བདག་པོ་མཆོག

།སེམས་ཅན་མ་ལུས་སྐྱེད་བྱེད་བདེ་བ་ཆེན་པོ་སྟེ། །དེས་ནི་དེང་ཁྱོད་དབང་བསྐུར་མཆོག་ལ་བཀྲ་ཤིས་ཤོག ། ཟུང་འཇུག་གསལ་བ་ལས། བུམ་པ་བཟུང་སྟེ་བཀྲ་ཤིས་པའི། །ཚིགས་སུ་བཅད་པ་ཐོག་མར་བཀླག །ཅེས་སློབ་མ་ལ་བཀྲ་ཤིས་བརྗོད་ཅིང་གླུ་བླངས་ཏེ། རྡོ་རྗེ་དང་བཅས་པས་བུམ་པ་སློབ་མའི་མགོར་བཞག །རོལ་མོ་སྒྲོག་ཅིང༌། དབང་བསྐུར་རྡོ་རྗེ་ཆེན་པོ་སྟེ། །ཁམས་གསུམ་ཀུན་གྱིས་ཕྱག་བྱས་པ། །སངས་རྒྱས་ཀུན་གྱི་གསང་གསུམ་གྱི། །གནས་ལས་བྱུང་བ་སྦྱིན་པར་བྱ། །ཨོཾ་དེ་ཝ་པི་ཙུ་སོགས། ཡུམ་ཀྱི་སྙིང་པོའི་མཐར། ཨོཾ་བཛྲ་ཨུ་ད་ཀ་ཨ་བྷི་ཥིཉྩ་ཧཱུྂ། སུ་ར་ཏེ་སྟྭཾ་ཨ་ཧཾ། སྔགས་འདི་ཀླུ་དབྱངས་གིས་སོ། ། ཞེས་བརྗོད་ལ། བུམ་ཆུ་སྤྱི་བོར་བླུགས་ཤིང་འཐུང་དུ་གཞུག །དེ་ལྟར་བདུད་རྩིའི་ཆུས་དབང་བསྐུར་བས་ལུས་ཐམས་ཅད་གང་བདེ་བ་ཕུན་སུམ་ཚོགས་པ་ཉམས་སུ་མྱོང༌༑ ཆུ་ལྷག་མ་གྱེན་དུ་འཁྱིལ་བ་ལས་མི་བསྐྱོད་པས་དབུ་བརྒྱན། སློབ་དཔོན་གྱི་ཐུགས་ཀའི་ཧཱུྂ་གི་འོད་ཀྱིས་དབང་ལྷ་རྣམས་སློབ་མའི་བ་སྤུའི་སྒོ་ནས་བསྟིམ་ ལྭ་བ་པ་དང༌། བྷ་ཝ་བྷ་དྲ། དཱ་རི་ཀ་པ་རྣམས་ཀྱིས་དབང་ལྷ་བ་སྤུའི་བུ་ག་ནས་བསྟིམ་ཞེས་གསུངས་ཤིང༌། བསྟིམ་ཚུལ་ཡང་ལྭ་བ་པས། སློབ་དཔོན་གྱི་ཐུགས་ཀའི་ས་བོན་གྱི་འོད་ཀྱིས་བཀུག་ནས་བསྟིམ་པར་བཤད་དོ། ། ཛཿཧཱུྂ་བཾ་ཧོཿ ཨོཾ་བཛྲ་པུཥྤཾ་པྲ་ཏཱིཙྪ་སྭཱ་ཧཱ། སོགས་ཉེར་སྤྱོད་ལྔས་མཆོད། དེ་དག་གིས་སྦྱོང་བྱེད་ཆུའི་དབང་བསྐུར་ཐོབ། སྦྱང་གཞི་ཞེ་སྡང་གི་དྲི་མ་དག །རྣམ་ཤེས་ཀྱི་ཕུང་པོ་གནས་འགྱུར་ཏེ། སྦྱངས་འབྲས་ཆོས་དབྱིངས་ཡེ་ཤེས་མངོན་དུ་བྱས། མི་བསྐྱོད་པའི་ས་བོན་དང་བག་ཆགས་རྒྱུད་ལ་བཞག །རིགས་འདི་ཉིད་ཀྱི་དངོས་གྲུབ་བསྒྲུབ་པ་ལ་དབང་བར་བྱས་སོ། །ཞེས་གོ་བ་བསྐྱེད་དོ།། སྡོམ་འབྱུང་ལས། དབང་ལྔ་དེ་བཞིན་གཤེགས་བདག་ཉིད། །ཅེས་དང༌། ཕྲེང་བ་ལས། དབང་ལྔ་ཡེ་ཤེས་དག་གི་ས་བོན་རྒྱས་པར་བྱེད་པའི་ཕྱིར། །དམ་ཚིག་བདག་ཉིད་མོས་པར་བྱའོ། །ཞེས་དང༌།

པྲཛྙཱ་རཀྵི་ཏས། ཕུང་པོ་ལྔ་ཉོན་མོངས་ལྔ་དག་པར་དབང་ལྔར་བཤད་དོ། །ཞེས་གསུངས་པའོ༑ ༑ གཉིས་པ་ནི། སློབ་མས། རྡོ་རྗེ་ཅན་གྱིས་སངས་རྒྱས་ལ། །འགྲོ་བ་བསྐྱབ་པའི་ཆེད་དུ་དབང༌། །ཡོན་ཏན་འབྱུང་གནས་ཇི་ལྟར་བསྩལ། །དེ་ལྟར་བདག་ལའང་བསྩལ་དུ་གསོལ། །ཞེས་གསུམ་གྱིས་གསོལ་བ་བཏབ། སློབ་མ་དང་དབུ་རྒྱན་བསངས་སྦྱངས། སྟོང་པའི་ངང་ལས་སློབ་མ་དང༌། དབུ་རྒྱན་ཨོཾ་དང་རིན་པོ་ཆེ་ལས་རིན་འབྱུང་དགྱེས་པ་རྡོ་རྗེ་སེར་པོ། ཞལ་བརྒྱད༑ ཕྱག་བཅུ་དྲུག་པ། གཡས་བརྒྱད་ཀྱིས་རིན་པོ་ཆེ། གཡོན་བརྒྱད་ཀྱིས་དྲིལ་བུ་འཛིན་པས་ཡུམ་སངས་རྒྱས་སྤྱན་མ་བདག་མེད་མ་སེར་མོ་གྲི་ཐོད་འཛིན་ལ་འཁྱུད་པ། ཞབས་གཡས་བརྐྱང་གིས་བཞུགས་པར་གྱུར། སློབ་དཔོན་གྱི་ཐུགས་ཀའི་ཧཱུྂ་གི་སོགས་ནས། དམ་ཚིག་པ་དང་ཡེ་ཤེས་པ་གཉིས་སུ་མེད་པར་གྱུར་པའི་དབུ་རྒྱན་རིན་འབྱུང་དུ་གྱུར་པ་སྙོམས་པར་ཞུགས་པས་ཞུ་ནས་དབུ་རྒྱན་གྱི་རྣམ་པར་གྱུར། སླར་ཡང་ཧཱུྂ་གི་འོད་ཀྱིས་སོགས་ནས། བྱང་ཆུབ་སེམས་ཀྱི་བདུད་རྩིས་གང་བ་དང་དབུ་རྒྱན་བསྣམས་ནས་དབང་བསྐུར། གཟུགས་རྡོ་རྗེ་མ་སོགས་ནས༑ བགེགས་བསྐྲད་པར་གྱུར་གྱི་བར་བརྗོད། དབུ་རྒྱན་ཐོགས་ཏེ། ཐོར་ཚུགས་ཅོད་པན་གྱིས་བརྒྱན་པ། །སངས་རྒྱས་ཀུན་གྱིས་བསྔགས་པ་ཡི། །རིན་ཆེན་དག་གི་དབུ་རྒྱན་དང༌། ། དར་དཔྱངས་དབང་བསྐུར་སྦྱིན་པར་བྱ། །ཞེས་སློབ་མའི་སྤྱི་བོ་དང༌། དཔྲལ་བ་དང༌། རྣ་ལྟག་གཡས། རྒྱབ། རྣ་ལྟག་གཡོན་རྣམས་སུ་རིམ་པས་བཞག་ཅིང༌། ཨོཾ་ཙཀྲ་བཛྲི་ཨ་བྷི་ཥིཉྩ་ཨོཾ། ཨོཾ་བཛྲ་བཛྲི་ཨ་བྷི་ཥིཉྩ་ཧཱུྂ། ཨོཾ་རཏྣ་བཛྲི་ཨ་བྷི་ཥིཉྩ་ཏྲཱཾ། ཨོཾ་པདྨ་བཛྲི་ཨ་བྷི་ཥིཉྩ་ཧྲཱིཿ ཨོཾ་ཀརྨ་བཛྲི་ཨ་བྷི་ཥིཉྩ་ཨཱཿ ཞེས་མགོར་བསྐོན་ནས། ཨོཾ་ཨཱཿབཛྲ་མུ་ཀུ་ཊ་ཨ་བྷི་ཥིཉྩ་ཧཱུྂ། སུ་ར་ཏེ་སྟྭཾ་ཨ་ཧཾ་གིས་དར་དཔྱངས་བཅིངས། ཨོཾ་བཛྲ་ཏུ་ཥྱ་ཧོཿ ཟུང་འཇུག་གསལ་བ་ལས། དབུ་རྒྱན་ལ་དར་དཔྱངས་བརྐྱངས་ནས་བཛྲ་ཏུ་ཥྱ་ཧོཿ

ཞེས་བརྗོད་དེ། མཉམ་པ་ཉིད་དུ་ཐལ་མོ་བྱ་བ་ཀླུ་དབྱངས་ཀྱི་དགོངས་པའོ། ། ཞེས་བརྒྱན་པར་བྱས་ལ། བུམ་པ་ཐོགས་ཏེ། ཇི་ལྟར་བལྟམས་པ་ཙམ་གྱིས་ནི། །དེ་བཞིན་གཤེགས་ཀུན་ཁྲུས་གསོལ་ལྟར། །ལྷ་ཡི་ཆུ་ནི་དག་པ་ཡིས། །དེ་བཞིན་བདག་གིས་ཁྲུས་བགྱིའོ། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ་སྭཱ་ཧཱས་བུམ་ཆུ་སྤྱི་བོར་བླུག་ཅིང་བླུད་ལ། དེ་ལྟར་བརྟན་བྱེད་ཀྱི་ཆུའི་དབང་བསྐུར་བས་ལུས་སོགས་ནས། ཐམས་ཅད་རིན་འབྱུང་གིས་དབུ་བརྒྱན། སློབ་དཔོན་གྱི་ཐུགས་ཀའི་སོགས་ནས། མཆོད་པའི་བར་སྔར་ལྟར་ལ། དེ་དག་གིས་སྦྱོང་བྱེད་ཅོད་པན་གྱི་དབང་བསྐུར་བ་ཐོབ། སྦྱང་གཞི་ང་རྒྱལ་དང་སེར་སྣའི་དྲི་མ་དག །ཚོར་བའི་ཕུང་པོ་གནས་འགྱུར་ཏེ། སྦྱངས་འབྲས་མཉམ་ཉིད་ཡེ་ཤེས་མངོན་དུ་བྱས། རིན་འབྱུང་གི་ས་བོན་དང་བག་ཆགས་རྒྱུད་ལ་བཞག །རིགས་འདི་ཉིད་ཀྱི་དངོས་གྲུབ་བསྒྲུབ་པ་ལ་དབང་བར་བྱས་སོ། །ཞེས་གོ་བ་བསྐྱེད་དོ། །གསུམ་པ་ནི། རྡོ་རྗེ་ཅན་སོགས་ཀྱིས་གསོལ་བ་བཏབ། བསངས་སྦྱངས། སྟོང་པའི་ངང་ལས། སློབ་མ་དང་རྡོ་རྗེ་ཧྲཱིཿདང་པདྨ་ལས་འོད་དཔག་མེད་ གུར་ལས། སློབ་མ་འཇིག་རྟེན་དབང་བསམ་པ། །རྡོ་རྗེ་ཆེན་པོ་རྩེ་དགུ་པ། །ཞེས་གསུངས་སོ། ། དགྱེས་པ་རྡོ་རྗེ་དམར་པོ། ཞལ་བརྒྱད། ཕྱག་བཅུ་དྲུག་པ། གཡས་བརྒྱད་ཀྱིས་པདྨ་དང༌། གཡོན་བརྒྱད་ཀྱིས་དྲིལ་བུ་འཛིན་པས་ཡུམ་གོས་དཀར་མོ་བདག་མེད་མ་དམར་མོ་གྲི་ཐོད་འཛིན་པ་ལ་འཁྱུད་པ། ཞབས་གཡས་བརྐྱང་གིས་བཞུགས་པར་གྱུར། སློབ་དཔོན་གྱི་ཐུགས་ཀའི་སོགས་ནས། དམ་ཚིག་པ་དང་གཉིས་སུ་མེད་པར་གྱུར་པའི་རྡོ་རྗེ་འོད་དཔག་མེད་དུ་གྱུར་པ་སྙོམས་པར་ཞུགས་པས་ཞུ་ནས་རྡོ་རྗེའི་རྣམ་པར་གྱུར། སླར་ཡང་ཧཱུྂ་གི་འོད་ཀྱིས་སོགས་ནས། བྱང་ཆུབ་སེམས་ཀྱི་བདུད་རྩིས་གང་བ་དང་རྡོ་རྗེ་བསྣམས་ནས་དབང་བསྐུར། གཟུགས་རྡོ་རྗེ་མ་སོགས་ནས། བགེགས་བསྐྲད་པར་གྱུར་གྱི་བར་བརྗོད། རྡོ་རྗེ་ཐོགས་ཏེ།

སངས་རྒྱས་ཀུན་གྱི་རྡོ་རྗེ་ཡི། །དབང་ནི་དེ་རིང་ཁྱོད་དབང་བསྐུར། །འདི་དེ་སངས་རྒྱས་ཐམས་ཅད་ཉིད། །རབ་ཏུ་འགྲུབ་ཕྱིར་རྡོ་རྗེ་ཟུང༌།

ཚིགས་བཅད་འདི་གུར་ལས་བྱུང༌༑ ཨོཾ་བཛྲ་ཨ་དྷི་པ་ཏི་ཏྭཾ། འདི་གུར་གྱི་གཉིས་པ་ལས་བྱུང༌། ཞེས། སློབ་མའི་སྙིང་ག །མགྲིན་པ། དཔྲལ་བ་རྣམས་སུ་རེག་ཅིང༌། ལག་པ་གཡས་སུ་བྱིན་ལ། ཇི་ལྟར་བལྟམས་པ་སོགས་ཀྱིས་ཆུ་དབང་བསྐུར། དེ་ལྟར་བརྟན་བྱེད་ཀྱི་ཆུ་དབང་སོགས་ནས། འོད་དཔག་མེད་ཀྱིས་དབུ་བརྒྱན། སློབ་དཔོན་གྱི་ཐུགས་ཀའི་སོགས་ནས། མཆོད་པའི་བར་སྔར་ལྟར་ལ། དེ་དག་གིས་སྦྱོང་བྱེད་རྡོ་རྗེའི་དབང་བསྐུར་བ་ཐོབ། སྦྱང་གཞི་འདོད་ཆགས་ཀྱི་དྲི་མ་དག །འདུ་ཤེས་ཀྱི་ཕུང་པོ་གནས་འགྱུར་ཏེ། སྦྱངས་འབྲས་སོར་རྟོགས་ཡེ་ཤེས་མངོན་དུ་བྱས། འོད་དཔག་མེད་ཀྱི་ས་བོན་དང་བག་ཆགས་རྒྱུད་ལ་བཞག །རིགས་འདི་ཉིད་ཀྱི་དངོས་གྲུབ་བསྒྲུབ་པ་ལ་དབང་བར་བྱས་སོ། །ཞེས་གོ་བ་བསྐྱེད་དོ། །བཞི་པ་ནི། རྡོ་རྗེ་ཅན་སོགས་ཀྱིས་གསོལ་བ་བཏབ༑ བསངས་སྦྱངས། སྟོང་པའི་ངང་ལས། སློབ་མ་དང་དྲིལ་བུ་ཁཾ་དང་རལ་གྲི་ལས་དོན་གྲུབ་ གུར་གྱི་གཉིས་པ་ལས། ལྷ་མོ་ཡུམ་ལ་འཁྱུད་ལྡན་པའི། འདིར་ཚིག་རྐང་གསུམ་མ་དཔེར་མ་གསལ། དགྱེས་པ་རྡོ་རྗེ་ལྗང་གུ། ཞལ་བརྒྱད། ཕྱག་བཅུ་དྲུག་པ། གཡས་བརྒྱད་ཀྱིས་རལ་གྲི་དང་གཡོན་བརྒྱད་ཀྱིས་དྲིལ་བུ་འཛིན་པས་ཡུམ་དམ་ཚིག་སྒྲོལ་མ་བདག་མེད་མ་ལྗང་གུ་གྲི་ཐོད་འཛིན་པ་ལ་འཁྱུད་པ༑ ཞབས་གཡས་བརྐྱང་གིས་བཞུགས་པར་གྱུར། སློབ་དཔོན་གྱི་ཐུགས་ཀའི་ཧཱུྂ་གི་སོགས་ནས་དམ་ཚིག་པ་དང་གཉིས་སུ་མེད་པར་གྱུར་པའི་དྲིལ་བུ་དོན་གྲུབ་ཏུ་གྱུར་པ་སྙོམས་པར་ཞུགས་པས་ཞུ་ནས་དྲིལ་བུའི་རྣམ་པར་གྱུར། སླར་ཡང་ཧཱུྂ་གི་འོད་ཀྱིས་སོགས་ནས། བྱང་ཆུབ་སེམས་ཀྱི་བདུད་རྩིས་གང་བ་དང་དྲིལ་བུ་བསྣམས་ནས་དབང་བསྐུར། གཟུགས་རྡོ་རྗེ་མ་སོགས་ནས་བགེགས་བསྐྲད་པར་གྱུར་གྱི་བར་བརྗོད། དྲིལ་བུ་ཐོགས་ཏེ། ཨོཾ། དྲིལ་བུ་ཤེས་རབ་དང་ལྡན་པ། །ཤིན་ཏུ་དཔའ་བོ་ཉིད་དབང་བསྐུར། །རྡོ་རྗེའི་དམ་ཚིག་གནས་པ་ཁྱོད། །བདག་པོའི་དབང་བསྐུར་རྒྱལ་གྱུར་ཅིག

།ཨོཾ་བཛྲ་ཨ་དྷི་པ་ཏི་སོགས་རྡོ་རྗེའི་སྐབས་ལྟར་བརྗོད། སློབ་མས། ཨོཾ་བཛྲ་གྷཎྚེ་ཨཿ སྔགས་འདི་དང་ཚིག་འདི་གཉིས་ཀླུ་དབྱངས་ཀྱི་དགོངས་པའོ། །བཅོམ་ལྡན་བཟུང་ངོ་བདག་ལ་ནི། །ཡང་དག་ཉེ་བར་གྱུར་པར་མཛོད། །ཅེས་བརྗོད་ལ་དཀྲོལ། སློབ་དཔོན་གྱིས་ཇི་ལྟར་བལྟམས་པ་སོགས་ཀྱིས་ཆུ་དབང་བསྐུར། དེ་ལྟར་བརྟན་བྱེད་ཀྱི་ཆུ་དབང་སོགས་ནས་དོན་གྲུབ་ཀྱིས་དབུ་བརྒྱན། སློབ་དཔོན་གྱི་ཐུགས་ཀའི་ས་བོན་སོགས་ནས། མཆོད་པའི་བར་སྔར་ལྟར་ལ། དེ་དག་གིས་སྦྱོང་བྱེད་དྲིལ་བུའི་དབང་བསྐུར་བ་ཐོབ། སྦྱང་གཞི་ཕྲག་དོག་གི་དྲི་མ་དག །འདུ་བྱེད་ཀྱི་ཕུང་པོ་གནས་འགྱུར་ཏེ། སྦྱངས་འབྲས་བྱ་གྲུབ་ཡེ་ཤེས་མངོན་དུ་བྱས། དོན་གྲུབ་ཀྱི་ས་བོན་དང་བག་ཆགས་རྒྱུད་ལ་བཞག །རིགས་འདི་ཉིད་ཀྱི་དངོས་གྲུབ་བསྒྲུབ་པ་ལ་དབང་བར་བྱས་སོ། །ཞེས་གོ་བ་བསྐྱེད་དོ། །ལྔ་པ་ནི། རྡོ་རྗེ་ཅན་སོགས་ཀྱིས་གསོལ་བ་བཏབ། བསངས་སྦྱངས། སྟོང་པའི་ངང་ལས། སློབ་མ་ལཾ་དང་འཁོར་ལོ་ལས་རྣམ་སྣང་དགྱེས་པ་རྡོ་རྗེ་དཀར་པོ། ཞལ་བརྒྱད། ཕྱག་བཅུ་དྲུག་པ། གཡས་བརྒྱད་ཀྱིས་འཁོར་ལོ། གཡོན་བརྒྱད་ཀྱིས་དྲིལ་བུ་འཛིན་པས་ཡུམ་དབྱིངས་ཕྱུག་བདག་མེད་མ་དཀར་མོ་གྲི་ཐོད་འཛིན་པ་ལ་འཁྱུད་པ། ཞབས་གཡས་བརྐྱང་གིས་བཞུགས་པར་གྱུར། སློབ་དཔོན་གྱི་ཐུགས་ཀའི་ཧཱུྂ་གི་སོགས་ནས། དམ་ཚིག་པ་དང་གཉིས་སུ་མེད་པར་གྱུར་ཅེས་དང༌། སླར་ཡང་ཐུགས་ཀའི་ཧཱུྂ་གི་འོད་ཀྱིས་སོགས་ནས། བྱང་ཆུབ་སེམས་ཀྱི་བདུད་རྩིས་གང་བ་དང་རྡོ་རྗེ་དྲིལ་བུ་མཉམ་པར་བཟུང་སྟེ་མིང་གི་དབང་བསྐུར་ཏེ། གཟུགས་རྡོ་རྗེ་མ་སོགས་ནས་བགེགས་བསྐྲད་པར་གྱུར་གྱི་བར་བརྗོད། རྡོ་རྗེ་དྲིལ་བུ་མཉམ་པར་བཟུང་ནས་སློབ་མའི་མགོར། རྡོ་རྗེ་མིང་གི་དབང་བསྐུར་བས། །རྟག་པའི་རྡོ་རྗེ་རབ་ཞུགས་ཏེ། །མི་ཤིགས་རྡོ་རྗེའི་མིང་ལྡན་པས། །བུ་ཁྱོད་དེ་རིང་དབང་བསྐུར་རོ། །ཨོཾ་བཛྲ་སཏྭ་ཏྭཾ་ཨ་བྷི་ཥིཉྩ་མི།

བཛྲ་ནཱ་མ་ཨ་བྷི་ཥེ་ཀ་ཏ། ཀྱེ་ཞེས་བོས་ནས། ཀྱེ་ཞེས་བོད་ཀྱི་འབོད་པ་ཡིན་ལ། དེ་ལ་དཔལ་གྱི་སྒྲ་སྦྱོར་དགོས་པ་ནི་མར་མེ་མཛད་བཟང་པོས་བཞེད། དཱ་རི་ཀ་པས། དཔལ་དང་རྡོ་རྗེའི་སྒྲ་ལྡན་པ། །སློབ་དཔོན་གྱིས་ནི་ལན་གསུམ་འབོད། །ཅེས་གསུངས་སོ། ། དཔལ་ཆེ་གེ་མོ་ཞེས་བྱ་བའི་དེ་བཞིན་གཤེགས་པའོ། །ཞེས་ཆེ་གེ་མོའི་མལ་དུ་སྔར་གྱི་མེ་ཏོག་དོར་བའི་ཚེ་གཙོ་བོ་ལ་ཕོག་ན། སྐྱེས་པ་རྣམས་ལ། དགྱེས་པ་རྡོ་རྗེ། བཞད་པ་རྡོ་རྗེ། རྣམ་པར་སྒེག་པ། དགའ་བ་སྒེག་པ། རོལ་པ་རང་བྱུང༌། ཞེ་སྡང་ཧེ། སྙིང་རྗེ་ཐུགས། ཧཱུྂ་མཛད། མི་བསྐྱོད་རྡོ་རྗེ་ཞེས་སོགས་མིང་གི་མཐར་རྡོ་རྗེ་སྤྲས་པ་རྣམས་དང༌། བུད་མེད་ལ། རྡོ་རྗེ་བདག་མེད་མ། ཕྱག་མ། བྱེད་མ། ཕྲེང་བ་མ། མཱ་མ་ཀཱི། ཞེ་སྡང་དགའ་མ་ཞེས་སོགས་མིང་གི་ཐོག་མར་རྡོ་རྗེས་སྤྲས་པ་རྣམས་གང་རུང་དང༌། མེ་ཏོག་འཁོར་ལ་ཕོག་པ་ཡིན་ན་སྐྱེས་པ་ལ་དོན་ཡོད་རྡོ་རྗེ། རྟ་མཆོག །དམ་ཚིག་གི་ཕ་རོལ་ཏུ་ཕྱིན་པ། ལས། རླུང༌། རེག་བྱ། ཕྲག་དོག་ཅེས་སོགས་ཀྱི་མིང་མཐར་རྡོ་རྗེས་བརྒྱན་པ་དང༌། བུད་མེད་ལ་རྡོ་རྗེ་སྙེམས་མ། སྒྱུ་མ། རྒོད་མ། སྒྲོལ་མ། གར་གྱི་དབང་ཕྱུག་མ། དམ་ཚིག་མ། དགའ་མ་སོགས་ཀྱི་མིང་གི་ཐོག་མར་རྡོ་རྗེས་བརྒྱན་པ་ཁོ་ན་གདགས་སོ། །དེ་ནས་ཇི་ལྟར་བལྟམས་པ་སོགས་ཀྱིས་ཆུ་དབང་བསྐུར། དེ་ལྟར་བརྟན་བྱེད་ཀྱི་ཆུ་དབང་སོགས་ནས༑ རྣམ་པར་སྣང་མཛད་ཀྱིས་དབུ་བརྒྱན་པར་གྱུར། སློབ་དཔོན་གྱི་ཐུགས་ཀའི་སོགས་ནས་མཆོད་པའི་བར་སྔར་ལྟར་ལ། དེ་དག་གིས་སྦྱོང་བྱེད་མིང་གི་དབང་བསྐུར་བ་ཐོབ། སྦྱང་གཞི་གཏི་མུག་གི་དྲི་མ་དག །གཟུགས་ཀྱི་ཕུང་པོ་གནས་འགྱུར། སྦྱངས་འབྲས་མེ་ལོང་ལྟ་བུའི་ཡེ་ཤེས་མངོན་དུ་བྱས། རྣམ་སྣང་གི་ས་བོན་དང་བག་ཆགས་རྒྱུད་ལ་བཞག །རིགས་འདི་ཉིད་ཀྱི་དངོས་གྲུབ་བསྒྲུབ་ལ་དབང་བར་བྱས་སོ། །ཞེས་གོ་བ་བསྐྱེད་དོ། །དབང་དེ་དག་གིས་སྤང་བྱ་མ་རིག་པ་ཉོན་མོངས་པ་ལྔ་སྤངས་ནས་ཐོབ་བྱ་རིག་པའི་ཡེ་ཤེས་ལྔ་ཐོབ་པར་བྱེད་པས་ན་རིག་པའི་ཡེ་ཤེས་ཀྱི་དབང་སྟེ།

ཕྲེང་བ་ལས། ཆུ་ལ་སོགས་པའི་དབང་འདི་རྣམས་མ་རིག་པའི་གཉེན་པོར་ནུས་པ་ཉིད་དུ་སྒྲུབ་པར་བྱེད་པས། རིག་པའི་དབང་ཞེས་བརྗོད་དོ། །ཞེས་གསུངས་པའི་དོན་ནོ། ། འདི་ཐོབ་པས་བྱ་རྒྱུད་ཀྱི་རྒྱུད་མཐའ་དག་ཉན་པ་དང༌། འཆད་པ་དང༌། སྔགས་བསྒྲུབ་པ་ལ་དབང་བར་བྱས་སོ། །དེ་ནས་སློབ་མ་སྐད་ཅིག་གིས་དགྱེས་པ་རྡོ་རྗེ་ཡབ་ཡུམ་དུ་གསལ་བར་གྱུར་པར་དམིགས་ཏེ། ཨཱཿལས་བྱུང་བའི་གྲི་གུག་ཤེས་རབ་སྟོང་པའི་རང་བཞིན་དང༌། ཧཱུྂ་ལས་བྱུང་བའི་ཐོད་ཁྲག་ཐབས་བདེ་བའི་རང་བཞིན་དུ་གྱུར་ཅེས་དམིགས་ཏེ། སློབ་མའི་ལག་གཡས་སུ་གྲི་གུག་དང༌། གཡོན་དུ་ཐོད་པ་གཏད་དེ། ཤེས་རབ་སྟོང་པའི་གྲི་གུག་དང༌། །ཐབས་མཆོག་བདེ་བའི་ཐོད་ཁྲག་བཅས། །ཧེ་རུ་ཀ་དཔལ་ལ་བསྟན་ཏོ། །ཕྲན་ཚེགས་འགྲུབ་པའི་རྗེས་གནང་སྦྱིན། །ཞེས་ཡུམ་གྱི་རྩ་སྔགས་བརྗོད་ལ་གཏད། དེ་དག་གིས་ཞི་བ་དང༌། རྒྱས་པ་དང༌། དབང་དང༌། མངོན་སྤྱོད་དང༌། བསྐྲད་པ་དང༌། རྨོངས་པ་དང༌། དབྱེ་བ་དང༌། རེངས་པ་དང༌། རྨུགས་པ་དང༌། དགྲ་སྡེ་འཇིག་པ་དང༌། བསད་པ་ལ་སོགས་པའི་ལས་ཕྲན་བུ་རྣམས་སྒྲུབ་པ་དང༌། མཆིལ་ལྷམ་བགོ་བ་དང༌། ཆར་དབབ་པ་དང༌། ཉི་མ་དང་ཟླ་བ་བཟུང་བ་ལ་སོགས་པ་མཁའ་འགྲོ་མའི་དངོས་གྲུབ་ཐམས་ཅད་ཅི་དགའ་བར་སྒྲུབ་པར་གྱིས་ཤིག །ཅེས་གོ་བ་སྦྱིན། འདི་ནི་ལས་ཚོགས་དང་ཐུན་མོང་གི་དངོས་གྲུབ་བསྒྲུབ་པའི་རིགས་སུ། རྗེས་གནང་སྟེ་རིག་པའི་དབང་གི་ཆ་ལག་ཡིན་པས་རྐང་གྲངས་ཟུར་དུ་མི་བགྲང་ངོ༌། །གཉིས་པ་ནི། རྡོ་རྗེ་སློབ་དཔོན་གྱི་དབང་ལ་གསུམ། དམ་ཚིག་གསུམ་སྦྱིན་པ། དབང་དངོས། མཐའ་རྟེན་ནོ༑ ༑དང་པོ་གསུམ། རྡོ་རྗེའི་དམ་ཚིག །དྲིལ་བུའི་དམ་ཚིག །ཕྱག་རྒྱའི་དམ་ཚིག་གོ། །དང་པོ་ལ་མཎྜལ་ཕུལ་ཏེ། སློབ་མས། གང་གིས་བདག་ནི་ཁྱོད་དྲིན་ལས། །རང་དང་གཞན་དོན་ནུས་གྱུར་པའི། །རྡོ་རྗེ་སློབ་དཔོན་གྱི་ནི་དབང༌། །ཐུགས་རྗེའི་གཏེར་གྱིས་བདག་ལ་སྩོལ། །ཅེས་གསུམ་གྱིས་གསོལ་བ་བཏབ།

དཱ་རི་ཀ་པས། དེ་ལྟར་སློབ་མའི་དབང་ཐོབ་ནས། །རྒྱུད་རྣམས་ཐོས་ཤིང་གསང་སྔགས་ཐོབ། །ལམ་རྣམས་ཤེས་ཏེ་བགྲོད་ནུས་ན། །རྡོ་རྗེ་སློབ་དཔོན་ཉིད་བྱ་ཕྱིར། །ཚིག་འདིས་གསོལ་བ་གདབ་པར་བྱ། །ཞེས་གསུངས་པའི་དོན་ནོ། ། ལས་བུམ་གྱི་ཆུས་སློབ་མ་བསངས། རང་གི་ཐུགས་ཀའི་ཧཱུྂ་གི་འོད་ཀྱིས་སློབ་མ་རྣམས་བཀུག་པ་སོགས་སྔར་ལྟར་ལས། ཧཱུྂ་དང་རྡོ་རྗེ་ལས་རྡོ་རྗེ་སེམས་དཔའ་དཀར་པོ། ཞལ་གཅིག །ཕྱག་གཉིས་ཀྱིས་རྡོར་དྲིལ་འཛིན་པས་རང་འདྲ་བའི་ཡུམ་རྡོ་རྗེ་སྙེམས་མ་ལ་འཁྱུད་པར་གྱུར། ཡང་རང་གི་ཐུགས་ཀའི་ཧཱུྂ་གི་འོད་ཀྱིས་ཞེས་པ་ནས། སྣ་ཚོགས་པདྨ་དང་སེང་གེའི་ཁྲིར་ཟླ་བའི་གདན་ལ་འཁོད་པར་གྱུར་གྱི་བར་རིག་དབང་གི་སྔོན་ལྟར་བསྒོམས་ལ། སློབ་དཔོན་གྱིས། རྡོ་རྗེ་ཧཱུྂ་ལས་བྱུང་བའི་རྡོ་རྗེ་སེམས་དཔའ་དེ་ཞུ་བའི་རྡོ་རྗེར་གྱུར་པར་མོས་ལ། ལྭ་བ་པ་དང༌། དཱ་རི་ཀ་པས། ཧཱུྂ་ལས་རྡོ་རྗེ་བསྐྱེད་པར་གསུངས་སོ། ། ཐོག་མཐའ་མེད་པའི་སེམས་དཔའ་ནི༑ ༑རྡོ་རྗེ་སེམས་དཔའ་དགའ་བ་ཆེ། །ཀུན་ཏུ་བཟང་པོ་ཀུན་བདག་ཉིད། །རྡོ་རྗེ་སྙེམས་ཚུལ་བདག་པོའི་བདག །བཅོམ་ལྡན་འདས་དཔལ་མཆོག་དང་པོའི་སྐྱེས་བུའོ།། གང་ལ་དམིགས་པ་ལྷ་ཡི་སྐུ༑ ༑ཕྱག་རྒྱ་ཆེན་པོ་སྐྱེ་བའི་རྒྱུ། །གང་ལ་དབྱིངས་ན་བཅོམ་ལྡན་འདས། །མཆོག་གི་དང་པོའི་སྐྱེས་བུ་ཞེས། །འབྲས་བུ་རྡོ་རྗེ་འཆང་གི་མིང་བཏགས་ནས་བསྟན་པ་ཀུན་སྙིང་གིས་བཞེད་དོ། ། ཞེས་སྦྱིན། དེས་ཀྱང་སྟོང་པ་ཉིད་དང་དབྱེར་མེད་པའི་བྱང་སེམས་རྒྱལ་བའི་ཐུགས་ཀྱི་གསང་བའི་རྡོ་རྗེ་སྟེ། དེ་མཚོན་བྱེད་དུ་འཛིན་པའི་བློས་སློབ་མས། ཨོཾ་མ་ཧཱ་བཛྲ་ཧཱུྂ། ཞེས་བརྗོད་ཅིང༌། གཡས་པས་རྡོ་རྗེ་གསོར་ཏེ་སྙིང་ཁར་བཟུང༌༑ གཉིས་པ་ནི། སློབ་དཔོན་གྱིས། དྲིལ་བུ་དབྱངས་ཐ་མ་ཨཿལས་བྱུང་བའི་དྲིལ་བུར་གྱུར་པར་མོས་ལ། འདི་དེ་སངས་རྒྱས་ཐམས་ཅད་ཀྱི། །ཤེས་རབ་དབྱངས་ཀྱི་རྗེས་འགྲོར་བཤད༑ ༑ཁྱོད་ཀྱིས་ཀྱང་ནི་རྟག་ཏུ་བཟུང༌། །བྱང་ཆུབ་མཆོག་ཏུ་རྒྱལ་བས་བཞེད།

ཚིགས་བཅད་འདི་གུར་གྱི་ལེའུ་བཞི་པ་ལས་བྱུང༌། །ཞེས་བྱིན་ལ། དེས་ཀྱང་ཆོས་ཀུན་རང་བཞིན་མེད་པའི་སྒྲ་དྲིལ་བུས་བསྒྲགས་པར་མོས་ལ། སློབ་མས། སྲིད་པ་ངོ་བོ་ཉིད་ཀྱི་དག །ངོ་བོ་ཉིད་ཀྱི་སྲིད་བྲལ་བྱས། །རང་བཞིན་དག་པའི་སེམས་དཔའ་ནི། །དམ་པའི་སྲིད་པ་བྱེད་པར་འགྱུར། ཚིག་བཅད་འདི་རྣམས་དཔལ་མཆོག་ལས་བྱུང༌། ཨོཾ་བཛྲ་གྷཎྚེ་ཨཿ སྔགས་འདི་སློབ་མས་བརྗོད་དགོས་པ་ལྭ་བ་པ་དང༌། དཱ་རི་ཀ་པ་སོགས་ཀྱིས་བཤད་དོ། ། ཞེས་བརྗོད་ཅིང་གཡོན་པས་བཟུང་ལ་དཀྲོལ། གསུམ་པ་ནི། སློབ་མ་རྡོ་རྗེ་སེམས་དཔར་གསལ་བ་ཡུམ་རྡོ་རྗེ་སྙེམས་མ་དང་མཉམ་པར་སྦྱོར་བར་མོས་ཏེ། སློབ་དཔོན་གྱིས། ཡིད་ཀྱི་ལུས་ནི་བརྟན་པའི་ཕྱིར། །ཕྱག་རྒྱའི་དམ་ཚིག་རབ་ཏུ་བརྗོད། །རང་གི་ལུས་ནི་ཐམས་ཅད་བརྟན། །དེས་ནི་ཕྱག་རྒྱ་རབ་ཏུ་གྲགས། །ཡེ་ཤེས་ཕྱག་རྒྱ་བྱིན་བརླབས་ནས། །འདོད་པ་ཐམས་ཅད་ལོངས་སྤྱོད་པས། །དངོས་གྲུབ་ཐམས་ཅད་བསྒྲུབ་པར་བྱ། །ཞེས་གོ་བ་སྦྱིན་ནོ། །གཉིས་པ་ནི། སློབ་ སྔོན་པོའམ་དཀར་པོ་ཞལ་གཅིག་ཕྱག་གཉིས་རྡོ་རྗེ་དང་དྲིལ་བུ་བསྣམས་པ་ཡུམ་ཡང་རང་འདྲ་བ་བྱའོ། ། མ་རྡོ་རྗེ་སེམས་དཔར་གསལ་བ་ཡེ་ཤེས་ཀྱི་ཕྱག་རྒྱ་རྡོ་རྗེ་སྙེམས་མ་རྡོ་རྗེ་དྲིལ་བུ་མཉམ་པར་བསྣོལ་ཏེ་སྦྱར་བས་འཁྱུད་པ་ལས། བདེ་བ་དང་བཅས་པའི་ཏིང་འཛིན་སྐྱེས་པར་གྱུར་ཅེས་མོས་ནས། སློབ་མས་སྔར་ལྟར་རྡོར་དྲིལ་གྱི་དེ་ཁོ་ན་ཉིད་དྲན་པས་རྡོར་དྲིལ་བཟུང་ནས་འཁྱུད་པའི་ཕྱག་རྒྱ་བཅས་ལ། སློབ་དཔོན་གྱིས། ཤེས་རབ་བཅུ་དྲུག་ལོན་པ་ལ། །ལག་པ་དག་གིས་ཡང་དག་འཁྱུད། །རྡོ་རྗེ་དྲིལ་བུ་མཉམ་སྦྱོར་བས། །སློབ་དཔོན་གྱི་ནི་དབང་དུ་འདོད། བསྡུས་རྒྱུད་ལས། །དཔལ་ལྡན་ཤེས་རབ་བླ་མ་ལ། །དང་པོར་རེག་པ་གང་ཡིན་པ། །བུམ་པའི་དབང་ནི་དེ་ཉིད་དོ། །དགྱེས་རྡོར་ལས། ཤེས་རབ་བཅུ་དྲུག་ཅེས་སོགས་གསུངས་པའི་ཕྱིར་རོ། །འདི་སློབ་དཔོན་གྱི་དབང་དངོས་གཞིར་ངོས་འཛིན་དགོས་ཤིང༌།

སློབ་དཔོན་གྱི་དབང་གི་བུམ་དབང་ཡང་འདི་ལ་ངོས་འཛིན་དགོས་པའི་ཕྱིར་རོ། ། ཞེས་པས་འཁྱུད་པའི་རྒྱ་དང་བཅས་པའི་ཏིང་ངེ་འཛིན་དེ་ནི་སློབ་དཔོན་གྱི་དབང་དངོས་གཞིར་ངོ་སྤྲད་ལ། རྡོ་རྗེ་རབ་གནས་རྡོ་རྗེ་ཉིད། །ཆེ་བ་དྲིལ་བུ་ཆེན་པོ་བཟུང༌། །དེ་རིང་རྡོ་རྗེ་སློབ་དཔོན་གྱུར། །སློབ་མ་བསྡུ་བ་ཉིད་དུ་གྱིས། །ཞེས་བརྗོད། རང་གི་ཐུགས་ཀའི་ཧཱུྂ་གི་འོད་ཟེར་གྱིས་ཕྱོགས་བཅུའི་རྒྱལ་བ་འཁོར་དང་བཅས་པ་མདུན་གྱི་ནམ་མཁར་སྤྱན་དྲངས། ཞེས་པ་ནས། ཕྱོགས་མཚམས་སུ་འཁོད་དེ་བགེགས་བསྐྲད་པར་གྱུར་གྱི་བར་བརྗོད་ལ། ཇི་ལྟར་བལྟམས་པ་སོགས་ཀྱིས་བུམ་དབང་བསྐུར། དེ་ལྟར་བདུད་རྩིའི་ཆུས་དབང་བསྐུར། འདི་ཡིས་ཁམས་ལྔ་གཤེགས་མས་སྦྱངས་ཤིང༌། ཕུང་པོ་ལྔ་གཤེགས་པས་སྦྱོང་བ་གྲུབ་ཆེན་མང་པོས་བཞེད་དོ། ། ཞེས་པ་ནས། བ་སྤུའི་སྒོ་ནས་བསྟིམ། ཛཿཧཱུྂ་བཾ་ཧོཿ ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། ཞེས་མེ་ཏོག་དོར་ཞིང་བརྟན་པར་བྱས་ལ། ཉེར་སྤྱོད་ལྔས་མཆོད་དོ། །གསུམ་པ་ལ་གསུམ། དེ་ཁོ་ན་ཉིད་དང་ལས་རིམ་བཤད་པ། སྔགས་སྦྱིན་ཞིང་མིག་སྨན་བཀུ་བ། མེ་ལོང་བསྟན་ཅིང་མདའ་འཕང་བའོ། །དང་པོ་ནི། སློབ་དཔོན་གྱིས། ཧོཿ རིགས་ཀྱི་བུ་དཀྱིལ་འཁོར་ཞེས་པ་ནི༑ ཇི་སྐད་དུ། མདོར་ན་གཞལ་ཡས་ཁང་ཉིད་ནི་རྣམ་སྣང་གི་རང་བཞིན་ནོ། །ཞེས་སོགས་གསུངས་པའི་དོན་ནོ། ། ཡིད་ཀྱི་དཀྱིལ་འཁོར་རོ། །གཞལ་མེད་ཁང་ནི་སེམས་ཀྱི་ཁང་པ་བརྩིགས་པའོ། །དེ་ཡང་གྲུ་བཞིར་འདུག་པ་ནི། མཉམ་པ་ཉིད་ཀྱི་རང་བཞིན་ནོ། །བྱམས་པ་ལ་སོགས་པ་ནི་ཐིག་བཞི་སོགས་སོ། །ཐིག་གདབ་པ་ནི་ཆོས་རྗེས་སུ་དྲན་པའོ། །ཡེ་ཤེས་ཀྱི་ཐིག་ནི་ལྟ་བ་ཀུན་ལས་རྣམ་པར་གྲོལ་བའོ༑ ༑རྒྱན་རྣམས་ནི་ཚུལ་ཁྲིམས་ལ་སོགས་པའོ། །དད་པ་དང་དབང་པོ་ལ་སོགས་པ་ནི་རྭ་ལྔའོ། །རྣམ་ཐར་བཞི་ནི་སྒོ་བཞིའོ། །ཀ་བ་དང་བཅས་པའི་རྟ་བབས་ནི་ཡང་དག་པར་སྤོང་བ་བཞིའོ༑ ༑ཁ་ཁྱེར་བཞི་ནི་དྲན་པ་ཉེར་བཞག་བཞིའོ། །སྒོ་ཁྱུད་བཞི་ནི་རྫུ་འཕྲུལ་གྱི་རྐང་པ་བཞིའོ། །མེ་ཏོག་གི་ཕྲེང་བ་ཆུན་པོར་འཕྱང་བ་ནི་བྱང་ཆུབ་ཀྱི་ཡན་ལག་བཞིའོ། །ཀ་བ་བརྒྱད་ནི་འཕགས་པའི་ལམ་ཡན་ལག་བརྒྱད་དོ། །སྒྲིབ་པ་ཀུན་དག་ཅིང་ཏིང་ངེ་འཛིན་ཡེ་ཤེས་རྟག་པ་ལམ་གྱི་ཡེ་ཤེས་སོགས་ནི་རྔ་ཡབ་བོ། །ཉོན་མོངས་པ་ཀུན་གཞོམ་པའི་ཕྱིར་དོ་ཤལ་རྣམས་སོ། །ཉོན་མོངས་ཕྱོགས་གཞོམ་པའི་ཕྱིར་དུ་དོ་ཤལ་ཕྱེད་པའོ། །ཉོན་མོངས་པ་འཕྲོག་པ་ནི་དྲ་བའོ། །ཚོགས་གཉིས་ཀྱི་སྦྱོར་བ་ནི་འཁོར་ལོ་ཞེས་བྱའོ། །ཞེས་རྟེན་གཞལ་ཡས་ཁང་གི་དེ་ཉིད་དང༌།

ཞེ་སྡང་རྣམ་ཤེས་དག་པ་ཆོས་དབྱིངས་ཡེ་ཤེས་ནི་གཙོ་བོ་ཡབ་ཡུམ། ཇི་སྐད་དུ། ཕུང་པོ་ལྔ་ནི་མདོར་བསྡུས་ན། །སངས་རྒྱས་ལྔ་ནི་རབ་ཏུ་གྲགས། །ཞེས་སོགས་གསུངས་པའི་དོན་ནོ། ། གཏི་མུག་དང་གཟུགས་ཕུང་དག་པའི་མེ་ལོང་ཡེ་ཤེས་ནི་གཽ་རཱི། ང་རྒྱལ་དང་སེར་སྣ་དག་པ་མཉམ་ཉིད་ཡེ་ཤེས་ནི་ཙཽ་རཱི། འདོད་ཆགས་དང་གཏི་མུག་འདུ་ཤེས་དག་པ་སོར་རྟོག་ཡེ་ཤེས་ནི་བེ་ཏཱ་ལཱི། ཕྲག་དོག་དང་འདུ་བྱེད་དག་པ་བྱ་གྲུབ་ཡེ་ཤེས་ནི་གྷསྨ་རཱི། ས་ཁམས་དག་པ་བྱམས་པ་ཚད་མེད་ནི་པུཀྐ་སཱི། ཆུ་ཁམས་དག་པ་སྙིང་རྗེ་ཚད་མེད་ནི་ཤ་ཝ་རཱི། མེ་ཁམས་དག་པ་དགའ་བ་ཚད་མེད་ནི་ཙཎྜ་ལཱི། རླུང་ཁམས་དག་པ་བཏང་སྙོམ་ཚད་མེད་ནི་ཌོཾ་བྷི་ནཱི། དགའ་བ་མངོན་དུ་བྱས་པ་ནི་གླིང་བུ་མ། མཆོག་ཏུ་དགའ་བ་མངོན་དུ་བྱས་པ་ནི་པི་ཝང་མ། རྣམ་པར་དགའ་བ་མངོན་དུ་བྱས་པ་ནི་མུ་ཀུཎྜ། ལྷན་སྐྱེས་པའི་དགའ་བ་མངོན་དུ་བྱས་པ་ནི་རྫ་རྔ་མ། སྡུག་བསྔལ་གྱི་བདེན་པ་མངོན་དུ་གྱུར་པ་ནི་རྟ་གདོང་མ། ཀུན་འབྱུང་གི་བདེན་པ་མངོན་དུ་གྱུར་པ་ནི་ཕག་གདོང་མ། འགོག་པའི་བདེན་པ་མངོན་དུ་གྱུར་པ་ནི་ཁྱི་གདོང་མ། ལམ་གྱི་བདེན་པ་མངོན་དུ་གྱུར་པ་ནི་སེང་གདོང་མ་རྣམས་སོ། །ཞེས་བརྟེན་པ་ལྷའི་དག་པ་དང༌། བསྲུང་བ་དང་བཟའ་བའི་དམ་ཚིག་དང༌།

ཇི་སྐད་དུ་སློབ་དཔོན་གྱི་ལས་ཀྱི་རིམ་པ་ཡང་བསྟེན་ནོ་ཞེས་པའི་དོན་ནོ། ། གཏོར་མའི་ཆོ་ག་དང༌། སྲུང་བ་དང༌། ཕྱིར་ཟློག་པ་དང༌། དཀྱིལ་འཁོར་སྒྲུབ་པ་དང༌། དེར་སློབ་མ་ཞུགས་ཏེ་དབང་བསྐུར་བ་དང༌། རབ་ཏུ་གནས་པ་དང༌། ཞི་བ་དང༌། རྒྱས་པ་དང༌། དབང་དང༌། དྲག་པོའི་སྦྱིན་སྲེག་དང༌། དབྱེ་བ་དང༌། རེངས་པ་དང༌། རྨོངས་པ་དང༌། བསྐྲད་པ་དང༌། རྨུགས་པ་སོགས་ཀྱི་མཚན་ཉིད་དང་ཆར་དབབ་པ་ལ་སོགས་པའི་མཚན་ཉིད་རྣམས་རྡོ་རྗེ་སློབ་དཔོན་གྱི་ལས་སུ་བྱ་བའི་རིམ་པའོ། །ཞེས་ལས་རིམ་རྣམས་བཤད་དོ། །གཉིས་པ་ནི། སློབ་དཔོན་གྱིས་དཀྱིལ་འཁོར་གྱི་ལྷ་ལ་གསོལ་བ་གདབ་པའི་ཕྱིར། སྙིང་པོ་བརྒྱ་རྩ་བརྒྱད་སོགས་བཟླས་ལ། བཅོམ་ལྡན་བདག་གི་བྱིན་ལགས་ཀྱིས། །འདི་ལ་ཉེ་བར་མཛད་དུ་གསོལ། ། ཞེས་གཙོ་བོ་ལ་སྙན་གསན་དབབ་སྟེ། དེ་ནས་སློབ་མས། ཚིགས་བཅད་འདི་ལེགས་གྲུབ་ཀྱི་རྒྱུད་ནས་གསུངས་སོ།། སྔགས་ཀྱི་དབང་བསྐུར་ཡེ་ཤེས་ཆེ། །དངོས་གྲུབ་སྟེར་བ་བདག་ལ་སྩོལ། །བཅོམ་ལྡན་བདག་གིས་བཟུང་ལགས་ཀྱི། །བདག་ལ་ཉེ་བར་མཛད་དུ་གསོལ། །ཞེས་གསོལ་བ་བཏབ། དེ་ནས་སློབ་དཔོན་གྱི་ཐུགས་ཀ་ནས་སྔགས་ཕྲེང་བྱུང་བ་ཞལ་ནས་ཐོན་སློབ་མའི་རྣ་བ་གཡས་སུ་ཞུགས། སྔགས་འཁོར་གྱི་དམིགས་པ་འདི་བི་བྷུ་ཏིའི་དགོངས་པའོ། ། སྙིང་གའི་ས་བོན་གྱི་མཐར་གཡས་སུ་བསྐོར་ཏེ་གནས་པར་གྱུར་པ་དཔོན་སློབ་གཉིས་ཀས་མོས་ཏེ། གཙོ་བོ་ཡབ་ཡུམ་འཁོར་དང་བཅས་པའི་རྩ་སྔགས་དང༌། སྙིང་པོ་དང༌། ཉེ་སྙིང་དང༌། ས་བོན་རྣམས་ཀྱི་རྗེས་ཟློས་ཚར་གསུམ་བྱེད་དུ་བཅུག་གོ། །དེ་ནས་གསེར་གྱི་ཐུར་མ་སོར་བཅུ་བདུན་པ་རྡོ་རྗེས་མཚན་ཞིང་རྩེ་མོ་བྲ་བོའི་འབྲུ་ལྟ་བུས། རིན་པོ་ཆེའི་སྣོད་དུ་གནས་པའི་མིག་སྨན་སྦྲང་རྩིར་སྦྱར་བ་བླངས་ཏེ། སློབ་མའི་མིག་ཏུ་པྲཱཾ་གྱིས་མཚན་པར་གྱུར། ཐུར་མ་པྲཱཾ་ལས་བསྐྱེད་ཅིང་ཤེར་ཕྱིན་རང་བཞིན་དུ་བྱིན་གྱིས་བརླབས་པ་དང༌། ཡི་གེ་པྲཱཾ་ལ་མི་ཤེས་པའི་རབ་རིབ་ཐམས་ཅད་འདུས་པར་བསམ་ལ་ཐུར་མས་བསལ་བའོ། །མིག་སྨན་བྱུགས་པས་ཞི་བར་བསམ། །ཞེས་གྲུབ་ཆེན་མང་པོས་བཞེད་དོ། །

ཅེས་བརྗོད་ལ། མིག་སྨན་བཀུ་བ་དང་འབྱེད་པའི་ཚུལ་བྱ་ཞིང༌། ཨོཾ་བཛྲ་ནཻ་ཏྲ་ཨ་པ་ཧ་ར་པ་ཊ་ལཾ་ཧྲཱིཿ ཤེར་ཕྱིན་པདྨའི་ས་བོན་ནོ། ། ཐུར་ལྡན་སྨན་པའི་རྒྱལ་པོ་ཡིས། །ཇི་ལྟར་འཇིག་རྟེན་རབ་རིབ་བཞིན། །རྒྱལ་བ་རྣམས་ཀྱིས་བུ་ཁྱོད་ཀྱི། །མི་ཤེས་པ་ཡི་རབ་རིབ་བསལ། །ཞེས་བརྗོད་ནས་མ་རིག་པའི་ལིང་ཏོག་བསལ་ཏེ་ཡེ་ཤེས་ཀྱི་སྤྱན་དང་ལྡན་པར་གྱུར་པར་དམིགས་སོ། །གསུམ་པ་ནི། མེ་ལོང་བསྟན་ལ། ཨཱཿལས་བྱུང་བའི་མེ་ལོང་ཨཱཿཞེས་དང༌། ཚིགས་བཅད་འདི་རྣམ་སྣང་མངོན་བྱང་ལས་གསུངས། ཚིགས་བཅད་དང་པོས་རང་བཞིན་རྣམ་དག་དང༌། གཉིས་པས་གློ་བུར་རྣམ་དག་བསྟན་ཏོ།། ཆོས་རྣམས་གཟུགས་བརྙན་ལྟ་བུ་སྟེ། །གསལ་ཞིང་དག་ལ་རྙོག་པ་མེད། །གཟུང་དུ་མེད་ཅིང་བརྗོད་དུ་མེད། །རྒྱུ་དང་ལས་ལས་ཀུན་ཏུ་འབྱུང༌། །རྡོ་རྗེ་སེམས་དཔའ་མེ་ལོང་བཞིན། །དེར་ནི་གསལ་དག་རྙོག་པ་མེད། །སངས་རྒྱས་ཀུན་བདག་རང་བཞིན་ནི། །བུ་ཁྱོད་ཀྱི་ནི་སྙིང་ལ་ཞུགས། །རང་བཞིན་མེད་ཅིང་གནས་མེད་ལ། །ཆོས་རྣམས་དེ་ལྟར་ཤེས་ནས་ཁྱོད། །སེམས་ཅན་དོན་ནི་མཉམ་མེད་བྱོས། །སྐྱོབ་པ་རྣམས་ཀྱི་སྲས་སུ་སྐྱེ། །ཞེས་བསྟན་ཏོ། །དེ་ནས་མདའ་གཞུ་གཏད་དེ། ཧོཿལས་བྱུང་བའི་མདའ་གཞུ་ཧོཿ དཱ་རི་ཀ་པས། ཧོཿཡིས་སྦྱངས་པའི་མདའ་གཞུ་དག །སློབ་མའི་ལག་ཏུ་སྦྱིན་པ་ནི༑ ༑ཞེས་གསུངས་ཏེ། བགེགས་ལ་འཕེན་པའི་བསམ་པས་ཕྱོགས་བཞི་དང་སྟེང་འོག་སྟེ་དྲུག་ཏུ་འཕེན་སྟངས་བྱའོ། ། ཆོས་ཉིད་གཞུ་ལ་ཡེ་ཤེས་མདའ། །ཕྱོགས་མཚམས་སྟེང་འོག་ཀུན་ལ་འཕོངས། །རྒྱལ་བ་སྲས་དང་བཅས་པ་རྣམས། །ཐམས་ཅད་རྗེས་སུ་མཉེས་པར་བགྱི། །སརྦ་ཏ་ཐཱ་ག་ཏ་ཨ་ནུ་རཱ་ག་ཡ་སྭཱ། དེ་བཞིན་གཤེགས་པ་ཐམས་ཅད་ལ་རྗེས་སུ་ཆགས་པར་གྱིས་ཤིག །ཅེས་བརྗོད་ལ་སློབ་མས། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཡཱ་མི། ཞེས་བརྗོད་ལ། སྟེང་འོག་ཕྱོགས་མཚམས་བཅུ་ལ་མདའ་འཕང་བའི་ཚུལ་བྱའོ། །དེ་དག་གིས་སློབ་དཔོན་སྤྲུལ་པའི་སྐུར་བཞུགས་པ་ལ།

རྡུལ་ཚོན་ནམ་རས་བྲིས་ཀྱི་དཀྱིལ་འཁོར་དུ་བུམ་པའི་དབང་རྗེས་འཇུག་དང་བཅས་པ་ཐོབ། ལུས་ཀྱི་དྲི་མ་དག །ལམ་བསྐྱེད་པའི་རིམ་པ་བསྒོམ་པ་ལ་དབང༌། འབྲས་བུ་སྤྲུལ་པའི་སྐུ་འགྲུབ་པའི་སྐལ་པ་ཅན་དུ་བྱས་སོ། །ཞེས་གོ་བ་སྦྱིན། དེ་ལྟར་བུམ་དབང་ཐོབ་བྱའི་ཡུལ་ནི། སྦྱོར་བ་བདུན་པ་ལས། རི་མོ་དང་ནི་ལུས་ཀྱི་ལས། །དཀྱིལ་འཁོར་དུ་ནི་དེ་ཉིད་ཐོབ། །ཅེས་དང༌། གང་ལ་དབང་ན། སྦྱོར་གསུམ་ཡན་ལག་བཅས་པ་བྱུང༌། །དེ་ལ་ཡང་དག་རྟེན་པར་བྱ། །གཟུགས་ལ་སོགས་པའི་ཡུལ་རྣམས་ཀྱི། །སྣང་སྲིད་དབེན་པ་རྟོགས་པའོ། །ཞེས་དང༌། དག་བྱ་ནི། སྲོག་གཅོད་ལ་སོགས་སྔ་ཕྱིའི། །དག་དང་ཉེ་བར་མི་འགྱུར་རོ། །ཞེས་དང༌། ངོ་བོ་ནི། དེའི་རང་གི་ངོ་བོ་ནི། །རྒྱུ་ཡི་རྡོ་རྗེའི་རང་བཞིན་ནོ། །ཞེས་དང༌། སྒྲ་བཤད་ནི། སྣོད་དུ་རུང་ཕྱིར་བུམ་དབང་ནི། །བླུག་གཏོར་དག་པར་བྱེད་པའི་དབང༌། །འདི་ནི་ཡང་དག་རྒྱུད་རིམ་པའི། །ལུང་གིས་ངེས་པར་བཤད་པའོ། །ཞེས་གསུངས་ཤིང༌། བུམ་དབང་གི་དམ་ཚིག་ནི། རྩ་བའི་ལྟུང་བ་བཅུ་བཞི་དང༌། །སྦོམ་པོ་བརྒྱད་པོ་བསྲུང་བར་བཤད། ། གཏང་རག་མཎྜལ་ཕུལ་ལོ། །གཉིས་པ་གསང་དབང་ནི། ཡོལ་བ་སོགས་ཀྱིས་དབེན་པའི་ནང་དུ་སློབ་དཔོན་ལོངས་སྤྱོད་རྫོགས་པའི་སྐུར་བཞུགས་པ་ལ། སློབ་མ་རང་གི་སྲིང་མོ་ལ་སོགས་པའི་བུད་མེད་ལ་གནས་མ་ཉམས་ཤིང༌། གཟུགས་བཟང་བ། ཡིད་དུ་འོང་བ། ལང་ཚོས་མཛེས་པ། རྒྱན་སྣ་ཚོགས་པས་སྤྲས་པ། དབང་ཐོབ་ཅིང་དམ་ཚིག་དང་ལྡན་པ་དངོས་སམ་ཡིད་ཀྱིས་སྤྲུལ་པ་དང༌། ཕྱག་ཆེན་ཐིག་ལེ་གཉིས་པ་ལས། བཞིན་བཟང་མིག་གི་དཀྱུས་རིང་བ། །གཟུགས་བཟང་ལང་ཚོས་བརྒྱན་པ་ནི། །བཅུ་གཉིས་ཡང་ན་བཅུ་དྲུག་གམ། །མ་རྙེད་ཉི་ཤུ་ལོན་པའང་རུང༌། །ཉི་ཤུ་ཡན་ཆད་ཕྱག་རྒྱ་གཞན། །དེས་ནི་དངོས་གྲུབ་ཐོབ་རིང་བྱེད། །སྲིང་མོ་ཡང་ནི་བུ་མོ་ཡང༌། །ཆུང་མ་བླ་མ་ལ་འབུལ་བྱ། །ཞེས་བཤད་ཅིང༌། དམ་ཚིག་དང་མི་ལྡན་པ་ནི་དབུལ་བར་མི་བྱ་སྟེ།

དམ་ཚིག་དང་མི་ལྡན་པ་ནི་རིག་མ་བསྟེན་པར་མི་བྱའོ། །ཞེས་སྦོམ་པོའི་ལྟུང་བར་བཤད་དོ། ། མཎྜལ་ཕུལ་ཐལ་མོ་སྦྱར་ཏེ། སློབ་མས། བདག་ཉིད་ཆེ་ཁྱོད་བཀའ་དྲིན་གྱིས། །བདག་གིས་བླ་མེད་བྱ་བ་ཐོབ། ། དེ་ཕྱིར་གསང་བའི་དབང་གི་ནི། །མགོན་པོས་རྗེས་སུ་བཟུང་བར་མཛོད། །ཅེས་གསུམ་གྱིས་གསོལ་བ་བཏབ་ནས་མིག་དར་བཅིངས་ལ། སློབ་དཔོན་དགྱེས་པ་རྡོ་རྗེ་ཞལ་ཕྱག་ཡོངས་སུ་རྫོགས་པར་གསལ་བའི་པང་དུ་རིག་མ་སྐད་ཅིག་གིས་རྡོ་རྗེ་བདག་མེད་མ་སྔོ་སངས་ཞལ་གཅིག་སོགས་ནས་ཡབ་དང་སྦྱོར་བ་ཞེས་པའི་བར་སྒྲུབ་ཐབས་ལྟར་ལས། ཡབ་ཡུམ་བསྲུབས་པ་དང་བསྲུབ་པའི་སྦྱོར་བས་བྱང་སེམས་དཀར་དམར་བབ་པ་སྐུའི་དབྱིབས་བརྒྱུད་དེ་ཐིག་ལེའི་རྣམ་པར་རྡོ་རྗེ་ནོར་བུ་ལྷན་སྐྱེས་བརྟན་པར་བྱས་ཏེ། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། སྔགས་འདི་འདུས་པ་དང་གུར་ལས་བྱུང༌། ཞེས་ང་རྒྱལ་བཟུང༌། དེ་ནས་ཐོག་མར་ཡབ་ཀྱི་ཐིག་ལེ་དེ་ཉིད་མཐེབ་སྲིན་བཙིར་ནས་དུང་ཆོས་སུ་གནས་པ། སློབ་མ་སྐད་ཅིག་གིས་འོད་དཔག་མེད་དུ་གནས་པའི་ཁར་སྦྱིན་པར་མོས་ལ། གསང་དབང་གི་རྫས་སྒྲུབ་ཚུལ་ནི། འདུས་པ་ཕྱི་མ་ལས། རྡོ་རྗེ་པདྨའི་སྦྱོར་བ་ཡིས། །རྡོ་རྗེ་ཅན་ཀུན་ཡང་དག་བསྡུ། །སྐུ་གསུང་ཐུགས་ཀྱི་སྦྱོར་བ་ཡིས། །དེ་དག་ཐམས་ཅད་སྙིང་ཁར་བསྡུས། །རྡོ་རྗེའི་ལམ་ནས་ཕྱུང་ནས་ནི། །སློབ་མའི་ཁར་ནི་དབབ་པར་བྱ། །ཞེས་གསུངས་སོ། ། སློབ་དཔོན་གྱིས་དུང་ཆོས་སུ་ག་པུར་རོ་མ་དང་སྦྱར་བ་ཐོགས་ཏེ། འདས་པའི་རྡོ་རྗེ་འཆང་སོགས་ཀྱིས། །ཇི་ལྟར་སངས་རྒྱས་སྲས་དབང་བསྐུར། །བྱང་ཆུབ་སེམས་ནི་བཟང་པོ་ཡིས། །དེ་ལྟར་བུ་ཁྱོད་དབང་བསྐུར་བགྱི། །ཨོཾ་དེ་ཝ་པི་ཙུ་སོགས་ཡབ་ཀྱི་སྙིང་པོ་བརྗོད་ལ། སློབ་མའི་ཁར་སྦྱིན༑ སློབ་མས།ཨ་ཧོཿམ་ཧཱ་སུ་ཁ་ཧོཿ ཞེས་བརྗོད་ལ་མྱང༌། དཱ་རི་ཀ་པས། ཡང་ན་ཚིག་གི་ལས་སྐྱེས་ནས། །གྲོལ་བའི་བདག་ཉིད་སྦྱིན་པར་བྱ། །ཨ་ཧོཿསུ་ཁ་ཞེས་བརྗོད་ནས། །ལུས་ཀུན་བདེ་བས་ཁྱབ་པར་བྱ། །ཞེས་གསུངས་སོ། །དབང་འདི་ནི་སློབ་མའི་ཁར་སྦྱིན་པའི་ཚེ།

མིག་གིས་མཐོང་ན་མ་དད་ཀྱི་དོགས་པས་གདོང་གཡོགས་བཅིངས་ཏེ་དེའི་མིག་དང་ལག་པའི་ཡུལ་མིན་པར་བྱའོ། ། སངས་རྒྱས་ཐམས་ཅད་ཀྱི་ངོ་བོ་བྱང་སེམས་དེ་ཉིད་མྱངས་པས་བདེ་བ་ཏིང་ངེ་འཛིན་བསྐྱེད་པར་གྱུར་པར་མོས་ལ། ཉེར་སྤྱོད་ལྔས་མཆོད། དེ་ནས་རིག་མས་ཀྱང་གོས་མེད་པར་ལངས་ཏེ། པདྨར་གནས་པའི་ཐིག་ལེ་ཕྱུང་སྟེ་དུང་ཆོས་སུ་བསྩལ་བ་སློབ་མ་འོད་དཔག་མེད་དུ་གསལ་བའི་ཐུགས་ཀར་སྦྱིན་པར་གྱུར་པར་དམིགས་ཏེ། སློབ་དཔོན་གྱིས་དུང་ཆོས་སུ་སིནྡྷུ་ར་དང་ཆང་སྦྱར་བ་ཐོགས་ཏེ། འདས་པའི་ཤེས་རབ་ཕྱག་རྒྱ་ཡིས། །སྲས་བཅས་རྒྱལ་བར་དབང་བསྐུར་ལྟར། །བྱང་ཆུབ་སེམས་ནི་བཟང་པོ་ཡིས། །བུ་ཁྱོད་དེ་རིང་དབང་བསྐུར་རོ། །ཨོཾ་ཨཾ་ཨཿནི་སོགས་ཡུམ་གྱི་སྙིང་པོས་སྦྱིན། སློབ་མས། ཨ་ཧོཿམ་ཧཱ་སུ་ཁ། བརྗོད་ལ་བཏུང༌། རྣལ་འབྱོར་མ་ཐམས་ཅད་ཀྱི་ངོ་བོ་བྱང་སེམས་དེ་ཉིད་མྱངས་པས་བདེ་བ་དང་བཅས་པའི་ཏིང་ངེ་འཛིན་རྒྱུད་ལ་སྐྱེད་པར་མོས་ལ། ཉེར་སྤྱོད་ལྔས་མཆོད། ཨོཾ་ཛྙཱ་ན་ཙཀྵུཿཔྲ་ཝེ་ཤ་ཡ་ཧོཿ ཞེས་མིག་དར་བསལ། དེ་དག་གིས་སློབ་དཔོན་ལོངས་སྤྱོད་རྫོགས་པའི་སྐུར་བཞུགས་པ་ལ། ཡབ་ཡུམ་སྙོམས་འཇུག་ལ་བརྟེན་ནས་ཀུན་རྫོབ་བྱང་སེམས་ཀྱི་དཀྱིལ་འཁོར་དུ་གསང་བའི་དབང་ཐོབ། ངག་གི་དྲི་མ་སྦྱངས། ལམ་རང་བྱིན་རླབས་ཀྱི་རྫོགས་རིམ་དང་གྲོལ་ལམ་བསྒོམ་པ་ལ་དབང༌། འབྲས་བུ་ལོངས་སྐུ་འགྲུབ་པའི་སྐལ་པ་ཅན་དུ་བྱས་སོ། །ཞེས་གོ་བ་སྦྱིན་ནོ༑ གསང་དབང་གི་ངོ་བོ་ནི། །ཕྱག་ཆེན་ཐིག་ལེ་གཉིས་པ་ལས། །སྦོམ་པོ་ཐ་རྟག་སྦྱོར་བ་ཡིས། །ལོངས་སྤྱོད་ནང་དུ་གཞུག་པར་བྱ། །དེ་ཚེ་ཡང་དག་ཡེ་ཤེས་ཀྱི། །བུ་མོ་བདེ་བ་ནི་ལྟ་བུ། །ཞེས་གསུངས་ཤིང༌། གསང་དབང་ཐོབ་བྱའི་ཡུལ་སོགས་ནི། སྦྱོར་བ་བདུན་པ་ལས། ལྟག་པ་བྱང་སེམས་ཞེས་བྱ་བའི། །དཀྱིལ་འཁོར་དུ་ནི་དབང་དུ་ཐོབ། །ཅེས་དང༌། དེའི་རང་གི་ངོ་བོ་ནི། །གསུང་གི་རྡོ་རྗེའི་རང་བཞིན་ནོ། །སྦུན་ལ་སོགས་པ་ལྔ་ཕྱེ་བའི། །དག་དང་ཉེ་བར་མི་འགྱུར་རོ། །ཞེས་དང༌།

རྡོ་རྗེ་ཟླ་བའི་ངོ་བོ་ནི། །སྒྱུ་དྲའི་ཏིང་འཛིན་བརྟན་པར་བྱ། །མིག་སོགས་ནང་གི་ཆོས་རྣམས་ཀྱིས། །སྒྲེང་དང་དབེན་པར་རྟོག་པའོ། །ནཱ་རོ་པས་ཀྱང༌། གསང་དབང་ཐོབ་ཀྱང་སྒྱུ་ལུས་བསྒོམ་པར་བཤད་ཅིང༌། འདིའི་དམ་ཚིག་ཏུ་བདུད་རྩི་ལྔ་བརྟན་པ་དང༌། སྲོག་ཆགས་མི་གསད། བུད་མེད་མི་སྤོང༌། བླ་མ་མི་སྨོད་པ་རྣམས་ཁ་སྦྱོར་ལས་གསུངས་སོ། ། གཏང་རག་གི་མཎྜལ་ཕུལ། གསུམ་པ་ཤེར་དབང་ནི། སློབ་དཔོན་ཆོས་ཀྱི་སྐུར་བཞུགས་པ་ལ་མཎྜལ་ཕུལ། ཐལ་མོ་སྦྱར་ཏེ། བཅོམ་ལྡན་ཞི་བ་ཆེན་པོ་ཀྱེ། །རྡོ་རྗེ་རྣལ་འབྱོར་གཅིག་བཞེད་པ། །མི་ཕྱེད་ཕྱག་རྒྱ་སྒྲུབ་པ་པོ། །རྡོ་རྗེ་སྦྱོར་བ་ལས་བྱུང་བ། །ཇི་ལྟར་ཁྱོད་ནི་བདག་ཉིད་ཆེ༑ ༑མངའ་བདག་བདག་ལ་དེ་ལྟར་མཛོད། །འཁོར་བ་འདམ་གྱི་ཚོགས་ནང་དུ། །བྱིང་བ་སྐྱབས་མེད་བདག་ལ་སྐྱོབས། །ཞེས་པ་ལན་གསུམ་བརྗོད། མིག་དར་བཅིངས་ལ། སློབ་དཔོན་གྱིས་སློབ་མའི་ལག་ཏུ་མཚན་ལྡན་གྱི་རིག་མ་དངོས་སམ་ཡིད་ཀྱིས་གཏད་ལ། འདུས་པ་ཕྱི་མ་ལས། མཆོག་ཏུ་དད་ཅིང་ཤེས་རབ་ནི། །གཟུགས་བཟང་ཚོགས་ལ་རྟག་ཏུ་དགའ། །སྦྱོར་བ་དག་གི་བྱ་བ་གཞོལ། །དམ་ཚིག་ཅན་གྱི་དམ་ཚིག་དག །བླ་མ་ལ་ནི་སློབ་མ་ཡིས། །ཡོན་རྣམས་ལེགས་པར་ཕུལ་ནས་ནི། །བླ་མས་དེ་ནི་བྱིན་བརླབས་ཏེ། །སྒྲུབ་པ་པོ་ལ་སྦྱིན་པར་བྱ། །ཞེས་གསུངས་པའི་དོན་ནོ། །སྡོམ་པ་དང་མི་ལྡན་པ་ནི་རིག་མ་མི་རུང་ངོ༌། །དབང་གི་དུས་ལྷན་སྐྱེས་ཡེ་ཤེས་ཡུལ་ཙམ་ཞིག་མྱོང་བ་ཡིན་ལ་ཕྱིས་གོམས་པའི་དབང་གིས་ཡུན་རིང་དུ་ཉམས་སུ་མྱོང་བར་འགྱུར་རོ། ། ལྷ་མོ་དགའ་སྦྱིན་གནས་སྦྱིན་མ། །སྣ་ཚོགས་གཟུགས་ལྡན་ཡིད་འོང་མ། །ཁྱེར་ཞིག་ཁྱེར་ཞིག་སེམས་དཔའ་ཆེ༑ ༑ཁྱེད་ལ་མཆོད་པ་རྟག་ཏུ་གྱིས། །ཞེས་བྱིན་པས། རིག་མས། བཤང་གཅི་དག་ནི་ཟ་བ་དང༌། །ཁྲག་དང་ཁུ་བ་དེ་བཞིན་ཏེ། །ཤ་ཆེན་བསྟེན་པར་བུ་སྤྲོའམ། །བུད་མེད་རྣམས་ལ་རྟག་གུས་དང༌། །བྷ་གའི་པདྨར་འོ་བྱེད་པ། །བུ་ཁྱོད་ཇི་ལྟར་དགའ་བ་སྨྲོས། །ཞེས་དྲིས་པ་ལ།

སློབ་མས། བཤང་གཅི་ཁུ་ཁྲག་ཤ་ཆེན་བཟའ། །བུད་མེད་རྣམས་ལ་རྟག་གུས་དང༌། །བྷ་གའི་པདྨར་འོ་བྱེད་པ། །ལྷ་མོ་ཅི་ཕྱིར་བདག་མི་སྤྲོ། །ཞེས་ལན་བཏབ་པས། ལྷ་མོ་དགྱེས་ནས་སྐྲ་བཤིག་དྲི་ཞིམ་པོས་བྱུགས་པའི་ལུས་གཅེར་བུར་ཕྱུང་ནས་བྷ་ག་རྒྱས་པ་ཁ་ཕྱེས་ནས་བསྟན་ཏེ༑ ཨེ་མ་བདག་གི་པདྨ་འདི། ་༌།བདེ་བ་ཐམས་ཅད་ཡང་དག་ལྡན། །གང་ཞིག་ཆོ་གས་བསྟེན་བྱེད་པ། །དེ་ཡི་མདུན་དུ་བདག་གནས་སོ། ཚིག་བཅད་འདི་རྣམས་སྔགས་དང་བཅས་པ་ཞལ་ལུང་ལས་ བྱུང༌༑ ༑ སངས་རྒྱས་མཉེས་པ་ལ་སོགས་པ། །པདྨར་བྱ་བ་ཇི་བཞིན་གྱིས། །བདེ་ཆེན་རྒྱལ་པོ་རང་ཉིད་ནི། །འདི་ཉིད་དུ་ནི་རྟག་ཏུ་བཞུགས། །བླུན་པོ་གང་ཞིག་འདི་སྤངས་པ། ཕྲེང་བ་ལས། རབ་བྱུང་གི་རྟེན་ཁྱད་པར་ཅན་གྱི་འདུ་ཤེས་གསུམ་ལྡན་གྱིས་དབང་པོ་གཉིས་སྤྲོད་ནི། ཉེས་པ་མེད་པར་གསུངས་པའོ། །དུས་འཁོར་རྩ་འགྲེལ་ལས་རབ་བྱུང་ལ་དབང་གསུམ་པ་ཚིག་ཙམ་གྱིས་སྦྱིན་པར་གསུངས་པས་གང་བདེར་བྱའོ། ། དེ་ལ་མཆོག་གི་དངོས་གྲུབ་མེད། བྷཉྫ་མོཀྵ་ཧོཿ ཞེས་བརྗོད་པར་མོས། ཕྱག་ཆེན་ཐིག་ལེ་གཉིས་པ་ནས། །པདྨའི་སྙིང་པོའི་དབུས་ནས་ནི། །རྣལ་འབྱོར་དབང་ཕྱུག་མ་ནི་བཞུགས། །དེ་མ་རྙེད་པའི་བར་དུ་ནི། །ཐབས་གཞན་ལ་ནི་བྱང་ཆུབ་མེད། །དེ་ནི་རང་བཞིན་དག་པའི་གཟུགས། །ཕྲ་མོས་ཕྲ་མོ་ཡང་དག་མཆོག །ཅེས་དང༌། ཞལ་ལུང་ལས། ན་ལེ་གཉིས་པོ་བརྩལ་བར་བྱ། །རྡོ་རྗེ་དབྱིངས་ཀྱི་དབང་ཕྱུག་རྩ། །གཟུང་འཛིན་བྲལ་བ་བྷ་གའི་དབུས། །བླ་མའི་གསང་སྔགས་སྟོབས་ཀྱིས་ནི། །སོར་མོའི་གོ་བ་བྱ་དགོས་སོ། །ཞེས་གསུངས་པས་སྦྱོར་ལམ་གཞན་དུ་ཤེས་པར་བྱའོ། ། དེ་ནས་སློབ་མ་རྣམས་སྐད་ཅིག་གིས་དགྱེས་པ་རྡོ་རྗེ་ཞབས་བཞི་ས་ལ་བརྡབས་པས་ལྷ་དང་ལྷ་མིན་ཞེས་པ་ནས། རྒྱབ་མ་གཉིས་སྐྱིལ་ཀྲུང་ཕྱེད་པའི་སྟབས་ཀྱིས་བཞེངས་པའི་བར་སྒྲུབ་ཐབས་ལྟར་དང༌། དེའི་པང་དུ་རིག་མ་དེ་ཉིད་སྐད་ཅིག་གིས་ཡུམ་རྡོ་རྗེ་བདག་མེད་མ་སྔོ་སངས་ལ་སོགས་ནས་བདེ་བ་ཆེན་པོའི་སྒྲ་ཤཱི་ཤཱི་ཤཱི་ཞེས་པའི་བར་སྒྲུབ་ཐབས་ལྟར་ལ།

ཤཱིའི་མཇུག་ཏུ་ཧ་ཧ་ཧ་སྭཱ་ཧཱ། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་ང་རྒྱལ་བཟུང་ལ༑ སློབ་དཔོན་དང་སློབ་མའི་ཐུགས་ཀའི་ཧཱུྂ་གི་འོད་ཀྱིས་སངས་རྒྱས་ཡབ་ཡུམ་སྤྱན་དྲངས་པས་ལུས་བྱིན་གྱིས་བརླབས་ནས། བསྲུབས་པ་དང་བསྲུབ་པའི་སྦྱོར་བས་སྙོམས་པར་ཞུགས་པས་རྗེས་ཆགས་གཏུམ་མོའི་མེས་གཙུག་ཏོར་གྱི་ཧཾ་ཞུ་བ་ཐིག་ལེའི་རྣམ་པར་སྤྱི་བོ་ནས་མགྲིན་པར་བབ་པས་དགའ་བ། མགྲིན་པ་ནས་སྙིང་ཁར་སླེབས་པས་མཆོག་གི་དགའ་བ། སྙིང་ཁ་ནས་ལྟེ་བར་ཁྱད་པར་གྱི་དགའ་བ། ལྟེ་བ་ནས་རྡོ་རྗེ་ནོར་བུའི་རྩེ་མོར་ལྷན་ཅིག་སྐྱེས་པའི་དགའ་བ་སྟེ། དགའ་བཞི་ཉམས་སུ་མྱོང་བདེ་སྟོང་ལྷན་ཅིག་སྐྱེས་པའི་ཡེ་ཤེས་ངེས་པར་བྱས། སླར་ཧཱུྂ་ཞེས་བརྗོད་པས་གྱེན་དུ་དྲངས་པ་ལྟེ་བར་དགའ་བ། སྙིང་ཁར་མཆོག་དགའ། མགྲིན་པར་ཁྱད་དགའ་བ། སྤྱི་བོར་ལྷན་ཅིག་སྐྱེས་པའི་དགའ་བ་ཉམས་སུ་མྱོང་བར་བྱས་པ་དཔོན་སློབ་གཉིས་ཀས་མོས། དེ་ལྟར་རིག་མ་དང་ དགའ་བྲལ་དང་མཆོག་དགའ་གཉིས་ཀྱི་བར་དུ་ཤེར་དབང་གི་ངོ་བོ་སྐྱེ་བར་ལྭ་པས་བཤད་དོ། །དེའི་ཚེ་ཇི་ལྟར་ནུས་པས་བཟུང་ལ། མ་ཟིན་ན་དལ་བུས་བཏང་ནས་ཆུ་སྐྱེས་ལས་ལྕེ་ཉིད་ཀྱིས་བླངས་ཏེ། དེ་ཁོ་ན་ཉིད་ཀྱི་བསམ་པས་དམ་ཚིག་གི་ངོ་བོ་བྱང་ཆུབ་ཀྱི་སེམས་བཏུང་བར་བྱའོ། །

སྙོམས་འཇུག་གི་དུས་བྱང་སེམས་ལྟེ་བ་ནས་ནོར་བུའི་རྩེ་མོར་བབ་པའི་ཚེ་ ཞལ་ལུང་ལས། ཆོས་སྐུ་རབ་དགའ་མཁའ་མཉམ་པར། །ཤི་དང་སྦྱར་དང་གཉིད་ལོག་དང༌། །གདུལ་དང་འཁྲིག་དུས་སྐད་ཅིག་ཙམ། །མྱོང་བར་གྱུར་པས་དེ་ཉིད་རྟོགས། །ཞེས་སྐབས་ལྔར་ཆོས་སྐུར་རྟོགས་པར་བཤད་དོ། ། སྐྱེས་པའི་བདེ་སྟོང་དབྱེར་མེད་ཀྱི་ཏིང་ངེ་འཛིན་ལྷན་ཅིག་སྐྱེས་དགའི་ཡེ་ཤེས་དེ་ཉིད་དབང་གསུམ་པའི་ངོ་བོ་ཡིན་ནོ། །ཞེས་ངོ་སྤྲད་ལ། ཉེར་སྤྱོད་ལྔས་མཆོད། ཨོཾ་ཛྙཱ་ན་ཙཀྵུཿསོགས་ཀྱིས་མིག་དར་བསལ་ནས། དེ་དག་གིས་སློབ་དཔོན་ཆོས་ཀྱི་སྐུར་བཞུགས་པ་ལ། རིག་མའི་ལས་རྒྱ་ལ་བརྟེན་པ་བྷ་གའི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་ཐོབ། དབང་གསུམ་པ་ཐོབ་བྱའི་ཡུལ་སོགས་ནི། སྦྱོར་བ་བདུན་པ་ལས། བྷ་ག་རྣམ་དག་ཅེས་བྱ་བའི༑ ༑དཀྱིལ་འཁོར་དུ་ནི་དེ་ཉིད་ཐོབ། །ཅེས་དང༌། །དེ་ཡང་རང་གི་ངོ་བོ་ནི། །ཐུགས་ཀྱི་རྡོ་རྗེའི་རང་བཞིན་ནོ། །ཞེས་དང༌། བརྣབ་སེམས་ལ་སོགས་སྔ་ཕྱི་ཡི། །དག་དང་ཉེས་པར་མི་འགྱུར་རོ། །དཀྱིལ་འཁོར་བྲི་བ་ལ་སོགས་ཞོག །སྡོམ་པ་མཆོག་ནི་སྦྱིན་པའོ། །ཞེས་དང༌། ཐབས་ཀྱི་ཁྱད་པར་ཆེ་བའི་ཕྱིར། །རྡོ་རྗེ་ལྟ་བུར་ཡང་དག་གནས། །མཆོག་གི་དངོས་གྲུབ་བསྒྲུབ་པའི་ཕྱིར། །བརྟུལ་ཞུགས་ཆོ་ག་རིམ་པས་བརྟན། །གཟུང་དང་འཛིན་པའི་ངོ་བོ་ཡི། །ཆོས་ཀུན་མངོན་པར་རྟོགས་པའོ། །ཞེས་གསུངས་པའོ། ། ཡིད་ཀྱི་དྲི་མ་སྦྱངས། ལམ་ཕྱག་རྒྱ་ཆེན་པོ་དང་སྦྱོར་ལམ་བསྒོམ་པ་ལ་དབང༌། འབྲས་བུ་ཆོས་སྐུ་འགྲུབ་པའི་སྐལ་པ་ཅན་དུ་བྱས་སོ། །ཞེས་གོ་བ་སྦྱིན། བཞི་པ་ཚིག་དབང་ནི། སློབ་དཔོན་ངོ་བོ་ཉིད་ཀྱི་སྐུར་བཞུགས་པ་ལ། སློབ་མས་མཎྜལ་ཕུལ། ཐལ་མོ་སྦྱར་ཏེ། ཁ་སྦྱོར་ལས། ཟབ་ཅིང་རྒྱ་ཆེ་ལ་མོས་ན། །ཚིག་གི་རིན་ཆེན་དབང་བསྐུར་བྱ། །ཞེས་གསུངས་པའི་དོན་ནོ། ། ཁྱོད་ཞབས་པདྨའི་བཀའ་དྲིན་གྱིས། །གཙོ་བོའི་དབང་བསྐུར་རྣམ་གསུམ་ཐོབ། །ཡང་དག་ཡེ་ཤེས་ཆེན་པོ་སྟེ། །རང་གི་རིག་པའི་ངོ་བོ་ལ། །བདག་ནི་ཤིན་ཏུ་ངེས་ཤེས་སྐྱེས། །གཉིས་མེད་ཡེ་ཤེས་འདི་ཉིད་ནི༑ ༑འགྲོ་བ་གཞན་ལ་ཡོད་མ་ཡིན། །ཆོས་ཀྱི་བདུད་རྩི་འདི་འཐུང་ཕྱིར། །སློབ་དཔོན་གཙོ་ལ་གསོལ་འདེབས་ཀྱི། །གལ་ཏེ་བཀའ་དྲིན་ཐོབ་གྱུར་ན། །འཇིགས་པ་མེད་པའི་བཀའ་དྲིན་སྩོལ༑ ༑ཤེས་རབ་ཡེ་ཤེས་དབང་བསྐུར་གྱི། །སེམས་ཀྱི་རྡོ་རྗེ་རྣམ་པར་སྦྱོང༌། །ད་ནི་བདག་ལ་བཞི་པ་ཡང༌། །འདྲེན་པས་བཀའ་དྲིན་མཛད་དུ་གསོལ།།

གསོལ་འདེབས་འདི་དཱ་རི་ཀ་པས་གསུངས་སོ༑ ༑ ཞེས་གསུམ་གྱིས་གསོལ་བ་བཏབ། མིག་དར་བཅིངས། སློབ་དཔོན་གྱིས། ཁྱོད་ལ་དབང་གསུམ་པ་ངོ་སྤྲད་པའི་དོན་གྱི་ལྷན་སྐྱེས་དེ་མཚོན་བྱེད་དཔེའི་ལྷན་སྐྱེས་དེ་ཉིད་འབྲས་བུ་དོན་དམ་བྱང་སེམས་ཀྱི་མྱུ་གུ་ཡིན་ལ། དེའི་རྒྱུན་བསྐྱངས་པས་གོང་འཕེལ་དུ་གྱུར་ནས་སྒྲིབ་མེད་ཀྱི་དེ་ཁོ་ན་ཉིད་ཡན་ལག་བདུན་ལྡན་གྱི་ཕྱག་རྒྱ་ཆེན་པོ་རྡོ་རྗེ་འཆང་དུ་ཤར་བ་ནི་དབང་བཞི་པ་སྟེ། དེ་ཡང་བརྟག་པ་གཉིས་པའི་ཕྱི་མ་ལེའུ་བཅུ་གཉིས་པ་ལས།་་་ཡེ་ཤེས་འདི་ནི་ཆེས་ཕྲ་ཞིང༌།་་༌།རྡོ་རྗེ་ནམ་མཁའི་དཀྱིལ་ལྟ་བུ།་་༌།རྡུལ་བྲལ་མཐར་ཕྱིན་ཞི་བ་ཉིད།་་༌།ཁྱོད་རང་ཡང་ནི་དེ་ཡི་ཕ།་་༌།་ཞེས་གསུངས་པའི་དོན་ནི། དབང་བཞི་པའི་དུས་ཀྱི་ཡེ་ཤེས་འདི་ནི་གཏན་ཚིག་ལ་སོགས་པས་རྟོགས་པར་དཀའ་བས་ན་ཆེས་ཕྲ་ཞིང༌། རྣམ་རྟོག་གི་མཚན་མས་མ་ཕྱེད་པས་ན་རྡོ་རྗེ། ཤིན་ཏུ་རྣམ་པར་དག་པས་ན་ནམ་མཁའི་དཀྱིལ་ལྟ་བུ། སྒྲིབ་པ་མཐའ་དག་ཟད་པས་ན་རྡུལ་བྲལ། དགྱེས་པ་རྡོ་རྗེའི་གོ་འཕང་སྩོལ་བས་ན་མཐར་ཕྱིན། གདོད་མ་ནས་མ་སྐྱེས་པས་ན་ཞི་བ། དེ་ལྟ་བུ་ཕྱག་རྒྱ་ཆེན་པོ་དེ་ཉིད་གཞིར་བསྐྱེད་བྱ་སྐྱེད་བྱེད། ལམ་དུ་བསྒོམ་བྱ་སྒོམ་བྱེད། འབྲས་བུ་འཐོབ་བྱ་ཐོབ་བྱེད་སོགས་ཐ་དད་ཀྱི་དབྱེ་བ་དང་བྲལ་བས་ན། ཁྱོད་རང་དེ་ཡི་ཕ་ཞེས་བྱ་སྟེ། དོན་དེ་ཉིད་ཁྱོད་ཀྱི་གོ་ཞིང་རིག་པས་རྟོགས་པར་བྱ་བ་དག་གོ། །ཞེས་ཚིག་གིས་ངོ་སྤྲད་ལ། ཉེར་སྤྱོད་ལྔས་མཆོད། ཨོཾ་ཛྙཱ་ན་ཙཀྵུཿསོགས་ཀྱིས་མིག་དར་བསལ༑ དེ་དག་གིས་སློབ་དཔོན་ངོ་བོ་ཉིད་ཀྱི་སྐུར་བཞུགས་པ་ལ། ཚིག་ཙམ་གྱི་སྦྱོར་བ་ལ་བརྟེན་ནས་དོན་དམ་བྱང་སེམས་ཀྱི་དཀྱིལ་འཁོར་དུ་དབང་བཞི་པ་ཐོབ། སྒོ་གསུམ་གྱི་ཤེས་བྱའི་སྒྲིབ་པ་སྦྱངས། ལམ་བདེན་གཉིས་དབྱེར་མེད་ཟུང་འཇུག་གི་རྫོགས་རིམ་མཐའ་བྲལ་ཆེན་པོ་བསྒོམ་པ་ལ་དབང༌། དབང་བཞི་པའི་དམ་ཚིག་ནི། དཱ་རི་ཀ་པས།

ཁྱོད་ཀྱིས་སྲོག་ཆགས་གསད་པར་བྱ། །གཞན་གྱི་བུད་མེད་རྣམས་སྤྱད་ནས། །མ་བྱིན་པ་ཡང་ཁྱོད་ཀྱིས་ལོངས། །ཐམས་ཅད་ལ་ཡང་རྫུན་ཚིག་སྨྲོས། །ཞེས་གསུངས་པ་ལྟར་རོ། ། འབྲས་བུ་ངོ་བོ་ཉིད་ཀྱི་སྐུ་འགྲུབ་པའི་སྐལ་པ་ཅན་དུ་བྱས་སོ། །ཞེས་གོ་བ་སྦྱིན། གཏང་རག་གི་མཎྜལ་ཕུལ། གཉིས་པ་སྤྱིའི་མཐའ་རྟེན་ལ་གཉིས། དངོས་དང༌། སློབ་མའི་བྱ་བའོ། །དང་པོ་ལྔ། བརྟུལ་ཞུགས། བརྟུལ་ཞུགས་ཀྱི་དོན་ནི། དེ་ཉིད་སྣང་བ་ལས། དེ་བཞིན་གཤེགས་པ་ཐམས་ཅད་ཀྱི་དངོས་གྲུབ་ཀྱི་དོན་དུ་ངེས་པར་བྱ་བ་སྟེ། ཞེས་གསུངས་སོ། ། ལུང་བསྟན། ་་རྗེས་གནང༌། དབུགས་དབྱུང༌། གཟེངས་བསྟོད། དང་པོ་ནི། མཎྜལ་ཕུལ་ལ། སློབ་མས། བསམ་པ་སྣ་ཚོགས་བྱེད་པ་ ཡིས༑ ༑སེམས་ཅན་ཀུན་དོན་བསྒྲུབ་པའི་ཐབས། །གང་ཞིག་སྤྱོད་པ་རྣམས་སྦྱོང་བ། །བརྟུལ་ཞུགས་རྣམ་གསུམ་བདག་ལ་སྩོལ། །ཅེས་གསོལ་བ་བཏབ་པས། རིག་མའི་བརྟུལ་ཞུགས་སྦྱིན་པ་ནི། ཤེས་རབ་མ་དེའི་ལག་པ་སློབ་མའི་ལག་པར་གཏད་ཅིང༌། དེ་གཉིས་ཀའི་ལག་པ་ནས་སློབ་དཔོན་གྱི་ལག་གཡོན་པས་དྲིལ་བུ་དང་བཅས་བཟུང་ཞིང༌། གཡས་རྡོ་རྗེ་དང་བཅས་པ་སློབ་མའི་མགོར་བཞག་ལ། འདི་ནི་ཁྱོད་རྣམས་དཔང་པོ་ཡིན། །བདག་གིས་འདི་ལ་འདི་གཏད་དོ། །ཞེས་དཀྱིལ་འཁོར་གྱི་ལྷ་རྣམས་དཔང་དུ་བཙུགས་ཏེ། ཐབས་གཞན་གྱིས་ནི་སངས་རྒྱས་མིན། ཚིགས་བཅད་འདི་རྣམས་འདུས་པ་ཕྱི་མ་ལས་བྱུང་ངོ༌། ། འགྲོ་གསུམ་འདི་ཡང་དག་པ་ཉིད། །དེ་ཕྱིར་འདི་དང་བྲལ་བར་ནི། །ཁྱོད་ཀྱིས་ནམ་ཡང་བྱ་བ་མིན། །འདི་དེ་སངས་རྒྱས་ཐམས་ཅད་ཀྱི། །རིག་མའི་བརྟུལ་ཞུགས་བླ་ན་མེད། །རྨོངས་པ་གང་ཞིག་འདི་སྤངས་པ། །དེ་ལ་མཆོག་གི་དངོས་གྲུབ་མེད། །སངས་རྒྱས་ཀུན་གྱིས་མཐུན་པར་གསུངས། །ཞེས་བརྗོད་ལ་སྦྱིན། རྡོ་རྗེའི་བརྟུལ་ཞུགས་ནི། དེ་ནས་སློབ་མ་རྣམས་སྐད་ཅིག་གིས་རྡོ་རྗེ་སེམས་དཔར་གྱུར་པར་མོས་ཏེ། ཚིག་བཅད་འདི་རྣམས་དང༌། སྔགས་འདི་ནི་དེ་ཉིད་འདུས་པའི་དུམ་བུ་དང་པོ་དང༌།

གུར་གྱི་ལེའུ་དང་པོར་གསུངས་སོ།། འདི་དེ་སངས་རྒྱས་ཐམས་ཅད་ཀྱི། །རྡོ་རྗེ་སེམས་དཔའི་ཕྱག་ན་གནས། །ཕྱག་ན་རྡོ་རྗེའི་བརྟུལ་ཞུགས་བསྟན། །ཁྱོད་ཀྱིས་ཀྱང་ནི་རྟག་ཏུ་ཟུང༌། །ཞེས་རྡོ་རྗེ་གཡས་སུ་སྦྱིན། དེ་ནས་སློབ་མས་ཀྱང༌། ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མ་ཡ་ཏིཥྛ་ཨེ་ཥ་སྟྭཾ་དྷ་ར་ཡཱ་མི་བཛྲ་སཏྭ་ཧིཿཧི་ཧི་ཧི་ཧི་ཧཱུྂ། ཧི་ལྔས་ནི་ཡེ་ཤེས་ལྔ་མཚོན་ནོ། །ཧཱུྂ་གིས་ཆོས་དབྱིངས་རྣམ་པར་དག་པ་སྟོན་པའོ། ། ཞེས་བརྗོད་ལ་བཟུང༌། སྤྱོད་པའི་བརྟུལ་ཞུགས་ནི། འདུས་པའི་ལེའུ་བཅུ་དྲུག་པ་ལས། །སྔགས་ཀྱི་སྡོམ་པས་ཀུན་ཏུ་བསྡམས། །སྡོང་བུ་རྩ་བ་འབྲས་བུ་རྣམས། །བཟའ་དང་བཅའ་བ་ཐམས་ཅད་སྤྱོད། ། དེ་ནས་ཁ་ཊྭཱཾ་དང༌༑ ཌཱ་མ་རུ། ཐོད་པ་རྣམས་ལ་ལྷའི་སྙིང་པོ་ལན་གསུམ་བཟླས་ལ། རྡོ་རྗེ་སེམས་དཔའི་ཕྱག་རྒྱ་འདི། །ཕྱི་ནང་གསང་བར་ཡང་དག་གནས། །ཁ་ཊྭཱཾ་ཅང་ཏེའུ་ཐོད་པའི་སྣོད། །བྱིན་པ་དཔའ་བོས་བཟུང་བར་གྱིས། །ཞེས་བརྗོད་ལ་སྦྱིན། དེ་ནས་སློབ་མ་སྐྱེས་པ་ཡིན་ན་ཡབ་དང༌། བུད་མེད་ཡིན་ན་ཡུམ་དུ་བསྐྱེད་པ་ནི། སྒྲུབ་ཐབས་ཀྱི་བདག་གི་རྣལ་འབྱོར་ལྟར་གསལ་འདེབས་སུ་བཅུག་ལ། སློབ་དཔོན་གྱིས་འཁོར་ལོ་ཐོགས་ཏེ། བརྟག་གཉིས་ལས། །འཁོར་ལོའི་གཟུགས་ཀྱི་མི་བསྐྱོད་པ། །རྣ་ཆའི་བདག་ཉིད་འོད་དཔག་མེད། །མགུལ་གྱི་ཕྲེང་བ་རིན་ཆེན་དབང༌། །ལག་པར་རྣམ་པར་སྣང་མཛད་དྲན༑ ༑སྐ་རགས་ལ་ནི་དོན་ཡོད་གནས། །ཞེས་པའི་དོན་ནོ། ། ཉོན་ཅིག་སྐལ་ལྡན་རིགས་ཀྱི་བུ། །སྤྱི་བོར་འཁོར་ལོ་རུས་པ་སྟེ། །བུ་ཁྱོད་རྣམ་ཤེས་ཕུང་པོ་ནི། །མི་བསྐྱོད་པ་ཡི་ངོ་བོར་གསལ། །ཞེ་སྡང་གནས་སུ་དག་པའི་བརྡ། །ཆོས་དབྱིངས་ཡེ་ཤེས་མཚོན་པའི་རྒྱན། ཨོཾ་དྷ་ར་དྷ་ར་དྷཱ་ར་ཡ་དྷཱ་ར་ཡ་མརྟ་མརྟ་བཛྲ་དྷྲྀཀ་ཕཊ་སྭཱ་ཧཱ། ཞེས་མགོ་བོར་བཅིངས། སྙན་རྒྱན་ཐོགས་ཏེ། །ཉོན་ཅིག་སྐལ་ལྡན་རིགས་ཀྱི་བུ། །རྣ་བར་རུས་པའི་རྒྱན་བཅིངས་པས། །བུ་ཁྱོད་འདུ་ཤེས་ཕུང་པོ་ནི། །སྣང་བ་མཐའ་ཡས་ངོ་བོར་གསལ། །འདོད་ཆགས་གནས་སུ་དག་པའི་བརྡ། །ཀུན་རྟོགས་ཡེ་ཤེས་མཚོན་པའི་རྒྱན།

ཨོཾ་དྷརྨ་ས་མ་ཡ་སྟྭཾ་ཧུ་ལུ་ཧུ་ལུ་ཨཱ་རོ་ལིཀ་ཕཊ་སྭཱ་ཧཱ། ཞེས་རྣ་བར་བཏགས། མགུལ་རྒྱན་ཐོགས་ལ། ཉོན་ཅིག་སྐལ་ལྡན་རིགས་ཀྱི་བུ༑ ༑མགུལ་རྒྱན་རུས་པའི་རྒྱན་བཅིངས་པས། །བུ་ཁྱོད་ཚོར་བའི་ཕུང་པོ་ནི། །རིན་ཆེན་འབྱུང་ལྡན་ངོ་བོར་གསལ། །སེར་སྣ་གནས་སུ་དག་པའི་བརྡ། །མཉམ་ཉིད་ཡེ་ཤེས་མཚོན་པའི་རྒྱན༑ ཨོཾ་བཛྲ་སཱུརྻ་ཏ་མོ་བེ་དཱ་མ་ཧཱ་ས་མ་ཡ་སྟྭཾ་ཨ་ཧཾ་རཏྣ་དྷྲྀཀ་ཕཊ་སྭཱ་ཧཱ། ཞེས་མགུལ་པར་བསྐོན། གདུ་བུ་ཐོགས་ལ། ཉོན་ཅིག་སྐལ་ལྡན་རིགས་ཀྱི་བུ། །ཡན་ལག་རུས་པའི་རྒྱན་བཅིངས་པས། །བུ་ཁྱོད་གཟུགས་ཀྱི་ཕུང་པོ་ནི། །གཏི་མུག་གནས་སུ་དག་པའི་བརྡ། །མེ་ལོང་ཡེ་ཤེས་མཚོན་པའི་རྒྱན། །ཨོཾ་ཤ་ཤྭ་ཏ་པ་ར་མ་ཤ་ཤྭ་ཏ་ཨེ་ཧྱེ་ཧི་ཛི་ན་ཛིཀ་ཕཊ་སྭཱ་ཧཱ། ཞེས་གདུ་བུ་རྣམས་ཕྱག་ཞབས་ལ་གཡོགས། སྐ་རགས་ཐོགས་ཏེ། ཉོན་ཅིག་སྐལ་ལྡན་རིགས་ཀྱི་བུ། །རྐེད་པར་རུས་པའི་རྒྱན་བཅིངས་པས། །བུ་ཁྱོད་འདུ་ཤེས་ཕུང་པོ་ནི། །དོན་ཡོད་གྲུབ་པའི་ངོ་བོར་གསལ། །ཕྲག་དོག་གནས་སུ་དག་པའི་བརྡ། །བྱ་གྲུབ་ཡེ་ཤེས་མཚོན་པའི་རྒྱན། །ཨོཾ་ཕུ་ཕུཿཧེ་ཧི་པྲཛྙཱ་དྷྲྀཀ་ཕཊ་སྭཱ་ཧཱ། ཞེས་རྐེད་པར་སྐ་རགས་བཅིངས། །རུས་པའི་སེ་རལ་ཁ་སྦྱིན་ཞིང༌། །ཉོན་ཅིག་སྐལ་ལྡན་རིགས་ཀྱི་བུ། །སེ་རལ་རུས་པའི་རྒྱན་བཅིངས་པས། །བུ་ཁྱོད་ཡེ་ཤེས་ཕུང་པོ་ནི། །རྡོ་རྗེ་འཆང་གི་ངོ་བོར་གསལ། །ང་རྒྱལ་གནས་སུ་དག་པའི་བརྡ༑ ༑རང་བྱུང་ཡེ་ཤེས་མཚོན་པའི་རྒྱན། ཨོཾ་བཛྲ་པྲཛྙཱོཔ་ནི་ཏྲ་ཀནྡྷེ་ཧཱུྂ་ཕཊ་ཕཊ། །ཞེས་སེ་རལ་ཁ་བཅིངས། རྒྱན་འདི་རྣམས་རུས་ཆེན་ཁོ་ན་ལ་བྱ་དགོས་ཤིང༌། རྒྱན་འདི་རྣམས་སློབ་མས་དངོས་སུ་གྱོན་པའམ་གྱོན་པར་མོས་པའོ། །གཉིས་པ་ནི། སློབ་མ་མེ་ཏོག་ཕོག་པའི་ལྷ་གང་ཡིན་དེར་གསལ་བཏབ་སྟེ། འདི་ནི་ལྭ་བ་པའི་དགོངས་པའོ། ། སློབ་དཔོན་སྤྲུལ་པའི་སྐུའི་ཆ་ལུགས་ཀྱི་ཆོས་གོས་གསུམ་དང་སྣམ་སྦྱར་གྱོན་ཞིང་མཆིལ་ལྷམ་ཕུད་དེ་གདིང་བའི་སྟེང་དུ་འགྲེངས་ཏེ།

ལག་གཡོན་དྲིལ་བུ་དང་བཅས་པས་སྣམ་སྦྱར་གྱི་གྲྭ་གཉིས་ནས་སེང་གེ་བག་ཕེབས་ཀྱི་རྣ་བ་ལྟར་བྱས་ལ་སྙིང་ཁར་བཟུང༌། གཡས་རྡོ་རྗེ་དང་བཅས་པས་མི་འཇིགས་པའི་ཕྱག་རྒྱ་དང་བཅས་པས། དཱ་རི་ཀ་པས། མཆོག་སྦྱིན་མི་འཇིགས་པ་གཉིས་གདམས་ངག་གཅིག་ཏུ་གསུངས་སོ། ། རྒྱལ་བ་དང་འཁོར་འདས་དང་དཀྱིལ་འཁོར་གྱི་ལྷ་ཚོགས་དང་བཅས་པ་སློབ་དཔོན་དང་མགྲིན་གཅིག་ཏུ་ལུང་སྟོན་པར་མོས་ཏེ། ས་ར་ཧས། དེ་ཚེ་ཧེ་རུ་ཀ་དཔལ་དང༌། །མཁའ་འགྲོ་མ་དང་བླ་མར་བཅས། །མགྲིན་གཅིག་ལུང་སྟོན་བྱེད་པར་བསམ། ། ཨོཾ། སྲིད་པ་ངན་འགྲོ་ལས་བཏོན་ནས། །སྲིད་པ་ཤིན་ཏུ་ཞི་བའི་ཕྱིར། །རྡོ་རྗེ་སེམས་པ་དེ་བཞིན་གཤེགས། །བདག་ནི་ཁྱོད་ལ་ལུང་བསྟན་བགྱི། ཀྱེ་དཔལ་ཞེས་དང༌། གསང་བའི་མཚན་ནས་བོས་ཏེ། འདི་ཞེས་བྱ་བའི་དེ་བཞིན་གཤེགས་པ་སིདྡྷི་ས་མ་ཡ་སྟྭཾ་བྷུརྦཧུ་ཝཿསྭཿ གང་ལ་ངས་ཕྱག་རྒྱ་འདིས་ལུང་བསྟན་པ་དེ་ལ། དེ་བཞིན་གཤེགས་པ་ཐམས་ཅད་དང༌། བྱང་ཆུབ་སེམས་དཔའ་རྣམས་དང༌། སངས་རྒྱས་སྲས་དང་བཅས་པ་ཐམས་ཅད་དང༌། དཀྱིལ་འཁོར་གྱི་ལྷ་ཚོགས་རྣམས་དང་མགྲིན་གཅིག་དགྱེས་བཞིན་པས། ཁྱོད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་སྟོན་པར་མཛད་དོ། །ཁོ་བོའི་ཕྱག་རྒྱ་འདི་ཉིད་དང་སྔགས་འདི་ཡི་སྟོབས་ཡིན་ནོ། །ཞེས་བརྗོད་ལ་ལུང་བསྟན་ཏོ། །གསུམ་པ་ནི། འཁོར་ལོ་ཐོགས་ཏེ། རྣམ་སྣང་མངོན་བྱང་ལས། དེ་ནི་རྐང་པའི་བར་འོག་ཏུ། །ཆོས་ཀྱི་འཁོར་ལོ་བཞག་པར་བྱ། །དེ་ནས་ལག་པ་གཡས་པར་ཡང༌། །ཤིན་ཏུ་བཟང་པོའི་དུང་སྦྱིན་ནོ། །ཞེས་གསུངས་པའི་དོན་ནོ། ། བྷྲཱུཾ་ལས་བྱུང་བའི་འཁོར་ལོ༑ ༑ཨོཾ་བཛྲ་ཧེ་ཏུ་མཱཾ། དེང་ནས་བརྩམས་ཏེ་བུ་ཁྱོད་ཀྱིས། །བྱ་སྤྱོད་རྣལ་འབྱོར་ལ་སོགས་ཀྱི། །ཆོས་ཀྱི་འཁོར་ལོ་བསྐོར་བར་བགྱི། །ཞེས་བསྟན་ལ་སྦྱིན། དུང་དཀར་ཐོགས་ཏེ། ཁ་སྦྱོར་ལས༑ བཞི་པ་དེ་ནི་དེ་བཞིན་གཤེགས། །ཞེས་པའི་རྗེས་ལ། །བྱང་ཆུབ་སེམས་ཀྱི་དབང་གིས་ནི། །སློབ་མ་སྡིག་དང་བྲལ་བ་ལ། །དེ་ནས་རྗེས་སུ་གནང་བ་སྦྱིན། །ཞེས་པའི་དོན་ནོ། །དེ་ནས་རྐང་པའི་བར་འོག་ཏུ། །ཆོས་ཀྱི་འཁོར་ལོ་བཞག་པར་བྱ། །དེ་ནས་ལག་པ་གཡས་པར་ཡང༌། །ཤིན་ཏུ་བཟང་པོའི་དུང་སྦྱིན་ནོ། །ཞེས་གསུངས་པའི་དོན་ནོ། །

དབྱངས་ཐ་མ་ཨཱཿལས་བྱུང་བའི་དུང༌། ཨོཾ་བཛྲ་བྷཱ་ཥ་རཾ། ཁྱོད་ཀྱིས་ཐེ་ཚོམ་དོགས་མེད་པ། །ཡིད་གཉིས་མེད་པའི་སེམས་ཀྱིས་སུ། །ཆོས་ཀྱི་དུང་ནི་བླ་མེད་པ། །དྲི་མེད་ཀུན་ཏུ་གང་བར་གྱིས། །ཞེས་བྱིན་ལ། སློབ་མས་འབུད། རྒྱུད་ཀྱི་པོ་ཏི་གཏད་ལ། གླེགས་བམ་སྟེར་བ་འདི་སྒྱུ་དྲ་ལས་བཤད། དབྱངས་དང་པོ་ཨ་ལས་བྱུང་བའི་རྒྱུད་ཀྱི་པོ་ཏི། གསང་སྔགས་ཀུན་ལ་རྟག་ཏུ་ཤོད། །དེ་ལྟར་བྱས་ན་སངས་རྒྱས་ལ། །ཕན་འདོགས་དྲིན་ཏུ་བཟོ་ཞེས་བྱ། །རྡོ་རྗེ་འཛིན་ཀུན་ཁྱོད་ལ་སྲུང༌། །ཞེས་བརྗོད་ལ་གཡས་སུ་སྦྱིན། དྲིལ་བུ་ཐོགས་ལ། དབྱངས་དང་པོའི་ཕྱི་མ་ལས་བྱུང་བའི་ཨཱཿལས་བྱུང་བའི་དྲིལ་བུ། ཚིགས་བཅད་འདི་རྣམས་དཔལ་མཆོག་ལས་བྱུང༌། ཐམས་ཅད་ནམ་མཁའི་མཚན་ཉིད་དེ། །ནམ་མཁའ་ལ་ཡང་མཚན་ཉིད་མེད། །ནམ་མཁའ་མཉམ་པ་ཉིད་སྦྱོར་བས། །ཀུན་སྦྱོར་མཉམ་པ་ཉིད་དུ་གསལ། །ཞེས་གཡོན་དུ་བྱིན་ལ། སློབ་མས་ཀྱང་དཀྲོལ། དེ་ནས་སློབ་མ་རྣམས་སྐད་ཅིག་གིས་རྣམ་པར་སྣང་མཛད་དུ་གསལ་བར་གྱུར་པར་མོས་ལ། ཚིགས་བཅད་དང་མཐུན་པའི་རིགས་ལྔའི་ཕྱག་མཚན་རེ་ཐོགས་ཏེ། སློབ་མ་ལ་གཏད་ལ། ཚིགས་བཅད་འདི་རྣམས་དེ་ཉིད་བསྡུས་པ་ལས་བྱུང༌། སེམས་ཅན་ཀུན་ལ་ཕན་དོན་དུ། །འཇིག་རྟེན་ཀུན་ནི་ཐམས་ཅད་དུ། །ཇི་ལྟར་སྣ་ཚོགས་འདུལ་གྱུར་པ། །ཆོས་ཀྱི་འཁོར་ལོ་བསྐོར་བར་གྱིས། །ཞེས་འཁོར་ལོ་གཏད་ལ། དེ་བཞིན་དུ་ཆོས་ཀྱི་གནས་སུ། རྡོ་རྗེ། རིན་པོ་ཆེ། པདྨ། ལས་ཀྱི། ཞེས་འདོན་པ་སྤོས་ལ། ཕྱག་མཚན་སོ་སོར་གཏད་པ་རིགས་ལྔའི་དཀྱིལ་འཁོར་འབྲི་བཤད་ཀྱི་རྗེས་གནང་དང༌། དེ་ནས་ཁྱད་པར་ཕྲིན་ལས་ཀུན་ལ་དབང་བྱེད་པའི་རྗེས་གནང་ནི། རལ་གྲི་སློབ་མའི་གཡས་སུ་གཏད་ལ། དེ་རིང་ནས་བཟུང་འཇིག་རྟེན་ལ། །སྣ་ཚོགས་ཕྲིན་ལས་འཁོར་ལོ་བསྐོར། །སྐྱོབ་པ་སངས་རྒྱས་ཐམས་ཅད་ཀྱི། །ཕྲིན་ལས་མཆོག་རྣམས་ཀུན་སྒྲུབས་ཤིག །ཅེས་སྦྱིན། དགོས་པ་ནི། སམྦུ་ཊའི་རྒྱུད་ཕྱི་མ་ནས་བཤད་པའོ། །བཞི་པ་ནི།

སློབ་མའི་སྤྱི་བོར་གདུགས་དང་བཅས་པ་དཀྱིལ་འཁོར་ལ་སྐོར་བ་གསུམ་བསྐོར་ཏེ་ཤར་དུ་གདུགས་དང་བཅས་པས་ཐལ་མོ་སྦྱར་བ་བཀོད་ལ། སྤྱི་རྒྱུད་ལས། དེ་ནས་བླ་མ་བདག་ཉིད་ཀྱིས། ་༌།དེའི་སྤྱི་བོར་གདུགས་ཀྱང་བཟུང༌༑ ༑ཐལ་མོ་སྦྱར་བ་བྱས་ནས་ནི།་་༌།དཀྱིལ་འཁོར་ལེགས་པར་བསྐོར་དུ་གཞུག་་༌།ཞེས་སློབ་དཔོན་གྱིས་གདུགས་འཛིན་པར་བཤད་ལ།་་་ལྭ་བ་པས་ནི། ལས་ཀྱི་རྡོ་རྗེས་འཛིན་པར་བཤད་ལ་དེ་གཉིས་གང་བདེར་བྱའོ། ། སློབ་དཔོན་གྱིས། སྔགས་དང་རྒྱུད་རྣམས་འཛིན་པ་ཡི། །སློབ་མ་འདི་ནི་འབུལ་བ་ལགས། །ཞེས་དཀྱིལ་འཁོར་གྱི་ལྷ་ལ་གསོལ་བ་བཏབ་ནས། སླར་ཡང་གདུགས་ལོགས་ཤིག་ཏུ་བཞག་ལ་དམ་ཚིག་བསྒྲགས་པ་ནི༑

དམ་ཚིག་བསྒྲགས་པ་འདི་སྤྱི་རྒྱུད་སོགས་མང་པོ་ནས་གསུངས་སོ། ། ད་ནི་ཁྱོད་རྣམས་དཀྱིལ་འཁོར་གྱི། །སློབ་དཔོན་སྔགས་དང་རྒྱུད་འཛིན་པར། །སངས་རྒྱས་བྱང་ཆུབ་སེམས་དཔའ་དང༌། །ལྷ་རྣམས་དག་ཀྱང་དགོངས་པར་འགྱུར། །སེམས་ཅན་ཀུན་ལ་བརྩེ་དོན་དུ། །ཁྱོད་ཀྱིས་དཀྱིལ་འཁོར་ཆོ་ག་བཞིན། །རབ་ཏུ་འབད་དེ་བྲི་བར་བྱ། །སྒྲུབ་པ་པོ་རྣམས་རྒྱུད་ལ་སྦྱོར། །མཆོག་ཏུ་གསང་བ་དམ་པ་ཡི། །དཀྱིལ་འཁོར་མཐོང་ཞིང་ཞུགས་པས་ན། །སྡིག་པ་ཀུན་ལས་རྣམ་པར་གྲོལ། །དེ་རིང་ཁྱོད་རྣམས་བདེ་བར་གནས། །བདེ་ཆེན་ཐེག་པ་འདི་ལས་ནི། །ཕྱིན་ཆད་ཁྱོད་ལ་འཆི་བ་མེད། །སྲིད་པའི་སྡུག་བསྔལ་ལས་ཁྱོད་འདས། །སྲིད་པ་མཐའ་དག་བསྒྲུབ་ཆེད་དུ། །སངས་རྒྱས་རྡོ་རྗེ་ཅན་ཀུན་གྱིས། །དེ་རིང་ཚེ་ལྡན་དབང་བསྐུར་རོ། །ཁམས་གསུམ་ཀུན་གྱི་རྒྱལ་སྲིད་ཆེ། །བདག་པོ་ཉིད་དུ་ཁྱོད་ངེས་སོ། །འདོད་ཆགས་བྲལ་བ་ལྟ་བུའི་སྡིག །ཁམས་གསུམ་ན་ནི་གཞན་མེད་དེ། དེ་བས་འདོད་ལ་ཆགས་བྲལ་ཉིད། །ཁྱོད་ཀྱིས་ནམ་ཡང་མི་བྱའོ། །འདོད་པ་ཀུན་ལ་སྤྱོད་པ་མཆོག །གང་ལའང་འཇིགས་མེད་སྤྱད་པར་གྱིས། །ཤ་ལྔ་བདུད་རྩི་ལྔ་བཟའ་བྱ། །འདི་ལས་གཞན་ཡང་དམ་ཚིག་སྲུངས། །སྲོག་ཆགས་གསད་པར་མི་བྱ་ཞིང༌། །བུད་མེད་རིན་ཆེན་སྤང་མི་བྱ། །སློབ་དཔོན་སྤང་བར་མི་བྱ་སྟེ། །དམ་ཚིག་ཤིན་ཏུ་འདའ་བར་དཀའ། །ཤེས་རབ་ཐབས་ཀྱི་བསམ་པ་ཡིས། །མི་བྱ་ཅུང་ཟད་ཡོད་མ་ཡིན། །མ་འཇིགས་ཁྱོད་ལ་སྡིག་པ་མེད། །དེ་བཞིན་གཤེགས་པའི་གསུང་ཇི་བཞིན། །འདི་ལྟར་ཡིད་ནི་རབ་དང་རྡོ་རྗེ་ཉིད་དུ་གྱིས། །རང་གི་དམ་ཚིག་མི་ཟད་བདེ་སྟེར་བསྟེན་པར་བྱོས༑ ༑འགྲོ་བ་བདེ་བ་བཟུང་བར་རྡོ་རྗེ་སེམས་དཔའ་དང༌། །མཚུངས་པའི་རྟག་པ་ཉིད་དུ་ཁྱེད་རྣམས་ཕྱིན་པར་འགྱུར། །གཞན་ཡང་གང་དག་ཆོ་ག་ཇི་ལྟར་བཞིན། །དབང་བསྐུར་བ་ལ་དགེ་བའི་ཕྱིར། །སངས་རྒྱས་བྱང་ཆུབ་སེམས་དཔའ་ཐམས་ཅད་ཀྱིས། །སྡུག་པའི་བུ་དང་འདྲ་བ་ཐུགས་དང་བས། །ཡང་དག་དགོངས་པ་མཛད་དོ་ཆོས་ཉིད་ཡིན། །ཞེས་བརྗོད།

ལྔ་པ་ནི། སློབ་མས་དེ་ལྟར་བགྱིའོ། །དེ་རིང་གསོན་དང་འབྲས་བུར་བཅས། །དེ་རིང་སྐྱེས་པ་འབྲས་བུ་ཡོད། །དེ་རིང་སངས་རྒྱས་རིགས་སུ་སྐྱེས། །སངས་རྒྱས་སྲས་སུ་ད་གྱུར་ཏོ། །རྟོག་པའི་མཚན་བྱེད་རབ་འཇིགས་པ། །ཉོན་མོངས་འདི་ནི་བརྒལ་དཀའ་ཞིང༌། །མནར་མེད་ལ་སོགས་སྐྱེ་བ་ན། །མགོན་པོ་ཁྱོད་ཀྱིས་བདག་བསྒྲལ་ཏོ། །བག་ཆགས་ཐམས་ཅད་སྤངས་པ་ཡིན། །བྱང་ཆུབ་དམ་པར་བདག་འཚལ་བ། །ཁྱོད་ཞབས་ལམ་གྱི་བཀའ་དྲིན་གྱིས། །རྫོགས་པ་ཉིད་དུ་བདག་གྱུར་ཏོ། །ཞེས་སམྦུ་ཊའི་བརྟག་པ་གཉིས་པའི་རབ་ཏུ་བྱེད་པའི་གསུམ་པ་ནས་གསུངས་སོ༑ ༑དེ་ལྟར་དགྱེས་པ་རྡོ་རྗེའི་དཀྱིལ་འཁོར་དུ་དབང་བསྐུར་བ་ཐོབ་ནས། སླར་བཤད་པའི་དམ་ཚིག་རྣམས་བསྲུང་སྙམ་པས། སློབ་མས། གཙོ་བོས་ཇི་ལྟར་བཀའ་བསྩལ་པ། །དེ་བཞིན་དུ་ནི་བདག་གིས་བགྱིད། །ཅེས་གསུམ་བརྗོད་ལ། ཕྱག་དང་མཎྜལ་ལུས་ལོངས་སྤྱོད་ཐམས་ཅད་ཕུལ་ནས། དེ་ནས། སློབ་མ་ལས་ནི་ཡོན་བླང་བྱ། །དེས་ཀྱང་གུས་པས་དབུལ་བྱ་སྟེ ། །དེ་བཞིན་ཡིད་འོང་ཆུང་མ་དང༌༑ ༑རང་གི་ལུས་དང་ས་གཞི་དང༌། །མདོར་ན་བྱ་བ་དེ་འདྲ་བ། །ཇི་ལྟར་བླ་མ་མཉེས་གྱུར་པ། །བླ་མ་མཉེས་ན་དངོས་གྲུབ་འགྱུར། །གཞན་དུ་མིན་ཞེས་ཐུབ་པས་གསུངས། །སློབ་དཔོན་བླ་མེད་བྱེད་པ་པོ། །རྡོ་རྗེ་སེམས་དཔའ་མཆོད་པ་ལས། ། དེའི་བསོད་ནམས་ལ་བྱས་ཤིང༌། །དཀའ་ཐུབ་མ་བྱས་པ་ཡང་ཅི། །ཞེས་གསུངས། སློབ་མས། དེང་ནས་བརྩམས་ཏེ་བདག་བྲན་དུ། ཁྱོད་ལ་བདག་ནི་འབུལ་ལགས་ན། །ཁྱོད་ཀྱིས་སློབ་མར་བཟུང་བ་དང༌། །ཆ་ཡིས་ཀྱང་ནི་སྤྱད་དུ་གསོལ། །ཞེས་ལན་གསུམ་བརྗོད་དོ། ངག་དབང་གྲགས་པ་དང༌། ཨ་བྷ་ཡ་དང༌། སྒྲ་གཅན་འཛིན་པའི་དཔལ་བཤེས་གཉེན་དང༌། རྟགས་པའི་རྡོ་རྗེ་ལ་སོགས་པ་གྲུབ་ཆེན་མང་པོས། རྡུལ་ཚོན་དང་རས་བྲིས་ཀྱི་དཀྱིལ་འཁོར་དབང་བསྐུར་ཚུལ་ཁྱད་པར་མེད་པར་བཤད་པས་དེ་ལྟར་རྟོགས་པར་བྱའོ། ། བཞི་པ་རྗེས་ཀྱི་ལྷག་མ་བྱ་བ་ནི།

མཆོད་ཕྲེང་ལྟར་ཚོགས་ཀྱི་འཁོར་ལོ་བསྐོར་ཞིང་ལོངས་སྤྱད་ལ༑ ལྷག་མ་བསྔོས་ཏེ། མཆོད་བསྟོད་རྒྱས་བསྡུས་སྐབས་སྦྱར་ཅི་རིགས་པར་བྱས་ལ། རྡོར་དྲིལ་འཛིན་པས་ཐལ་མོ་སྦྱར་ཏེ། ཧེ་རུ་ཀ་དཔལ་དཀྱིལ་འཁོར་མཆོག །ཅེས་པ་ནས། ད་ལྟ་ཉིད་དུ་གནས་པར་ཤོག །ཅེས་པའི་བར་སྒྲུབ་ཐབས་ལྟར་གྱི་སྨོན་ལམ་གདབ། ཡིག་བརྒྱ་ཚར་གསུམ་གྱིས་ལྷག་ཆད་ཀྱི་ཉེས་པ་སྦྱངས། ཐལ་མོ་སྦྱར་ཏེ། གང་ཡང་བདག་བློ་རྨོངས་པ་ཡིས༑ ༑ཉེས་བྱས་ཅུང་ཟད་གང་བགྱིས་པ། །ཁྱེད་རྣམས་ལུས་ཅན་སྐྱབས་ཡིན་ཕྱིར། །མགོན་པོས་དེ་ཀུན་བཟོད་པར་གསོལ། །གང་ཡང་ནུས་པ་མ་མཆིས་པ། །གལ་ཏེ་ཡོངས་སུ་མ་ཤེས་དང༌༑ ༑འདིར་ནི་བྱ་མིན་གང་བགྱིས་པ། །དེ་ཀུན་གཙོ་བོས་བཟོད་མཛད་རིགས། །ཞེས་བརྗོད་ལ་རས་བྲིས་ཀྱི་དཀྱིལ་འཁོར་རམ། རྡུལ་ཚོན་སྒྲུབ་མཆོད་དང་འབྲེལ་པ་ཡིན་ན་བརྟན་བཞུགས་དང༌། ནུབ་ཐ་མ་ཡིན་ན། ཨོཾ་ཁྱོད་ཀྱིས་སེམས་ཅན་དོན་ཀུན་མཛོད། །ཇི་ལྟར་རྗེས་མཐུན་དངོས་གྲུབ་སྩོལ། །སངས་རྒྱས་ཡུལ་དུ་གཤེགས་སུ་གསོལ། །སངས་རྒྱས་ཡུལ་དུ་གཤེགས་ནས་ཀྱང༌། །སླར་ཡང་འབྱོན་པར་མཛད་དུ་གསོལ། སངས་རྒྱས་ཀྱི་ཡུལ་ནི་སེམས་ཅན་གྱི་དོན་དང་ཆོས་ཀྱི་དབྱིངས་ལ་ཀུན་སྙིང་གིས་བཤད་དོ། ། ཞེས་དང༌། ཨོཾ་ཨཱཿཧཱུྂ། བཛྲ་མུཿ ཡེ་ཤེས་པ་གཤེགས། སྤྲུལ་པའི་དམ་ཚིག་གི་དཀྱིལ་འཁོར་རང་གི་སྙིང་ཁར་ཐིམ་པར་གྱུར་ཞེས་མོས་ལ། ཨོཾ་ཨ་ཀཱ་རོ་ སོགས་བརྗོད་ལ། ཨོཾ་ཨཱཿཧཱུྂ། བཛྲ་མུཿ ཆོས་ཐམས་ཅད་སྐྱེ་བ་མེད་པར་མོས་ལ། གཡོན་དྲིལ་བུ་གསིལ་ཞིང༌། གཡས་རྡོ་རྗེ་དང་བཅས་ལྷ་མཚན་རིམ་པས་དབུས་སུ་བསྡུས་ནས་ཅུང་ཟད་ཅིག་རང་གི་སྤྱི་བོར་བཞག་ཅིང༌། སླར་ཡང་རྡོ་རྗེས་ཤར་སྒོའི་མེ་རི་ནས་གཙོ་བོའི་གནས་ཀྱི་བར་ཚངས་ཐིག་གི་ལམ་ནས་འཇིག་ལ། སླར་ཡང་ལྷ་གནས་ཀྱི་གདན་རྣམས་དང་སྒོ་རྣམས་ཀྱང༌། རྡོ་རྗེའི་རྩེ་མོས་གཞིག་གོ། །དེ་ནས་ཤིས་བརྗོད་མཆོད་ཕྲེང་ལྟར་བྱས་ལ། རང་ལྷའི་ང་རྒྱལ་གྱིས་གཡོན་བརྐྱང་དུ་གནས་པའི་རྡོར་དྲིལ་བཟུང་ལ་ཁུ་ཚུར་གཉིས་ཀྱི་མཛུབ་མོ་བརྐྱངས་པ་སྐམ་པའི་ཕྱག་རྒྱས།

ཨོཾ་བཛྲ་ཀཱི་ལ་ཨུདཀཱི་ལ་ཡ་སརྦ་ཀཱི་ལཱན་བཛྲ་དྷ་ར་ཨཱ་ཛྙཱ་ཡ་ཧཱུྂ་ཧཱུྂ་ཧཱུྂ་ཧཱུྂ་ཕཊ་ཧོཿ ཞེས་བརྗོད་ཅིང་ཕུར་བུ་རྣམས་རེ་རེ་ནས་ཕྱུང་ལ། ཨོཾ་རུ་རུ་སྥུ་རུ་ཛྭ་ལ་ཏིཥྛ་སིདྡྷི་ལོ་ཙ་ནི་སརྦ་ཨརྠ་སཱ་དྷ་ནི་སྭཱ་ཧཱ། ཞེས་འོ་མ་ལ་རྒྱ་རྩ་བརྒྱད་བཟླས་པས་ཕུར་བུའི་དབལ་བཀྲུ་ཞིང་ སྔགས་དེ་བཟླས་ནས་འཁྲུ་བ་ནི། གསང་འདུས་ལས་སྔགས་དེས་ཤི་བ་གསོ་བར་གསུངས་པས། བགེགས་རྣམས་ཉམས་པར་བྱས་ལ་སླར་གསོ་བའི་དོན་ནོ། ། ཕུར་བུ་རྣམས་ཀྱང་བཀང་སྟེ་བགེགས་ཤི་བ་རྣམས་སླར་སོས་པར་བསམ་མོ། །ཕུར་བུའི་ལྷ་ལ་མཆོད་བསྟོད་གཏོར་མ་འབུལ་བ་སོགས་སྔར་ཕུར་གདབ་ཀྱི་སྐབས་ལྟར་བྱས་ལ་གཤེགས་སུ་གསོལ། དེ་ནས་རྡུལ་ཚོན་རྣམས་ངེས་པར་བསྡུས་ཏེ། ནད་ཞི་བ་སོགས་ཀྱི་དོན་གཉེར་རྣམས་ལ་ཅུང་ཟད་བྱིན་ལ། ལྷག་མ་རྣམ་རྒྱལ་བུམ་པ་དང༌། གཞན་གསར་པ་གོས་ཀྱིས་བརྒྱན་པར་བླུགས་ཏེ། གླང་པོའི་སྟེང་ངམ་ཁྱོག་ལ་བཞག་ལ། ཡོན་བདག་གིས་བྱིན་པའི་གོས་ཀྱིས་རྣལ་འབྱོར་མས་བཟུང་ལ། དོ་ལི་ལ་སློབ་དཔོན་ནམ། སློབ་མའི་དྲིལ་བུའི་སྒྲ་དང༌། བཀྲ་ཤིས་པའི་གླུ་དང༌། རོལ་མོ་དང༌། གདུགས་དང༌༑ རྒྱལ་མཚན་དང༌། མཆོད་པ་རྣམས་དང་ལྡན་པས་ཁྱེར་ཏེ་འབབ་ཆུ་ཆེན་པོའམ། མཚོ་ཆེན་པོའམ། ཆུ་ཟབ་མོའི་འགྲམ་དུ་འདུག་ལ། འོ་མའམ། དྲི་བཟང་དང་བ་བྱུང་གིས་བྱུགས་པའི་ཚོན་དཀར་པོའི་པདྨ་འདབ་བརྒྱད་བྲིས་པའི་དབུས་སུ་རྡོ་རྗེ་སེམས་དཔའམ་གཙོ་བོ་གང་ཡིན་དང༌། འདབ་མ་ལ་ཤར་ནས་བརྩམས་ཏེ་ཕྱོགས་བཞི་དང༌། དབང་ལྡན་ནས་བརྩམས་ཏེ་མཚམས་བཞིར་གཡས་སྐོར་དུ་རིམ་པ་བཞིན་དུ། མཐའ་ཡས་དང༌། པདྨ་དང༌། འཇོག་པོ་དང༌། ནོར་རྒྱས་དང༌། དུང་སྐྱོང་དང༌། པདྨ་ཆེན་པོ་དང༌། ཀརྐོ་ཊ་དང༌། རིགས་ལྡན་རྣམས་སྙིང་གའི་ས་བོན་གྱི་འོད་ཀྱིས་བཀུག་ནས་བཞག་པར་བསམ་ལ། ཨོཾ་ཨཱཿཨ་ནནྟཱ་ཡ་ཧཱུྂ་སྭཱ་ཧཱ། ཨོཾ་ཨཱཿཔདྨཱ་ཡ་ཧཱུྂ་སྭཱ་ཧཱ། ཨོཾ་ཨཱཿཏཀྵ་ཀཱ་ཡ་ཧཱུྂ་སྭཱ་ཧཱ། ཨོཾ་ཨཱཿབཱ་སུ་ཀཱི་ཡེ་ཧཱུྂ་སྭཱ་ཧཱ།

ཨོཾ་ཨཱཿམ་ཧཱ་པདྨཱ་ཡ་ཧཱུྂ་སྭཱ་ཧཱ། ཨོཾ་ཨཱཿཤངྑ་པཱ་ལཱ་ཡ་ཧཱུྂ་སྭཱ་ཧཱ། ཨོཾ་ཨཱཿཀརྐོ་ཊཱ་ཡ་ཧཱུྂ་སྭཱ་ཧཱ། ཨོཾ་ཨཱཿཀུ་ལི་ཀཱ་ཡ་ཧཱུྂ་སྭཱ་ཧཱ། ཞེས་པའི་སྔགས་རྣམས་ཀྱིས་མེ་ཏོག་དཀར་པོ་མཆོད་ལ། ལག་པ་གཡོན་པ་གདེངས་ཀའི་སྟངས་དང༌། གཡས་པ་བརྐྱངས་ཏེ། ཨོཾ་ཨཱ་ནནྟ། བཱ་སུ་ཀཱི། ཏཀྵ་ཀ །ཀརྐོ་ཊ། པདྨ། མ་ཧཱ་པདྨ། ཤངྑ་པཱ་ལ། ཀུ་ལི་ཀ་པཱ་ལ། དེ་བ་ཏི། མ་ཧཱ་དེ་བ་ཏི། སཽ་མ་ཤི་ཁི། མ་ཧཱ་སཽ་མ་ཤི་ཁི། དཎྜ་དྷ་ར། མ་ཧཱ་དཎྜ་དྷ་ར། ཨ་པཱ་ལ། ཧུ་ལུན། ནནྡ། ཨུ་པ་ནནྡ། སཱ་ག་ར། མ་ཧཱ་སཱ་ག་ར། ཏཔྟ། མ་ཧཱ་ཏཔྟ༑ ཤྲཱི་ཀནྟ། མ་ཧཱ་ཤྲི་ཀནྟ། རཏྣ་ཀནྟ། སུ་རཱུ་པ། མ་ཧཱ་སུ་རཱུ་པ། བྷ་དྲ་ཧི་ཀ །མ་ཧོ་ར་ག །ཤཱི་ལི། མ་ཧཱ་ཤཱི་ལི། ཨོཾ་བྷཀྵ་བྷཀྵ། ཨཱ་གཙྪ་ཨཱ་གཙྪ། མ་ཧཱ་ནཱ་ག་ཨ་དྷི་པ་ཏི་སརྦ་བྷུརྦཧུ་ཝ་ཕྲུཾ་ཕྲུཾ་སྭཱ་ཧཱ། ཞེས་པའི་སྔགས་ཀྱིས་འོ་མའི་གཏོར་མ་ཕུལ་ཞིང་མཆོད་ནས་ཀླུ་རྣམས་ལ་བྱིན་གྱིས་བརླབས་པའི་རྡུལ་ཚོན་གཏད་དེ་ཆུ་ལ་བསྐུར་བར་བྱའོ། །ཀླུ་རྣམས་ཀྱིས་ཀྱང་བཀུར་སྟི་ཆེན་པོས་ས་འོག་གི་འཇིག་རྟེན་དུ་ཁྱེར་བར་བསམ་མོ། །སླར་ཡང་གང་དུ་རྡུལ་ཚོན་ཁྱེར་བའི་བུམ་པ་དེ་ཆུས་བཀང་ནས་སྔ་མ་བཞིན་དུ་ཁྱེར་ཏེ། དེས་ཞི་བའི་དོན་དུ་དཀྱིལ་འཁོར་ཁང་པ་ལ་སོགས་པར་གཏོར་བར་བྱའོ། །བ་ལྕི་བྱུགས་པའི་ཁང་པར་གཞོན་ནུ་མ་རྣམས་ལ་འོ་ཐུག་གི་སྟོན་མོ་བྱའོ། །དེ་ནས་སློབ་དཔོན་གྱིས་ནི་ནོར། །མཁོ་བའི་ཡོ་བྱད་ཀུན་བསྡུས་ནས། སྤྱི་རྒྱུད་ལས་ཀྱང༌། དཀྱིལ་འཁོར་ཡོ་བྱད་ཐམས་ཅད་སློབ་དཔོན་ཉིད་ལ་དབང་ལ་སློབ་མས་བགོ་བཤའ་བྱས་ན་དམ་ཚིག་ཉམས་པ་དང༌། སློབ་དཔོན་མི་འདོད་ན་གདུགས་དང་རྔ་ཡབ་དང་དྲིལ་བུ་སོགས་སངས་རྒྱས་དང༌། གདན་དང་བདུག་སྤོས་དང་དྲི་ལ་སོགས་པ་ཆོས་དང༌། གོས་དང་སྣོད་སྤྱད་སོགས་དགེ་འདུན་ལ་དབུལ། དགེ་འདུན་མེད་ན་དགེ་སློང་ངམ། དགེ་སློང་མའམ། དགེ་བསྙེན་ལ་སྦྱིན་པར་བཤད་ཅིང༌། བཟའ་བ་དང་བཅའ་བ་རྣམས་ཅི་དགར་ཕོངས་པ་རྣམས་ལ་སྦྱིན།

ཁྱི་དང་བྱ་རོག་ལ་སོགས་པར་ཅུང་ཟད་ཙམ་ཡང་མི་སྦྱིན་ནོ། །ཞེས་གསུངས་སོ། ། རང་ཉིད་ཀྱིས་ནི་སྤྱད་པར་བྱ། །སློབ་མ་སོགས་ཀྱིས་ཅུང་ཟད་མིན། །རྨང་འཛུགས་པ་དང་རབ་གནས་དང༌། །སྦྱིན་སྲེག་འཁོར་ལོའི་ནོར་གང་ཡིན། །དེ་ཀུན་སློབ་དཔོན་ཁོ་ནའི་ཞེས། །རྡོ་རྗེ་འཛིན་པ་མཆོག་ཉིད་གསུངས། །ཞེས་པ་ལྟར་བྱའོ། །འདིར་སྨྲས་པ། རྣམ་མང་རྒྱུད་སྡེ་རྒྱ་མཚོ་མཐའ་ཡས་ལས། །རྣམ་གྲོལ་བདེ་བ་སྟེར་བའི་བླ་མེད་རྒྱུད༑ ༑རྣམ་དག་གཉིས་མེད་དགྱེས་པ་རྡོ་རྗེ་ཞེས། །རྣམ་ཀུན་མཆོག་ལྡན་ལྷ་དེར་མགོས་ཕྱག་འཚལ། །ཀུན་ནས་ཁ་སྦྱོར་རྒྱུད་ཀྱི་བཤད་སྲོལ་ལ། །ཀུན་ནས་ལེགས་པར་གསུངས་པའི་ཧེ་བཛྲ༑ ༑ཀུན་མཁྱེན་གོ་འཕང་བསྒྲུབ་པའི་ཐབས་གཅིག་པུ། །ཀུན་ལས་ལྷག་པའི་མཚོན་ཆ་ཅན་འདི་ནི། །གསང་སྔགས་རྒྱུད་སྡེ་རྒྱ་མཚོའི་ཕ་མཐར་སོན། །གསང་ཆེན་ངེས་དོན་རྟོགས་པ་མངོན་དུ་གྱུར། །གསང་བའི་ལམ་རིམ་མཐའ་དག་བགྲོད་བྱས་ནས། །གསང་སྔགས་ཆོས་ཚུལ་བཟང་པོ་འདི་བྱས་སོ། །རྒྱུད་ཀྱི་དེ་ཉིད་ཙམ་ཡང་མ་མཐོང་ཞིང༌། །གསང་སྔགས་ལྟ་བའི་རྣམ་དཔྱོད་མིག་མེད་ཅིང༌། །ཡིག་ནག་དཔེ་རུ་ཁྱེར་བའི་གཟུ་ལུམ་གྱིས། །དབ་དིབ་ཆོག་གཞུང་ཡིན་པར་རབ་རློམ་ཞིང༌། །རང་གི་འཁོར་ཚོགས་བ་ལང་ལྟ་བུའི་དབུས༑ ༑རིགས་རུས་ཆོ་འབྲང་ཐོད་དུ་བཅིངས་པ་ཡི། །གསང་སྔགས་བསྟན་པའི་རུ་ཏྲ་འགའ་མེད་དམ། །དང་པོར་གསང་སྔགས་དབང་བསྐུར་ཀུན་ཐོབ་ཅིང༌། །དམ་ཚིག་སྤྱི་དང་ཁྱད་པར་ཉམས་མེད་བསྲུངས། །བར་དུ་རྒྱུད་ཀྱི་བཤད་སྲོལ་གཞུང་ལུགས་སྦྱངས། །བསྐྱེད་རྫོགས་ལམ་རིམ་ཇི་བཞིན་ཉམས་སུ་བླངས། །དྲོད་རྟགས་ཚད་སོན་ཡི་དམ་ལྷ་དང་མཇལ། །ཐ་མར་ཚིག་ཉུང་དོན་མང་སྡེབ་ལེགས་ཤིང༌། །རྒྱུད་ཀྱི་དགོངས་པ་མ་ལུས་ཀུན་འདུས་པའི། །དཀྱིལ་འཁོར་ཆོ་ག་གཞན་དང་འདི་མི་མཉམ། །སློབ་དཔོན་མ་བསྟེན་དབང་བསྐུར་མ་ཐོབ་ཅིང༌། །དམ་ཚིག་ཀུན་ཉམས་རྒྱུད་ཀྱི་དོན་མ་གོ། །བཟླས་བརྗོད་མ་དག་རིམ་གཉིས་མཐར་མ་སོན། །དབང་བསྐུར་ཆོ་གའི་རྣམ་དབྱེ་ཡེ་མེད་ཅིང༌། །རྒྱུད་དོན་འབྱེད་པའི་རྣམ་དཔྱོད་མི་མངའ་བར། །འཁོར་ཚོགས་བླུན་པོའི་འདུས་པ་རྒྱ་མཚོའི་དབུས།

་༌།དར་ཟབ་སེང་གེའི་ཁྲི་ལ་ཉམས་དགའ་བར། ་༌།ཀུན་ནས་འགྱིངས་ཏེ་དཀྱིལ་འཁོར་འཁོར་ལོ་ཡི། །དེ་ཉིད་མ་ཚང་རི་མོ་མཁན་དག་གིས༑ ༑འོལ་ཚོད་བགྱིས་པའི་རས་བྲིས་བཤམས་པའི་ངོགས། །འཁར་ཟངས་དངུལ་གྱི་ཚད་མེད་བུམ་པས་བརྒྱན། །མ་དག་མཆོད་པའི་ཡོ་བྱད་ཀུན་བཤམས་ཤིང༌། །ལོག་འཚོའི་ཤ་ཆང་ཚོགས་ཀྱི་འཁོར་ལོ་ཞེས། །རྡོར་དྲིལ་རྣམ་བཤད་ཙམ་ཡང་མི་ཤེས་པའི། །ཌཱ་དྲིལ་རྔ་དུང་ཆ་ལང་འབྲུག་ལྟར་སྒྲོག །གསང་སྔགས་མཐའ་དག་དཀྲུགས་ནས་ལོག་པར་འདོན། །མྱ་ངན་མྱོང་འདྲའི་འོ་དོད་ང་རོ་ཡིས། །དགོས་པའི་རྒྱུད་ཀྱི་ཚིག་དོན་ཀུན་དོར་ནས། །ཁྭ་ཏའི་སྐད་ལྟར་ཆལ་ཆོལ་གཏམ་མང་པོ། །ཉིན་མཚན་འདའ་བ་ཙམ་དུ་རབ་བཤད་ནས། །གོ་རིམ་མེད་པའི་དབང་བསྐུར་བྱེད་པ་མཐོང༌། །ཀྱེ་མ་དེ་འདྲ་འཇིག་རྟེན་འདི་དོན་གཉེར། །ཟང་ཟིང་ནོར་ཕྱིར་གསང་སྔགས་ཟོང་བྱེད་པ། །ཁྱོད་རྣམས་ཚེ་འདིར་ཡིན་པ་ལྟར་སྣང་ཡང༌། །ཕྱི་མ་རྡོ་རྗེའི་དམྱལ་བར་འཚེད་དོ་ཞེས། །རྒྱུད་གཞུང་ཀུན་ནས་གསུང་མོད་མི་འཇིགས་སམ། །རྒྱུད་ཀུན་འདོམས་པའི་དཀྱིལ་ཆོག་འདི་འདྲ་བ། །ཆོས་ཀྱི་གྲགས་པའི་བློ་གྲོས་ལས་འོངས་ཤིང༌། །གལ་ཏེ་འདི་ལ་རྒྱུད་དོན་དང་འགལ་བའི། །ནོར་འཁྲུལ་མཆིས་ན་ཁྱེད་ཅག་གང་སུ་དག །རྒྱུད་ཀུན་དགོངས་པ་ཁྲོལ་བའི་རྣམ་དཔྱོད་ཅན། །ཡོད་ན་འདིར་སྤྱོན་འདི་ཡི་ཚིག་དོན་ལ། །འགལ་སྤོང་མཛོད་ཅིག་དེ་ཚེ་བདག་ཅག་རྣམས། །རྒྱུད་ཀྱི་ཚིག་དོན་ཆ་ལ་བགྲོ་གླེང་ནས། །གསང་སྔགས་དགོངས་པའི་ཟབ་དོན་དཔྱིད་འགའ་ཞིག །དེ་ལ་འདུག་ན་བདག་ཅག་ཡིད་རབ་དང༌། །འོན་ཀྱང་བཤེས་གཉེན་ལ་ལའི་དཀྱིལ་ཆོག་འགའ། །ཁོ་བོས་མཐོང་བས་གད་མོའི་གནས་སུ་ཐལ། །དེང་སང་སློབ་དཔོན་ལ་ལའི་དབང་བསྐུར་འགའ། །མཐོང་ཚེ་གསང་སྔགས་བསྟན་པ་ཉམས་སམ་སྙམ། །གསང་སྔགས་རྒྱུད་གཞུང་གངས་རིའི་ཕྲེང་བ་ལས། །ལོ་པཎ་སྐྱེས་མཆོག་ཚ་ཟེར་གྱིས་བཞུས་པའི། །ཟབ་དོན་མ་དྲོས་རྒྱུན་ཆད་མེད་པ་རྣམས། །རྣམ་དཔྱོད་ཧུབ་ཀྱིས་གསོལ་བའི་ངོམ་སྟོབས་ཅན། །བརྒྱུད་པའི་བཤེས་གཉེན་མང་བའི་ཐུགས་མཚོ་ལས། །ལེགས་པར་འོངས་བའི་རྒྱུད་བཤད་གང་བབ་པ། །བདག་བློའི་བུམ་བཟང་བལྟམས་པས་འདི་བརྩམས་སོ། །རིམ་གཉིས་ཟབ་དོན་མན་ངག་གནད་མེད་ན། །དར་ཟབ་ལྷབ་ལྷུབ་གོས་ཀྱི་རྫུ་བག་དང༌། །ང་རོའི་འོ་དོད་དབྱངས་སུ་རློམ་པ་དང༌། །ཆལ་ཆོལ་མྱོས་པའི་གཏམ་འདྲི་བཤད་པ་ཡིས། །རྡོ་རྗེ་འཛིན་པའི་གོ་འཕང་ཐོབ་པའི་ལུགས། །སྔོན་ཆད་ཡོད་དམ་ཕྱིན་ཆད་འབྱུང་འགྱུར་རམ། །ད་ལྟ་མཆིས་སམ་གལ་ཏེ་དེ་འདྲའི་ཚུལ། །ཡོད་ན་མྱུར་དུ་ཤོག་ལ་ཞིབ་མོར་སྨྲོས། །དེ་ལྟའི་ཚུལ་ལུགས་ཡོད་པར་མི་སེམས་ན། །བསྐྱེད་རྫོགས་ལམ་གྱི་རིམ་པ་ལ་གོམས་ཤིང༌། །ཟབ་ལམ་གསང་སྔགས་རྒྱུད་ཀྱི་ཚུལ་ཤེས་པའི། །བློ་ལྡན་རྡོ་རྗེ་འཛིན་པ་འགའ་ཞིག་ལ། །བླུན་པོའི་ཧམ་སྟོབས་ཅན་འགའི་སྙིང་སྟོབས་ཀྱི། །མི་མཉམ་མཉམ་དུ་རེ་བའི་འཆོལ་གཏམ་དང༌། །སྨྱོན་འགྲོས་གོམ་སྟབས་གར་དུ་ཞེན་པ་དང༌། །སྒོམ་དོན་མི་ཤེས་ཐིག་གི་མཚན་ཉིད་དང༌། །སྐད་ཆེན་ཁོ་ན་དབྱངས་སུ་རློམ་པ་དང༌། །དྲོད་ཚད་མ་ཐོབ་བསྙེན་པ་ཐེམས་ཞེས་ཟེར། །ཅལ་ཅོལ་མང་པོའི་དབང་བསྐུར་བྱེད་པ་དང༌། །རྒྱུད་གཞུང་མ་མཐོང་རབ་གནས་སྦྱིན་སྲེག་དང༌། །བརྟན་པ་མ་ཐོབ་ལས་ཚོགས་སྒྲུབ་པ་རྣམས། །ཁྱོད་ཅག་ཚེ་འདིར་འབད་པ་དོན་མེད་ཅིང༌། །ཕྱི་མ་རྡོ་རྗེ་དམྱལ་བའི་རྒྱུ་ཡིན་པས། །བྱས་པ་དོན་མེད་བརྟུལ་ཞུགས་རྒྱང་དུ་བོར༑ ༑གལ་ཏེ་རྡོ་རྗེ་འཆང་དབང་ཐོབ་འདོད་ན། །གསང་སྔགས་ཆོས་ཚུལ་མ་ལུས་ཀུན་འདོམས་པའི། །ལེགས་པར་སྦྱར་བའི་ལམ་སྲོལ་འདིར་ཞུགས་ནས། །རིམ་གཉིས་བཟླས་བརྗོད་འབད་པས་ཉམས་བླང་ན། །རྡོ་རྗེ་འཛིན་རྒྱལ་ཐོབ་པ་ཅིས་མི་སྲིད། །དེ་བརྩམས་པ་ལས་བྱུང་བའི་དགེ་བ་རྣམས། །རྣམ་མཁྱེན་གདོད་མའི་མགོན་པོ་ལྷག་པའི་ལྷ། །ལྷ་མཆོག་དགྱེས་པ་རྡོ་རྗེ་བཙུན་མོའི་འཁོར། །འཁོར་འདས་གོ་འཕང་ཐོབ་པའི་ཆེད་དུ་བསྔོ། །དེ་ལྟར་དཔལ་ཀུན་ཏུ་ཁ་སྦྱོར་གྱི་རྒྱུད་ནས་ཇི་སྐད་གསུངས་པའི་དགྱེས་པ་རྡོ་རྗེ་མཚོན་ཆ་ཅན་ལྷ་བཅུ་བདུན་པའི་དཀྱིལ་འཁོར་གྱི་ཆོ་ག་དབང་གི་ཆུ་བོ་ཆེན་པོ་ཞེས་བྱ་བ་འདི་ནི་སམྦུ་ཊ་ནས་ཇི་སྐད་བཤད་པའི་ཚུལ་དང༌།

དེར་མ་ཐོབ་པ་རྣམས་ལོ་པཎ་ཁུངས་ཐུབ་མང་པོའི་དཀྱིལ་འཁོར་ཆོ་གས་ཁ་བསྐངས་ཏེ་སྦྱར་བ་འདི་དག་ནི་གསང་སྔགས་ཀྱི་རྒྱུད་དང་མན་ངག་མཐའ་དག་གི་དོན་ཁོང་དུ་ཆུད་ཅིང༌། ལེགས་པར་བཤད་པའི་བརྡ་སྤྲོད་པའི་བསྟན་བཅོས་དང༌། སྡེབ་སྦྱོར་དང༌། ཚིག་རྒྱན་དང༌། གཙུག་ལག་རྩིས་དཀར་ནག །སྙན་ངག །གསོ་རིག་སོགས་རིག་པར་སྨྲ་བའི་གཞུང་ལུགས་མང་པོ་ལེགས་པར་ཁོང་དུ་ཆུད་པ། རིམ་གཉིས་ཀྱི་ལམ་བསྒོམས་པས་འབྲས་བུ་མངོན་དུ་བྱས་ཤིང་རང་རིག་ཆོས་ཀྱི་སྐུ་ངོ་འཕྲོད་པ། ཡུལ་དབུར་སྟོད་འབྲི་གུང་དུ་སྐྱེས་པའི་དགེ་སློང་སུམ་ལྡན་རྡོ་རྗེ་འཛིན་པ་ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་བའི་སྡེ་ཞེས་བྱ་བས༑ ལྕགས་མོ་བྱ་ལོ་ཆུ་ཤེལ་གྱི་དབང་པོ་སྣྲོན་གྱི་ཉ་བའི་དུས་ཁྱད་པར་ཅན་དཔལ་ལྡན་བླ་མ་དམ་པ་ཆོས་ཀྱི་རྒྱལ་པོ་དགོངས་པ་ཆོས་དབྱིངས་ཀློང་དུ་ཐིམ་པའི་ཚེས་ཉེར་བདུན་ལ། མདོ་ཁམས་སྟོད་ཀྱི་སའི་ཐིག་ལེ་ཟླ་ཀུན་དགའ་ཚལ་གྱི་ཆོས་གྲྭ་ཆེན་པོའི་དབུས་དཔལ་རྣམ་གནོན་ཚུལ་ཁྲིམས་ཀྱི་གཙུག་ལག་ཁང་ཆེན་པོའི་གཟིམ་ཆུང་བདེ་བ་ཅན་དུ་བྲིས་པ་འདིས་རྡོ་རྗེ་ཐེག་པའི་ལམ་སྲོལ་ཕྱོགས་དུས་ཀུན་ཏུ་དར་ཞིང་རྒྱས་པར་གྱུར་ཅིག །སརྦ་ལོ་ཀ་པྲ་ཛེ་བྷྱཿ མངྒ་ལཾ། ཁ་སྦྱོར་རྒྱུད་ཀྱི་དགོངས་པའི་མཆོག །དགྱེས་རྡོར་མཚོན་ཆ་འབར་བ་ཡི། །དཀྱིལ་ཆོག་བལ་ཡུལ་ལྗོངས་སུ་དར། །འོན་ཀྱང་བོད་འདིར་ཕྲེང་བ་ཡི། །ཞལ་ལུང་ལས་བྱུང་དཀྱིལ་ཆོག་དག །དངོས་སུ་མཚོན་ཆ་ཅན་མེད་པས། །དེ་ཕྱིར་དགྱེས་རྡོར་མཚོན་ཅན་གྱི། །དཀྱིལ་ཆོག་སྤྲོས་པ་བྱེད་པ་ལ། །ཆོས་ཀྱི་གྲགས་པ་བདག་འོས་ཞེས། །མཁས་པ་སྔ་མས་བཏང་སྙོམ་མཛད། །དེ་སླད་དཀྱིལ་ཆོག་མཆན་བུར་བཅས། །རྒྱུད་དོན་མ་ལུས་འདོམས་པ་ཡི། །ཆོས་ཀྱི་གྲགས་པས་སྦྱར་བ་འདི། །ཕྱོགས་དུས་ཀུན་ཏུ་རྒྱས་གྱུར་ཅིག། །།སརྦ་མངྒ་ལཾ།།