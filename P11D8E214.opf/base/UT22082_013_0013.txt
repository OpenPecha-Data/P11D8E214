༄༅། །ཕྱག་རྒྱ་ཆེན་པོ་ལྔ་ལྡན་གྱི་གསོལ་འདེབས་བཞུགས་སོ།།

གང་གི་བྱམས་དང་སྙིང་རྗེའི་ཆུ་གཏེར་ལས། །ལེགས་འཁྲུངས་བྱང་ཆུབ་སེམས་ཀྱི་རང་གཟུགས་ཀྱི། །སྐལ་བཟང་འགྲོ་ལ་ཕན་བདེའི་ལམ་སྟེར་བ། །བླ་མ་བྱང་ཆུབ་སེམས་ལ་གསོལ་བ་འདེབས། །འཁོར་འདས་ཀུན་གྱི་བྱེད་པོ་རྡོ་རྗེ་འཛིན། །གདོད་ནས་ཡོངས་གྲུབ་ཡི་དམ་དཀྱིལ་འཁོར་ལྷ། །ཐ་མལ་གདུལ་བྱའི་སྣང་ངོར་འདིར་སྟོན་པ། །བླ་མ་ལྷག་པའི་ལྷ་ལ་གསོལ་བ་འདེབས། །ཟབ་ཞི་སྤྲོས་བྲལ་མངོན་སངས་རྒྱས་པའི་ཐུགས། །བརྗོད་མེད་དོན་དམ་དམ་ཆོས་རྡོ་རྗེའི་གསུང༌། །བསམ་པའི་རང་གཟུགས་ཐེག་ཆེན་དགེ་འདུན་སྐུ། །དཀོན་མཆོག་ཀུན་འདུས་བླ་མར་གསོལ་བ་འདེབས། །སྐྱེ་མེད་གསལ་སྟོང་མཐའ་བྲལ་ཆོས་ཀྱི་སྐུ། །འགག་མེད་རང་མདངས་རང་ཤར་ལོངས་སྤྱོད་རྫོགས། །གནས་མེད་ཤར་གྲོལ་འཛིན་བྲལ་སྤྲུལ་པའི་སྐུ། །བླ་མ་ཕྱག་རྒྱ་ཆེ་ལ་གསོལ་བ་འདེབས། །ཞིང་མཆོག་བླ་མ་སངས་རྒྱས་རང་སེམས་དངོས། །བསམ་པ་རྣམ་དག་གཟུང་འཛིན་བྲལ་བའི་བློས། །དངོས་པོ་རྣམ་དག་རིགས་ཁམས་ཡོད་པའི་དགེས༑ ༑བདག་མེད་རྣམ་མཁྱེན་ཐོབ་ཕྱིར་བསྔོ་བར་བགྱི། །རང་སེམས་གདོད་ནས་གྲུབ་པའི་བླ་མ་ནི། །སེམས་ཀྱི་རྡོ་རྗེ་རྩ་བའི་བླ་མར་ཤར༑ ༑སེམས་དང་དེར་སྣང་དབྱེར་མེད་ཞེན་འཛིན་བྲལ། །བླ་མའི་ངོ་བོ་ཉིད་ལ་གསོལ་བ་འདེབས། །དེ་ལྟར་གསོལ་བཏབ་མོས་གུས་བདེན་སྟོབས་ཀྱིས། །འདི་ནས་བཟུང་སྟེ་བྱང་ཆུབ་མ་ཐོབ་བར། །དལ་འབྱོར་ལུས་ཐོབ་སངས་རྒྱས་བསྟན་ལ་ཞུགས། །བཀའ་བརྒྱུད་བླ་མས་རྗེས་སུ་འཛིན་པ་དང༌། །བྱང་ཆུབ་སེམས་གཉིས་ཡི་དམ་འཁོར་ལོ་སྡོམ། །བཀའ་དྲིན་སུམ་ལྡན་རྩ་བའི་བླ་མ་དང༌། །ཆོས་ཀུན་སྙིང་པོ་ངེས་དོན་ཕྱག་རྒྱ་ཆེ། །རྫོགས་བྱེད་ཡོངས་དག་བསྔོ་བས་རྒྱས་འདེབས་སོགས། །འཁྲུལ་མེད་ལམ་གྱི་རྩ་བ་ཆོས་ལྔ་པོ། །ནམ་ཡང་འབྲལ་བ་མེད་པར་ལེགས་བསྟེན་ནས། །འགྲོ་ཀུན་དོན་སླད་སངས་རྒྱས་མྱུར་ཐོབ་ཤོག །དེའི་ཚེ་རྒྱུན་ཆད་མེད་པའི་ཕྲིན་ལས་ཀྱིས། །མཁའ་ཁྱབ་འགྲོ་ལ་རིས་མེད་ཐུགས་རྗེ་ཡིས། །དྲང་དོན་ཐེག་པའི་མགོ་སྐོར་རྒྱང་བསྲིངས་ཏེ། །ངེས་དོན་ཕྱག་རྒྱ་ཆེན་པོའི་ལམ་བསྟན་ནས། །རྡོ་རྗེ་འཆང་དབང་སྩོལ་ལ་གེགས་མེད་ཤོག

།སྐྱེ་བ་ཀུན་ཏུ་ཡང་དག་བླ་མ་དང༌། །འབྲལ་མེད་ཆོས་ཀྱི་དཔལ་ལ་ལོངས་སྤྱོད་ཅིང༌༑ ༑ས་དང་ལམ་གྱི་ཡོན་ཏན་རབ་རྫོགས་ནས། །རྡོ་རྗེ་འཆང་གི་གོ་འཕང་མྱུར་ཐོབ་ཤོག །ཅེས་མངོན་པར་མཐོ་བའི་གོ་འཕང་མཆོག་ལ་གནས་པ་ལྕམ་ཞབས་དྲུང་གི་བཀས་བསྐུལ་ངོར། འབྲི་གུང་པ་རིག་འཛིན་ཆོས་ཀྱི་གྲགས་པས། རྗེ་ཕག་མོ་གྲུ་པ་དང་མགོན་པོ་འབྲི་གུང་པ་ཡབ་སྲས་ཀྱི་བཞེད་པའི་སྙིང་པོ། ངེས་དོན་ཕྱག་རྒྱ་ཆེན་པོ་ལྔ་ལྡན་གྱི་ལམ་རིམ་མདོར་བསྡུས་ཏེ། ངེས་པ་དོན་གྱི་སྙིང་པོ་གསོལ་འདེབས་ཀྱི་ཚུལ་དུ་བྲིས་ཏེ་ཕུལ་བ་སེམས་ཅན་ཐམས་ཅད་ལ་སྨན་པར་གྱུར་ཅིག། །།སརྦ་མངྒ་ལཾ།།