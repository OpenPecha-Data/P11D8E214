༄༅། །ལམ་ཟབ་བླ་མ་སྒྲུབ་པའི་ལོ་རྒྱུས་བསྡུས་པ་བཞུགས་སོ།། 

ལྕགས་མོ་ལུག་ལོ་ཟླ་བ་ལྔ་པའི་ཉེར་བདུན་གྱི་ནུབ་སྔ་སོར་ལྷ་མོའི་བླ་སྒྲུབ་ཅིག་དགོས་ཟེར་བས་སེམས་ཁྲིད་པ་འདྲ་ཞིག་ལ། བདག་ཉིད་འབྲི་གུང་མཐིལ་གྱི་གསེར་ཁང་ནང་མ་ཡིན་རྒྱུ་བ་ཞིག་གི་ནང་དུ་སླེབས་འདུག་པར་གསེར་ཁང་ཆོས་རྗེ་ཡིན་པའི་ལོགས་ཤིག་ན་བདག་གིས་ཕྱག་མང་དུ་བཙལ་བའི་ཚེ། དེས་བདག་ལ་འགའ་ཞིག་གིས་ཡི་དམ་དང་ཆོས་སྐྱོང་སོགས་ཀྱི་དབང་ལུང་ཁྲིད་ལ་ཟབ་ཟབ་མོར་བྱེད་པ་མང་མོད། དེ་ནི་མ་ཡིན་ཏེ། འདིར་ནི་དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོ་འཁོར་འདས་ཐམས་ཅད་ཀྱི་བདག་པོ་བླ་མ་ཡིན་པས། རྡོ་རྗེ་སློབ་དཔོན་སྒྲུབ་ཅིང་མཆོད་ན་སངས་རྒྱས། བྱང་སེམས། ཡི་དམ། ཆོས་སྐྱོང་ཐམས་ཅད་མཆོད་པ་བས་ཀྱང་བྱེ་བ་འབུམ་འགྱུར་གྱིས་རྫོགས་པའི་བྱང་ཆུབ་ཐོབ་པར་ཉེའོ། །ཞེས་གསུངས་པ་ལ། བདག་གིས་འཁོར་འདས་ཀྱི་རྩ་བ་རང་སེམས་ཀྱི་བླ་མ་འདི་ཉིད་ཡིན་མོད། །བླ་མ་ཞེས་བྱ་བ་ལོགས་ནས་བཙལ་བས་མི་རྙེད་པར་ཐག་ཆོད། དོ་ནུབ་ཀྱི་རྨི་ལམ་ཡང་འཁྲུལ་སྣང་ཡིན་མོད། འོན་ཀྱང་གཞན་དོན་དུ་འགྱུར་སྲིད་པས། ལམ་ཟབ་བླ་མ་སྒྲུབ་པ་མདོ་སྔགས་ཐམས་ཅད་ཀྱི་བཅུད་བསྡུས་པ་ལམ་གཞན་ལ་ལྟོས་མི་དགོས་པ་ཞིག་ཞུ་ལགས། ཞེས་ཞུས་པས། དེ་ཡིས་དེ་ལྟར་རང་སེམས་རྟོགས་པའི་ཞུ་བ་ཤིན་ཏུ་བདེན་མོད། འོན་ཀྱང་སྙིགས་མའི་སེམས་ཅན་ལ་ཕན་ཞིང་འགྲོ་དོན་འབྱུང་བས། ལམ་ཟབ་བླ་མ་སྒྲུབ་ཚུལ་འདི་ལྟ་བུ་ཉམས་སུ་ལོངས་ལ། གཞན་ལའང་སྟོན་ཅིག་ཅེས་གསུངས་ཤིང་སྨིན་ལམ་དབང་གི་ཆུ་བོ། ཕྱི་སྒྲུབ་བྱིན་རླབས་འབྱུང་གནས། ནང་སྒྲུབ་འཁོར་འདས་རང་གྲོལ། གསང་སྒྲུབ་ཡེ་ཤེས་རྒྱ་མཚོ། དེ་ཁོ་ན་ཉིད་སྤྲོས་བྲལ་མཐར་ཕྱིན། རྩ་རླུང་རྡོ་རྗེའི་ཕྲེང་བ། རྫོགས་རིམ་མཉམ་ཡངས་མཐའ་བྲལ། གེགས་སེལ་བདེ་བའི་རྡོ་རྗེ། ཕྲིན་ལས་ཁ་བསྒྱུར་གཞན་ཕན་སྙིང་པོ་རྣམས་དབང་ལུང་མན་ངག་ལག་ཁྲིད་དང་བཅས་པ་ཡོངས་སུ་རྫོགས་པར་གནང་བའི་མོད་ལ་འདི་སྐད་གསུངས། ཀྱེ་མ་ཧོཿ

སྙིགས་མ་ལྔ་བདོའི་དུས་ཀྱི་ཚེ། །འཁོར་འདས་བདག་པོ་བླ་མ་ལ། །གུས་པ་ལྷོད་ཅིང་བརྙས་པ་བྱེད། །དེས་ནི་རང་རྒྱུད་མི་གྲོལ་ཞིང༌། །ཐར་པ་ཐོབ་པ་ག་ལ་སྲིད། །ལམ་ཟབ་བླ་མ་སྒྲུབ་པའི་ཐབས། །སྨིན་ལམ་ཕྱི་ནང་གསང་བ་དང༌། །ཡང་གསང་སྒྲུབ་ཐབས་རྫོགས་པའི་རིམ། །རྩ་རླུང་གེགས་སེལ་ཁ་བསྒྱུར་བཅས། །མ་བུ་དགུས་ནི་ཟབ་ལམ་ཚང༌། །འདི་ལས་རྒྱས་དང་བསྡུས་པ་སོགས། །རང་བཟོ་མི་བྱ་ཚད་མར་ཟུང༌། །སྐལ་པར་ལྡན་ངེས་སློབ་མ་ལ། །དབང་ལུང་ཁྲིད་དང་མན་ངག་བཅས། །སྟོན་ཚེ་གཅིག་གསུམ་ལྔ་བདུན་དགུ། །བཅུ་གཅིག་བཅུ་གསུམ་བཅོ་ལྔ་དང༌། །བཅུ་བདུན་བཅུ་དགུ་ཉེར་གཅིག་དང༌། །ཉེར་གསུམ་ཉེར་ལྔ་མན་ཆོད་ཀྱི། །ཟུང་མིན་སློབ་མར་སྦྱིན་བྱ་ཞིང༌། །དེ་ཡང་དམ་ཚིག་བསྲུང་བ་དང༌། །བླ་མ་བཀུར་ཞིང་སྒྲུབ་ལ་བརྩོན། །ལམ་འདི་ཐོབ་ནས་ཐུན་བཞིའམ། །གཉིས་སམ་གཅིག་ཏུ་མི་ཆག་པའི། །དམ་བཅའ་འཛིན་ལས་གཞན་རྣམས་ལ། །སྤེལ་ན་སེངྒེའི་འོ་མ་ནི། །སྣོད་ངན་བླུགས་ལྟར་ཆུད་ཟའོ། །ལམ་ཟབ་འདི་ནི་མདོ་སྔགས་ཀྱི། །སྙིང་པོ་ཡིན་ནོ་སེམས་ལ་ཆོངས། །ངར་འཛིན་འདོད་ཆེན་དམ་མི་བསྲུང༌། །ལམ་ཟབ་ཐོབ་པས་ཆོག་སེམས་པའི། །སློབ་མ་ཁ་མཁས་ཁྲེལ་མེད་ལ། །འདི་ནི་རླུང་ཕྱོགས་ཙམ་དུའང་མིན། ཁྱོད་ཀྱང་སྔོན་གྱི་སྨོན་ལམ་དང༌། །ད་ལྟའི་འཕྲལ་རྐྱེན་གྱིས་བསླད་པའི། །སྙིང་གྲོགས་འགའ་ཡིས་སྙིང་རྐུ་ཞིང༌། །དྲིན་ལན་ངན་གྱིས་འཇལ་སྲིད་ཀྱང༌། །བླ་མ་སྒོམ་ཞིང་རང་ངོ་ལྟོས། །བཟོད་པའི་གོ་དང་ལྡན་པའི་ངང༌། །ཞི་བའི་ཐབས་ཀྱིས་བཟློག་བྱ་ཡི། །དྲག་པོས་མི་བྱ་དམ་ཚིག་ཡིན། །དམ་མེད་སློབ་མའི་གྲིབ་སེལ་གྱིས། །འདུས་བྱས་ཚེ་ལ་ཐོ་འཚམ་འབྱུང༌། །འོན་ཀྱང་ཚེ་ཡི་བར་ཆད་ལ། །བླ་མའི་ཚེ་སྒྲུབ་རང་བྱིན་རླབས༑ ༑ཚེ་ཡི་འདུ་བྱེད་བརྟན་པར་མོས། །ལམ་ཟབ་འདིས་སྨིན་སློབ་མ་ནི། །སྐྱ་སེར་བུད་མེད་བཅས་པའི་ཚོགས། །དམ་ཚིག་གཙང་བ་འགའ་ཟུང་གིས། །བརྟན་བཞུགས་རྟེན་འབྲེལ་སྒྲིག་པ་སོགས། །གལ་ཆེའི་དུས་སུ་ང་ཉིད་ལ། །དད་པས་གསོལ་བ་བཏབ་པ་ན། །ཉམས་སམ་རྨི་ལམ་ལུང་སྟོན་འགྱུར། །དེ་ལ་གང་བྱུང་འབད་བསྒྲུབས་ན། །ཚེ་ཡི་བར་ཆད་ངེས་པར་སེལ༑ ༑དམ་མེད་སློབ་མ་སྙིང་རིང་ལ། །ཆོས་དང་ཟང་ཟིང་འབྲེལ་བ་སྤང༌། །བཤགས་པའི་ཐབས་ལ་འབད་རྩོལ་གྱིས། །སོ་བརྒྱད་ཞེ་དགུ་ལ་སོགས་ལ། །ཉམས་གྲིབ་འབྱུང་ངོ་ཡིད་ལ་ཟུང༌༑ ༑གཞན་ཡང་དགོས་པ་གལ་ཆེ་བ། །བྱུང་ཚེ་ལམ་འདི་ཉམས་བླང་ཞིང༌། །ང་ལ་གསོལ་བ་བཏབ་པ་ན། །གང་ཡིན་ལུང་བསྟན་གསལ་བོར་མཐོང༌། །ལམ་ཟབ་འདི་དང་འཕྲད་པའི་མི༑ ༑དམ་གཙང་ཉམས་ལེན་ལ་འབད་ཅིང༌། །ཐུགས་འཛིན་དམ་བཅའ་མ་ཆག་ན། །སྐྱེ་བ་འདི་འོག་བརྒྱུད་པའི་ཚེ། །ལྷ་མིའི་གོ་འཕང་མ་གཏོགས་པ། །ངན་སོང་གསུམ་དང་ལྷ་མིན་དང༌༑ ༑ལོག་པའི་སྐྱེ་བ་བླངས་སྲིད་ན། །དམ་པ་ང་ཡིས་འགྲོ་རྣམས་བསླུས། །དེ་ཕྱིར་གཅེས་པར་འཛིན་པ་དང༌། །གདམས་པ་འཚོ་ཤེས་སྤྱད་པར་གྱིས། །དེས་ནི་བདག་གཞན་མ་ལུས་པའི༑ ༑དོན་གཉིས་འགྲུབ་ལ་ཚེགས་མེད་དོ། །ཞེས་གསུངས་པའི་མོད་ཚིག་དོན་ལ་ངེས་པ་རྙེད་པར་བྱས་ནས་གཉིད་ལས་ལྡང་བའི་འདུན་པ་བགྱིས་མ་ཐག་ནམ་ལངས་ཀྱི་ཐུན་ལ་འཇུག་རན་པར་སྣང་བའི་ཚེ།

གོང་གི་ཚིག་དོན་རྣམས་ཀྱང་ཆད་ལྷག་མེད་པར་གསལ་ཞིང་དག་པར་སེམས་ལ་འཇགས་པ་བྱུང༌། ཞེས་པའང་འཁྲུལ་སྣང་བདེན་བཟུང་དད་ལྡན་མགོ་བོ་སྐོར་ཕྱིར་འབྲི་གུང་པ་ཆོས་ཀྱི་གྲགས་པས། ལྕགས་ལུག་ཟླ་བ་ལྔ་པའི་ཉེར་དགུ་ལ། ཕོ་བྲང་བཀྲ་ཤིས་ཚུགས་སུ་མགྱོགས་པར་བྲིས་སོ།། །།སརྦ་མངྒ་ལཾ།།