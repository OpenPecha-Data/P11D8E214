༄༅། །དཔལ་དུས་ཀྱི་འཁོར་ལོའི་བསྐྱེད་རྫོགས་ཀྱི་གདམས་པ་ཟབ་ལམ་རྡོ་རྗེའི་རྣལ་འབྱོར་སྦྱོར་བ་ཡན་ལག་དྲུག་གི་ཁྲིད་ཡིག་རྣམ་འབྱེད་ཤིང་རྟ་ཞེས་བྱ་བ་བཞུགས་སོ།།

དཔལ་དུས་ཀྱི་འཁོར་ལོའི་བསྐྱེད་རྫོགས་ཀྱི་གདམས་པ་ཟབ་ལམ་རྡོ་རྗེའི་རྣལ་འབྱོར་སྦྱོར་བ་ཡན་ལག་དྲུག་གི་ཁྲིད་ཡིག་རྣམ་འབྱེད་ཤིང་རྟ་ཞེས་བྱ་བ། བླ་མ་དང་དང་པོའི་སངས་རྒྱས་དུས་ཀྱི་འཁོར་ལོ་ལ་ཕྱག་འཚལ་ལོ། །ཤེས་དང་ཤེས་བྱའི་དངོས་པོའི་དྲ་བ་རྣམས། །མ་ལུས་རང་གཟུགས་གསལ་པོར་རང་ཤར་བའི། །ཤེལ་དཀར་མེ་ལོང་གསལ་བའི་མཐུ་མངའ་བ། །དང་པོའི་སངས་རྒྱས་དེ་ལ་གུས་པས་འདུད། །རྣམ་ཀུན་མཆོག་ལྡན་སྟོང་ཉིད་ཡེ་ཤེས་མཆོག །མཆོག་གི་དང་པོ་རྡོ་རྗེའི་རྣལ་འབྱོར་ལམ། །ལམ་བཟང་ཡན་ལག་དྲུག་གི་ཟབ་གསལ་ཆོས། །ཆོས་སྟོན་ཆོས་རྒྱལ་རིགས་ལྡན་ཚོགས་ལ་འདུད། །ཤེས་དང་ཤེས་བྱའི་ཆོས་རྣམས་རྣམ་དག་དག་པའི་རོལ་པ་ལས། །ལས་དང་ལས་ཀྱི་དུཿཁ་ཁ་བའི་རྡུལ་ཕྲན་རབ་ཏུ་འདྲེན། །འདྲེན་པ་འདྲེན་པའི་ལྷ་མཆོག་མཆོག་རྣམས་རྣམ་ཀུན་སྦྱོར་བ་དྲུག །དྲུག་ཀྱང་དྲུག་ཏུ་སྟོན་མཁས་མཁས་ཚོགས་ཚོགས་མཆོག་ཤེས་དེར་འདུད། །སྐལ་བཟང་སྐྱེ་རྒུའི་འདབ་བརྒྱ་ཇི་སྙེད་པ། །ཐུབ་བསྟན་ངེས་གསང་དོན་འདོམ་ཀླུང་ལམ་དུ། །རྡོ་རྗེའི་རྣལ་འབྱོར་སྣ་ཚོགས་ཤིང་རྟ་ཡིས། །ཉེར་འཛིན་དྲ་བའི་འཛུམ་སྟོང་ཆེར་སྤེལ་ཡང༌། །དེང་སང་སྐལ་ངན་ས་འཛིན་རྫུན་བག་གི། །ལོག་བཤེས་ཏརྐ་གྱི་ནའི་སྔོ་བསངས་མ། །ཟློས་གར་མགྲིན་བརྒྱ་འཁྲོལ་འདི་མི་བཟོད་པར། །རྒྱུད་རྒྱལ་ཏི་མའི་གྲོང་གི་འཆིང་དབང་ལས། །ཟླ་བཟང་སྤྲིན་འཛིན་གར་གྱི་འཇོ་སྒེག་གིས། །ལེགས་ཐོན་ལེགས་བཤད་སྨིག་རྒྱུའི་ལྡིང་ཁང་དུ། །ཟབ་དོན་མིག་གསུམ་པ་ཡི་གཙུག་གི་ནོར། །ནོངས་ཉེས་དགའ་བ་བརྒྱ་པས་མ་འགོངས་ཤིང༌། །རྨོངས་འཁྲུལ་རླུང་གི་ཤིང་རྟས་མ་བསྒྲིབས་པར། །བརླང་མིན་ངག་འཇམ་དྲི་བཞོན་གྱིས་དྲངས་ཏེ། །ལེགས་བཤད་རྣམ་བཀྲའི་ལང་ཚོ་ངོམ་བཞིན་དུ། །ཕྱོགས་སུ་འགྲོ་བྱེད་ཕྲེང་བའི་ཟིལ་དངར་གྱི། །སྐལ་བཟང་འདབ་སྟོང་དགོད་པའི་འཕྲོག་བྱེད་འདི། །རྣམ་གཡེང་པྲ་ཙཱ་ཡ་སྤྲིན་གྱི་སོ་ཅན་ལ། །མྱུར་བར་འགོང་སྟེ་སྐྱོ་མེད་གནས་ཕྱེ་ཡི། །མོས་ལྡན་དགའ་བས་ལོངས་ཤིག་སྤྲོ་དགའ་བརྟས། །ཞེས་མཆོད་པར་བརྗོད་པ་དང༌།

བཤད་པར་དམ་བཅའ་བ་སྔོན་དུ་བཏང་ནས། རྒྱུད་ཀྱི་རྒྱལ་པོ་དཔལ་དུས་ཀྱི་འཁོར་ལོའི་བསྐྱེད་རྫོགས་ཀྱི་གདམས་པ་ཟབ་ལམ་རྡོ་རྗེའི་རྣལ་འབྱོར་ཆེན་པོ། སྦྱོར་བ་ཡན་ལག་དྲུག་གི་ཁྲིད་ཀྱི་རིམ་པ་འདི་ཉིད་འཆད་པ་ལ་གསུམ་སྟེ། རྒྱུད་སྡེ་གང་ལས་བྱུང་བ་དང༌། དེ་དག་གང་ལས་བརྒྱུད་པ་དང༌། བརྒྱུད་པ་དེ་ལས་བྱུང་བའི་གདམས་པའོ། །དང་པོ་ནི། དཔལ་དུས་ཀྱི་འཁོར་ལོ་རྩ་བའི་རྒྱུད་ལས། སོ་སོར་སྤོང་དང་བསམ་གཏན་དང༌༑ ༑སྲོག་རྩོལ་དེ་བཞིན་འཛིན་པ་དང༌། །རྗེས་སུ་དྲན་དང་ཏིང་ངེ་འཛིན། །སྦྱོར་བ་ཡན་ལག་དྲུག་ཏུ་འདོད། །ཅེས་དང༌། གསང་འདུས་རྒྱུད་ཕྱི་མ་ལས། སྒྲུབ་པ་ཡི་ནི་དམ་ཚིག་དང༌༑ ༑དེ་བཞིན་ཉེ་བར་བསྙེན་པ་དང༌། །སྒྲུབ་པ་དོན་གྱི་དམ་ཚིག་དང༌། །སྒྲུབ་པ་ཆེན་པོ་དག་དང་ནི། །ཞེས་དང༌། ཀྱཻ་རྡོ་རྗེ་བརྟག་པ་དང་པོའི་ལེའུ་བརྒྱད་པ་ལས། དང་པོ་ནག་པོ་རབ་ཏུ་བསྒོམ། །གཉིས་པ་དམར་པོའི་རྣམ་པར་བསྒོམ། །གསུམ་པ་ལ་ན་སེར་པོར་བསྒོམ། །བཞི་པ་ལྗང་གུ་དེ་བཞིན་ནོ། །ལྔ་པ་ཁ་དོག་སྔོན་པོ་དང༌། །དྲུག་པ་དཀར་པོའི་ལུས་ཅན་ནོ། །ཡན་ལག་དྲུག་བསྒོམས་རྣལ་འབྱོར་པས། །དགའ་བྲལ་མཐའ་ཡང་དེ་བཞིན་ནོ། །ཞེས་དང་འཁོར་ལོ་སྡོམ་པ་དང༌། །སྔགས་བཟླས་པ་དང་བསམ་གཏན་དང༌། བདེ་བ་ཡིས་ནི་འགྲུབ་པར་འགྱུར༑ ༑ཞེས་སྔགས་བཟླས་པ་ནི་སྲོག་རྩོལ་ཡིན་ལ། དེའི་རྗེས་སུ་འཛིན་པ་ཤུགས་བསྟན་དང༌། དེ་བཞིན་དུ་བསམ་གཏན་དངོས་སུ་དང༌། སོར་སྡུད་ཤུགས་བསྟན། བདེ་བ་ཞེས་ཏིང་འཛིན་ཡོངས་སུ་བསྟན་ནས་རྗེས་སུ་དྲན་ཤུགས་བསྟན་དུ་བཤད་པའོ། །དེ་ལྟར་རྒྱུད་སྡེ་ཐམས་ཅད་དུ་གསལ་བར་བཤད་ནས་ཀྱང་དུས་ཀྱི་འཁོར་ལོ་ཤིན་ཏུ་དམིགས་བསལ་ནས་གསུངས་ཏེ། རྒྱ་འགྲེལ་དྲི་མ་མེད་པའི་འོད་ཀྱི་དགོངས་པ་བླངས་ཏེ་དུས་འཁོར་ཆེན་པོས། གང་གིས་མཆོག་གི་དང་པོའི་སངས་རྒྱས་མི་ཤེས་པ་དེས། མཚན་ཡང་དག་པར་བརྗོད་པ་མི་ཤེས་སོ། །གང་གིས་མཚན་ཡང་དག་པར་བརྗོད་པ་མི་ཤེས་པ་དེ་འཁོར་བ་པ་སྟེ།

ཞེས་གསུངས་ལ། མཚན་ཡང་དག་པར་བརྗོད་པ་ནི་སྦྱོར་བ་ཡན་ལག་དྲུག་གི་རྩ་བ་ཡིན་ཏེ། ནཱ་རོ་པཎ་ཆེན་གྱིས། དེ་ནས་དཔལ་ལྡན་རྡོ་རྗེ་འཆང༌། །ཞེས་པ་ནས། ཡེ་ཤེས་སྐུ་ཉིད་ཁྱོད་ལ་འདུད། །ཅེས་པའི་བར་གྱི་ཡན་ལག་དྲུག་བསྒོམ་པའི་ཐབས་དང་དེའི་ངོ་སྤྲོད་གསུངས་ལ། ཡང་མན་ལུང་བས། གཙུག་ཏོར་ཆེན་པོ་རྨད་བྱུང་གཙུག །ཞེས་པ་ནས། རྡོ་རྗེ་ལྕགས་ཀྱུ་ཞགས་པ་ཆེ། །ཞེས་པའི་བར་གྱི་ཡན་ལག་དྲུག་བསྒོམ་ཚུལ་བཤད་པ་ཡིན་ཞེས་གསུངས་སོ། །དེས་ན་བདེ་དགྱེས་གསང་གསུམ་སོགས་ཚད་ལྡན་གྱི་རྒྱུད་མཐའ་དག་ནས་གསུངས་ཤིང༌། ཁྱད་པར་དུ་དཔལ་དུས་ཀྱི་འཁོར་ལོ་ནས་སྤྲོས་པ་ཆེར་གསུངས་པ་དག་གོ། །གཉིས་པ་དེ་དག་གང་ལས་བརྒྱུད་པ་ནི། དཔལ་དང་པོའི་སངས་རྒྱས། ཟླ་བ་བཟང་པོ། ལྷ་དབང་གཟི་བརྗིད་ཅན། ཟླ་བས་བྱིན། ལྷའི་དབང་ཕྱུག །སྣ་ཚོགས་གཟུགས། ལྷའི་དབང་ལྡན། འཇམ་དབྱངས་གྲགས་པ། པདྨ་དཀར་པོ། རྣམ་རྒྱལ་གཤིན་རྗེ་བཟང་པོ། ཕྱག་དམར། ཁྱབ་འཇུག་སྦས་པ། ཉི་མ་གྲགས། ཤིན་ཏུ་བཟང༌། རྒྱ་མཚོ་རྣམ་རྒྱལ། རྒྱལ་དཀའ། ཉི་མ། སྣ་ཚོགས་གཟུགས༑ ཟླ་བའི་འོད། མཐའ་ཡས་ས་སྐྱོང༌། དཔལ་སྐྱོང་དུས་ཞབས་པ་ཆེ་བ། དུས་ཞབས་པ་ཆུང་བ། ཁ་ཆེ་པཎྜི་ཏ་ཟླ་བ་མགོན་པོ། འབྲོག་ལོ་ཙཱ་བ་ཤེས་རབ་གྲགས་པ། སྒོམ་པ་དཀོན་མཆོག་སྲུང༌། སྒྲོ་སྟོན་སྣམ་ལ་བརྩེགས། ཡུ་མོ་གྲུབ་མི་བསྐྱོད་རྡོ་རྗེ། ཐུགས་སྲས་དྷརྨེ་ཤྭ་ར། མཁས་པ་ནམ་མཁའ་འོད། མཁའ་འགྲོའི་དབང་ཕྱུག་ཇོ་འབུམ་ཆེན་པོ། སེ་མོ་ནམ་མཁའ་རྒྱལ་མཚན། འཇམ་དབྱངས་གསར་མ་བ། ཀུན་མཁྱེན་ཆོས་སྐུ་འོད་ཟེར། ཀུན་སྤངས་ཐུགས་རྗེ་བརྩོན་འགྲུས། བྱང་སེམས་རྒྱལ་བ་ཡེ་ཤེས། མཁས་བཙུན་ཆོས་ཀྱི་རྗེ། ཐུགས་རྗེའི་དབང་ཕྱུག་པདྨ་དཀར་པོ། བསྟན་པའི་སྲོག་ཤིང་དྷརྨ་རཱ་ཛ། མཁས་པའི་དབང་པོ་ཉ་དབོན་ཆེན་པོ། གྲུབ་དབང་ཀུན་དགའ་བློ་གྲོས། ས་ལོ་ཐམས་ཅད་མཁྱེན་པ། ལོ་ཆེན་རཏྣ་བྷ་དྲ། གླིང་སྨད་རིན་ཆེན་འབྱོར་ལྡན། ཀུན་མཁྱེན་དམ་པ་འཇམ་དབྱངས་རིན་ཆེན།

གྲུབ་པའི་དབང་ཕྱུག་ནམ་མཁའ་ལྷུན་གྲུབ།་་་་་ཨཱ་ཀཱ་ཤ་ནི་རཱ་བྷོ་ག །དེ་ཉིད་ཀྱིས་བདག་ལ་བསྩལ་བ་སྟེ་བརྒྱུད་པའི་རིམ་པ་དག་གོ། །དེ་ལྟར་ན་བོད་ཡུལ་སྐྱོ་མེད་ཀྱི་ཁྱོན་ཆེན་པོ་འདིར་ཡན་ལག་དྲུག་གི་ཁྲིད་རྒྱུ་སྐར་གྱི་ཕྲེང་བ་ལྟར་དཔག་གིས་མི་ལང་བའི་ནང་ནས་ཆེས་མཆོག་ཏུ་འཕགས་པ། ཀུན་མཁྱེན་ཆེན་པོ་ནས་བརྒྱུད་པ་གངས་ཅན་བསྟན་པའི་མངའ་བདག་དཔལ་ལྡན་ས་སྐྱ་པ་ཆེན་པོ་ནས་རིམ་པར་བརྒྱུད་དེ་བརྒྱུད་པ་གཞན་གྱིས་མ་བསླད་པ་དེ་དག་ནི་སྐར་ཚོགས་ཀྱི་དབུས་སུ་ནམ་མཁའི་ནོར་བུ་ལྷག་པ་ལྟ་བུ་ཆེས་ཆེར་འཕགས་པ་ཁོ་ན་དག་གོ། །བརྒྱུད་པ་དེ་ལས་བྱུང་བའི་གདམས་པ་འདི་སྟོན་པའི་སློབ་དཔོན་ནི། ཡང་དག་པ་དང༌། ཡང་དག་པ་མ་ཡིན་པའི་སློབ་དཔོན་དང༌། སློབ་མའི་མཚན་ཉིད་དག་གོ། །སློབ་དཔོན་མཚན་ཉིད་དང་ལྡན་པ་ནི། བསྡུས་པའི་རྒྱུད་ལས། དང་པོར་ཡང་དག་བསྟན་བྱ་བླ་མ་དག་ཀྱང་དམ་ཚིག་ལྡན་ཞིང་རྡོ་རྗེའི་ཐེག་ལ་ལྷག་པར་གནས། །དེ་ཉིད་སྒོམ་ཞིང་མ་ཆགས་དྲི་མ་དག་དང་རྣམ་པར་བྲལ་ཞིང་བཟོད་པའི་ངང་ཚུལ་ལམ་ལ་ཞུགས། །སློབ་མ་རྣམས་ལ་ལམ་ནི་སྦྱིན་བྱེད་དམྱལ་བའི་འཇིགས་པ་འཕྲོག་ཅིང་དེ་ཉིད་ལས་ནི་ཚངས་སྤྱོད་ལྡན། །བདུད་རྣམས་ལ་ནི་རྡོ་རྗེའི་དབྱུག་པ་དེ་ཡང་འཛིན་མའི་གཞི་ལ་རྡོ་རྗེ་སེམས་དཔར་རབ་གྲགས་པའོ། །ཞེས་གསུངས་ཤིང༌། ཡང་དེ་ཉིད་ལས། སངས་རྒྱས་ཞལ་འདི་གང་གི་ཐུགས་དང་ཞལ་ལས་གནས་པར་གྱུར་པ་དེ་ནི་དཔལ་ལྡན་བླ་མའོ། །ཞེས་བླ་མ་མཚན་ཉིད་ཐམས་ཅད་དང་ལྡན་ཞིང་ཁྱད་པར་དུ་དབང་བཞིའི་དོན་རྟོགས་ཤིང༌། དེ་ཉིད་གཞན་ལ་སྟོན་ནུས་པ་ཞིག་དགོས་པའི་ཕྱིར། མཚན་དང་མི་ལྡན་པའི་བླ་མ་ནི། ཡང་དེ་ཉིད་ལས། ང་རྒྱལ་དང་ལྡན་ཁྲོས་ནས་ཟིལ་མནན་དམ་ཚིག་ཀུན་བྲལ་རྫས་ལ་བརྐམ་ཞིང་ཐོས་པ་དག་ཀྱང་མེད། །སློབ་མ་རྣམས་ནི་བསླུ་བ་དོན་དུ་གཉེར་ཞིང་མཆོག་གི་དགེ་བའི་གནས་ལས་སེམས་ཉམས་དབང་མ་བསྐུར། །ལོངས་སྤྱོད་དག་ལ་རབ་ཆགས་བག་མེད་རྩུབ་མོའི་ཚིག་དང་བཅས་ཤིང་དབང་པོའི་དོན་དུ་འདོད་ལྡན་པ། །དེ་ཉིད་དམྱལ་བ་བཞིན་དུ་སློབ་མ་མཁས་པ་རྣམས་ཀྱིས་རྫོགས་པའི་བྱང་ཆུབ་རྒྱུར་ནི་སྤང་བར་བྱ། །ཞེས་དེ་ལྟ་བུའི་བླ་མ་ནི་རྫོགས་བྱང་གི་རྒྱུ་དམྱལ་བ་དང་འདྲ་བས་སྤང་བར་བཤད་དོ། །ཆོས་ཉམས་སུ་ལེན་པའི་སློབ་མའི་མཚན་ཉིད་ནི།

ཡང་དེ་ཉིད་ལས། ཟབ་ཅིང་རྒྱ་ཆེ་ལ་སེམས་བླ་མའི་ངེས་པ་ལ་དགའ་སྟོང་པའི་ངང་ཚུལ་དང་ལྡན་ཡོན་ཏན་ཤེས། །ཐར་པ་དོན་གཉེར་རྒྱུད་ལ་གུས་ཤིང་གཡོ་བ་མིན་པའི་སེམས་ལྡན་དེ་ཉིད་ཐོབ་པ་ཤིན་ཏུ་སྦེད། །གདུག་པ་རྣམས་ཀྱི་གྲོགས་ཉམས་སློབ་མ་དེ་ཉིད་བླ་མ་མཁས་པ་རྣམས་ཀྱིས་ཤིན་ཏུ་བསྡུ་བར་བྱ། །ཤེས་རབ་དབང་ལ་སོགས་པའི་རྒྱུད་དེ་གཞན་ཞེས་བྱ་བར་སླར་ཡང་འབྲིང་པོ་བསོད་ནམས་དག་གི་རྒྱུར། །ཞེས་གསུངས་པས། སློབ་མ་མཚན་ཉིད་དང་ལྡན་པ་དེ། དུས་ཀྱི་དཀྱིལ་འཁོར་རྡུལ་ཚོན་རས་བྲིས་སུ་དབང་མ་ཚང་བ་མེད་པ་ཐོབ་པར་བྱ་དགོས་པའི་ཤེས་བྱེད་དག་གོ། །གསུམ་པ་བརྒྱུད་པ་དེ་ལས་བྱུང་བའི་གདམས་པ་ལ་གསུམ། སྔོན་འགྲོ། དངོས་གཞི། རྗེས་སོ། །དང་པོ་སྔོན་དུ་འགྲོ་བ་ལའང་གསུམ། ཐུན་མོང་དང༌། ཐུན་མོང་མ་ཡིན་པ་དང༌། ཁྱད་པར་དང་གསུམ། དང་པོ་ལ་བཞི་ལས༑ ཇི་སྐད་དུ། དལ་འབྱོར་རྟེན་སོགས་རྙེད་དཀའ་བསམ། །ངེས་ཤེས་གསུམ་དང་ལྡན་བྱས་ལ། །ཞེས་གསུངས་པས། ཚེ་འདི་ལ་མངོན་པར་ཞེན་པའི་གཉེན་པོར་དལ་འབྱོར་རྙེད་དཀའ་བ་བསམ་པ། སྙོམ་ལས་དང་ལེ་ལོའི་གཉེན་པོར་འཆི་བ་མི་རྟག་པ་བསམ་པ། སྲིད་པ་ལ་བདེ་བར་འཛིན་པའི་གཉེན་པོར་འཁོར་བའི་ཉེས་དམིགས་བསམ་པ། དལ་འབྱོར་གྱི་ལུས་དོན་ཡོད་དུ་བྱ་བའི་ཕྱིར་ལས་རྒྱུ་འབྲས་བསམ་པ་རྣམས་ཏེ། དེ་ལྟར་ཐུན་མོང་གི་སྔོན་འགྲོ་བཞི་པོ་སྤྱི་འགྲོ་ལྟར་ཞེ་ཐག་པ་ནས་རང་རྒྱུད་ལ་འདྲེ་ངེས་བསམ་པར་བྱའོ། །གཉིས་པ་ཐུན་མོང་མ་ཡིན་པའི་སྔོན་འགྲོ་ལའང་བཞི་སྟེ། ཇི་སྐད་དུ། སྐྱབས་འགྲོ་སེམས་བསྐྱེད་ཡིག་བརྒྱ་བཟླས། །མཎྜལ་དབུལ་ཞིང་བླ་མ་བསྒོམ། །ཞེས་པ་བཞི་ལས། དང་པོ་རྒྱུད་སྣོད་རུང་དུ་སྒྲུབ་པ་སྐྱབས་འགྲོ་དང་སེམས་བསྐྱེད་ཀྱི་ཁྲིད་ནི། བདེ་བའི་སྟན་ལ་འདུག་སྟེ། རང་ཉིད་གང་དུ་འཁོད་པའི་གནས་འདི་ཉིད་ཐ་མལ་དུ་འཛིན་པ་སྤངས་ཏེ། འོག་མིན་ནམ། དགའ་ལྡན་ནམ། བདེ་བ་ཅན་ལ་སོགས་པ་དག་པའི་ཞིང་གི་ཡོན་ཏན་མཐའ་ཡས་པ་བཀོད་པ་དུ་མས་རྣམ་པར་བཀྲ་བའི་དབུས་སུ་རིན་པོ་ཆེའི་གཞལ་མེད་ཁང་ཤིན་ཏུ་མཛེས་པའི་ནང་དུ།

རང་གི་མདུན་གྱི་ནམ་མཁར་སེང་གེ་བརྒྱད་ཀྱིས་བཏེག་པའི་རིན་པོ་ཆེའི་ཁྲི་རྒྱ་ཆེ་བའི་སྟེང་དུ་རང་གི་རྩ་བའི་བླ་མ་དེ་ཉིད་བཅོམ་ལྡན་འདས་རིགས་དྲུག་པ་རྡོ་རྗེ་འཆང་ཆེན་པོ་སྐུ་མདོག་ཨིནྡྲ་ནཱི་ལའི་ལྷུན་པོ་ལ་ཉི་མའི་འོད་ཀྱིས་རེག་པ་ལྟར་སྔོ་བསངས་འོད་འཕྲོ་བ། ཞལ་གཅིག་པ། ཤིན་ཏུ་འཛུམ་པ། ཕྱག་གཉིས་ཀྱིས་རྡོ་རྗེ་དང་དྲིལ་བུ་ཐུགས་ཀར་བསྣོལ་ཐབས་སུ་འཛིན་པ། དབུ་སྐྲ་མཐོན་མཐིང་ཐོར་ཚུགས་ཅན་རིན་པོ་ཆེ་སྣ་ཚོགས་པའི་རྩེ་ཕྲན་ལ་སོགས་པའི་རྒྱན་དུ་མས་མཛེས་པར་བརྒྱན་པ། ལྷ་རྫས་ཀྱི་གོས་སྣ་ཚོགས་ཀྱི་ན་བཟས་བཀླུབས་པ། ཞབས་རྡོ་རྗེའི་སྐྱིལ་མོ་ཀྲུང་གི་བཞུགས་པ། ལོངས་སྤྱོད་རྫོགས་པའི་སྐུ་མཚན་དང་དཔེ་བྱད་བཟང་པོས་ཡོངས་སུ་བརྒྱན་པ། དེའི་མཐའ་སྐོར་དུ་སངས་རྒྱས་དཀོན་མཆོག་ཉིད་རྣམ་པ་སྤྲུལ་སྐུའི་ཆ་ལུགས་ཅན། རྒྱལ་བ་རིགས་ལྔའི་བདག་ཉིད་དུ་མས་བསྐོར་བ། དེ་དག་གི་གཡས་སུ་སེངྒེའི་ཁྲི་ལ་བྱང་ཆུབ་སེམས་དཔའི་དགེ་འདུན་དཀོན་མཆོག་ནི་ཐབས་ཀྱི་སེམས་དཔའ་སྤྱན་རས་གཟིགས་དང༌། ཤེས་རབ་ཀྱི་སེམས་དཔའ་འཇམ་དཔལ་དང༌། མཐུ་སྟོབས་ཀྱི་སེམས་དཔའ་གསང་བའི་བདག་པོ། བསྐལ་བཟང་གི་སེམས་དཔའ་བྱམས་པ་ལ་སོགས་པས་གཙོ་མཛད་པའི་བྱང་ཆུབ་སེམས་དཔའ་ནི་བསམ་གྱིས་མི་ཁྱབ་པ་ཐམས་ཅད་ལོངས་སྐུའི་ཆ་ལུགས་མཚན་དཔེས་བརྒྱན་པ། གཡོན་དུ་ཉན་ཐོས་ཀྱི་དགེ་འདུན་འཕགས་པ་དགྲ་བཅོམ་པ་ཤཱ་རིའི་བུ་དང༌། མཽདྒལ་གྱི་བུ་ལ་སོགས་པ་མཆོག་བརྒྱད་དང༌། རང་སངས་རྒྱས་རྣམས་ཀྱང་མཚན་དཔེ་རབ་ཏུ་ལྡན་ཡང་ལྟར་སྣང་ཅུང་ཟད་མི་གསལ་བ། རྒྱབ་ཏུ་རིན་པོ་ཆེའི་ཁྲི་ལ་དམ་ཆོས་དཀོན་མཆོག་ནི་སངས་རྒྱས་བྱང་སེམས་ཉན་རང་དེ་དག་ཐམས་ཅད་ཀྱི་གསུང་དབྱངས་ཡན་ལག་དྲུག་ཅུའི་ངོ་བོར་ཡོངས་སུ་རྫོགས་པ་ཉིད་ཆོས་དཀོན་མཆོག་ཡིན་མོད་ཀྱང་རྣམ་པ་མཚོན་བྱེད་དུ་པུསྟཀ་གྱི་རྣམ་པར་བཞུགས་པ། གཙོ་བོ་དང་རང་གི་མཚམས་ཀྱི་མདུན་དུ་རིན་པོ་ཆེ་སྣ་ཚོགས་ལས་གྲུབ་པའི་དཔག་བསམ་ཤིང་གི་སྡོང་པོ་ཡལ་ག་དང་ལོ་འདབ་ཕྱོགས་བཅུར་རྒྱས་པའི་སྟེང་དུ།

ཕྲིན་ལས་སྣ་ཚོགས་པའི་བདག་ཉིད་ཀྱི་པདྨ་ལྗང་གུ་འདབ་མ་བརྒྱད་པའི་སྟེང་དུ། ཟླ་ཉི་སྒྲ་གཅན་གྱི་སྟེང་དུ་སྐད་ཅིག་གིས་བཅོམ་ལྡན་འདས་དཔལ་དུས་ཀྱི་འཁོར་ལོ་ལྷན་ཅིག་སྐྱེས་པ། ཞལ་དང་མགྲིན་པ་ནག་པོ། ཕྱག་གཉིས་དང་ལྟེ་བ་སྔོན་པོ། ཞབས་གཡས་དམར་མོ་བརྐྱངས་པ། གཡོན་དཀར་པོ་བསྐུམས་པས་དྲག་པོའི་དགའ་མ་ཨུ་མ་དང་བཅས་པ་མནན་པ། ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། ཡུམ་སྣ་ཚོགས་གསེར་མདོག །ཞལ་གཅིག །ཕྱག་གཉིས་ཀྱིས་གྲི་ཐོད་འཛིན་ཅིང་ཞབས་གཡོན་བརྐྱང་ཞིང་གཡས་བསྐུམས་པས་ཡབ་ལ་འཁྱུད་པ། བཅོམ་ལྡན་འདས་ཀྱི་དབུ་སྐྲ་ཐོར་ཚུགས་བཅིངས་པའི་རྩེ་མོར་རིན་པོ་ཆེ་དང་སྣ་ཚོགས་རྡོ་རྗེ་དང༌། ཟླ་བ་ཕྱེད་པ་དང༌། མི་བསྐྱོད་པའི་དབུ་རྒྱན་ཅན། རྡོ་རྗེ་ནོར་བུའི་རྣ་ཆ། མགུལ་རྒྱན། ལག་གདུབ༑ སྐེ་རགས། རྐང་གདུབ། དར་དཔྱངས། ཕྲེང་བས་བརྒྱན་པ། སྟག་ལྤགས་ཀྱི་ཤམ་ཐབས་ལྡན་པ། དེའི་མཐའ་སྐོར་དུ་ཡི་དམ་རྒྱུད་སྡེ་བཞིའི་ལྷ་ཚོགས་དཔག་ཏུ་མེད་པས་བསྐོར་བ། དེ་དག་གི་ཁྲིའི་ཐད་དུ་དམ་པ་ཡེ་ཤེས་ཆོས་སྐྱོང་སྲུང་མ་དམ་ཅན་རྒྱ་མཚོའི་ཚོགས་དང་བཅས་པ་རྣམས་བར་ཆད་སྲུང་ཞིང་དངོས་གྲུབ་སྩོལ་བའི་ཆེད་དུ་བཞུགས་པར་གསལ་བཏབ་ལ། ཕྱོགས་བཅུ་ན་བཞུགས་པའི་བླ་མ་ཡི་དམ་སངས་རྒྱས་ཆོས་ཚོགས་དགེ་འདུན་ཆོས་སྐྱོང་སྲུང་མའི་ཚོགས་དང་བཅས་པ་རྣམས་ལ་སྐྱབས་སུ་མཆིའོ། །ཞེས་པ་སྙིང་ཐག་པ་ནས་བརྒྱ་དང་རྩ་བརྒྱད་བྱའོ། །དེ་ནས་སེམས་བསྐྱེད་པའི་དང་པོ་སྨོན་པ་སེམས་བསྐྱེད་ནི། སངས་རྒྱས་ཆོས་དང་སོགས། ཤོ་ལོ་ཀ་ཚར་གསུམ་ཙམ་དོན་དྲན་པར་བྱ། འཇུག་པ་སེམས་བསྐྱེད་ནི། སེམས་ཅན་ཐམས་ཅད་ཀྱི་དོན་དུ་བདག་ཉིད་རྡོ་རྗེ་འཛིན་པ་ཐོབ་འདོད་ཀྱིས་ལམ་འདིར་འཇུག་པ་དག་གོ། །དེ་ནས་མཐར་སྐྱབས་ཡུལ་དང་གཞལ་ཡས་ཁང་སོགས་མི་བསྡུ་བར་གསལ་བཏབ་པའི་ངང་ནས། འགྲོ་འཆག་ཉལ་འདུག་ཐམས་ཅད་དེའི་ངང་ནས་བྱེད་པ་ནི་སྲུང་འཁོར་མཆོག་ཡིན་ཞེས་བླ་མ་གོང་མ་རྣམས་གསུངས་སོ། །གཉིས་པ་སྡིག་སྒྲིབ་དག་པར་བྱེད་པ་ཡི་གེ་བརྒྱ་པའི་ཁྲིད་ནི།

སྐྱབས་ཡུལ་གསལ་བའི་ངང་ནས། རང་ཐ་མལ་པའི་སྤྱི་བོར་སྟེང་གི་ནམ་མཁའ་ཁྲུ་གང་གི་ཐད་ཙམ་དུ་སེངྒེས་བཏེག་པའི་རིན་པོ་ཆེའི་ཁྲི་ཡངས་པའི་སྟེང་དུ། པཾ་ལས་པདྨ་དཀར་པོ་དང༌། ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཧཱུྂ་ཡིག་དཀར་པོ་སྒྲེང་ཐབས་སུ་གནས་པ་ཡོངས་སུ་གྱུར་པ་ལས། རྡོ་རྗེ་དཀར་པོ་རྩེ་ལྔ་པའི་ལྟེ་བར་ཧཱུྂ་གིས་མཚན་པ་ལས་འོད་འཕྲོས། འཕགས་པ་མཆོད། འགྲོ་བའི་དོན་བྱས། ཚུར་འདུས་ཧཱུྂ་དང་རྡོ་རྗེ་ལ་ཐིམ། དེ་ཡོངས་སུ་གྱུར་པ་ལས་རིགས་ཐམས་ཅད་ཀྱི་བདག་ཉིད་བཅོམ་ལྡན་འདས་དཔལ་དུས་ཀྱི་འཁོར་ལོ་རྡོ་རྗེ་སེམས་དཔའ་སྐུ་མདོག་དཀར་པོ་ཞི་བའི་ཉམས་ཅན། ཞལ་གཅིག །ཕྱག་གཉིས་ཀྱི་གཡས་རྡོ་རྗེ་རྩེ་ལྔ་པ་ཐུགས་ཀར་གཏོད་པའི་ཚུལ་གྱིས་འཛིན་ཅིང་གཡོན་དྲིལ་བུ་དཀུར་བརྟེན་པ། རིན་པོ་ཆེའི་རྩེ་ཕྲན་སོགས་རྒྱན་དུ་མས་བརྒྱན་པ། དར་སྣ་ཚོགས་ཀྱི་ན་བཟས་མཛེས་པ། སེམས་དཔའི་སྐྱིལ་མོ་ཀྲུང་གིས་བཞུགས་པའི་པང་དུ་རྡོ་རྗེ་སེམས་མ་དམར་མོ་གྲི་ཐོད་འཛིན་ཅིང་ཕྱག་ཞབས་ཀྱིས་ཡབ་ལ་འཁྱུད་པ། དར་དང་རིན་པོ་ཆེས་བརྒྱན་པ། ཡབ་ཡུམ་གཉིས་ཀ་རུས་པའི་རྒྱན་གྱིས་བརྒྱན་པ། ཡབ་ཀྱི་དཔྲལ་བར་སྐུ་རྡོ་རྗེའི་བདག་ཉིད་ཨོཾ་དཀར་པོ། མགྲིན་པར་གསུང་རྡོ་རྗེའི་བདག་ཉིད་ཨཱཿདམར་པོ། ཐུགས་ཀར་ཐུགས་རྡོ་རྗེའི་བདག་ཉིད་ཧཱུྂ་ནག་པོ་རྣམས་གནས་པའི་ཧཱུྂ་གི་འོད་ཀྱིས་དེ་བཞིན་གཤེགས་པ་སྤྱན་དྲངས་ནས་དབང་བསྐུར། ཛཿཧཱུྂ་བཾ་ཧོཿ ཞེས་དགུག་གཞུག་བཅིང་མཉེས་ཀྱིས་དབྱེར་མེད་དུ་བྱས་ལ། སླར་ཡང་ཐུགས་ཀའི་ཧཱུྂ་གི་འོད་ཀྱིས་དབང་ལྷ་སྤྱན་དྲངས་ནས་དབང་བསྐུར། རྒྱུ་ལ་འབྲས་བུས་རྒྱས་བཏབ་སྟེ་མི་བསྐྱོད་པས་དབུ་བརྒྱན་པར་བལྟས་ལ། མགོན་པོ་བདག་ནི་མི་ཤེས་རྨོངས་པ་ཡིས། །དམ་ཚིག་ལས་ནི་འགལ་ཞིང་ཉམས། །བླ་མ་མགོན་པོས་སྐྱོབ་མཛོད་ཅིག ༑གཙོ་བོ་རྡོ་རྗེ་འཛིན་པ་སྟེ། །ཐུགས་རྗེ་ཆེན་པོའི་བདག་ཉིད་ཅན། །འགྲོ་བའི་གཙོ་བོས་བདག་ལ་སྐྱོབས། །ཞེས་གསོལ་བ་བཏབ་པས།

རྡོ་རྗེ་སེམས་དཔའི་ཐུགས་ཀའི་ཆ་སྟོད་ལ་ཟླ་བའི་དཀྱིལ་འཁོར་གྱི་སྟེང་དུ་ཧཱུྂ་ཡིག་དཀར་པོའི་མཐར་ཡི་གེ་བརྒྱ་པའི་སྔགས་ཕྲེང་གཡས་ཕྱོགས་སུ་འཁོར་བ་ལ་དམིགས་ཏེ། ཨོཾ་བཛྲ་སཏྭ་ས་མ་ཡ། མ་ནུ་པཱ་ལ་ཡ། བཛྲ་སཏྭ་ཏྭེ་ནོ་པ་ཏིཥྛ༑ དྲྀ་ཌྷོ་མེ་བྷ་ཝ། སུ་ཏོཥྱོ་མེ་བྷ་ཝ། སུ་པོཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སརྦ་སིདྡྷི་མྨེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟཾ་ཤྲེ་ཡཾ་ཀུ་རུ་ཧཱུྂ། ཧ་ཧ་ཧ་ཧ་ཧོཿ བྷ་ག་ཝཱན་སརྦ་ཏ་ཐཱ་ག་ཏ་བཛྲ། མ་མེ་མུཉྩ་བཛྲི་བྷ་ཝ་མ་ཧཱ་ས་མ་ཡ་སཏྭ་ཨཱཿ ཞེས་སྟོང་ཕྲག་གཅིག་ངེས་པར་བཟླ་དགོས། དེའི་ཚེ་རྡོ་རྗེ་སེམས་དཔའི་སྐུའི་ཆ་ཐམས་ཅད་ནས་བདུད་རྩིའི་རྒྱུན་དཀར་པོ་བབ། རང་གི་སྤྱི་བོ་ནས་ཞུགས། སྒོ་གསུམ་གྱི་སྡིག་སྒྲིབ་དམ་ཚིག་ཉམས་ཆག་ཉེས་ལྟུང་མ་ལུས་པ་དུད་ཁུ་དང་སོལ་ཁུ་འམ། རྣག་ཁྲག་གི་རྣམ་པར་འོག་སྒོ་གཉིས་དང་བ་སྤུའི་བུ་ག་རྣམས་ནས་ཐོན་ཏེ་དག །བདུད་རྩིའི་རྒྱུན་དེས་རྐང་མཐིལ་ནས་སྤྱི་བོའི་བར་ཐམས་ཅད་གང་བར་མོས། མཐར་རྡོ་རྗེ་སེམས་དཔས་རིགས་ཀྱི་བུ་ཁྱོད་ཀྱི་སྡིག་པ་དང་སྒྲིབ་པ་ཐམས་དག་གོ། །ཞེས་གནང་བ་བྱིན་ནས་རྡོ་རྗེ་སེམས་དཔའ་རང་ཉིད་ལ་ཐིམ་པས་རྡོ་རྗེ་སེམས་དཔའི་སྐུ་གསུང་ཐུགས་དང་རང་གི་ལུས་ངག་ཡིད་གསུམ་དབྱེར་མེད་དུ་གྱུར། ཅེས་མོས་པར་བྱའོ། །གསུམ་པ་ཚོགས་གཉིས་རྫོགས་པར་བྱེད་པ་མཎྜལ་གྱི་ཁྲིད་ནི་གཉིས་ཏེ། དང་པོ་སྒྲུབ་པའི་མཎྜལ་ནི། རིན་པོ་ཆེ་ལ་སོགས་པའི་མཎྜལ་དྲི་བཟང་གི་ཆུས་སྦགས་པའི་སྟེང་དུ་འབྲུ་དཀར་པོའི་ཚོམ་བུ་ལྔ་བཀོད་ལ། སྔར་གྱི་སྐྱབས་ཡུལ་ཁོ་ན་ལྟར་གསལ་བཏབ་བོ། །གཉིས་པ་མཆོད་པའི་མཎྜལ་ནི། རབ་རིན་པོ་ཆེ། འབྲིང་ཟངས་དང་འཁར་བ། ཐ་མ་ས་དང་ཤིང་ལས་བྱས་པའི་མཎྜལ་དྲི་བཟང་གི་ཆག་ཆག་བཏབ་ལ། འབྲུ་དཀར་པོ་རྡེའུ་དང་ཕུབ་མ་སོགས་ཀྱི་སྐྱོན་མེད་པར་དྲི་བཟང་གི་ཆུས་སྦགས་པའི་ཚོམ་བུ་བཀོད་བཞིན་པའི་ངག་ཏུ། ཨོཾ་བཛྲ་བྷཱུ་མི་ཨཱཿཧཱུྂ།

གཞི་རྣམ་པར་དག་པ་དབང་ཆེན་གསེར་གྱི་ས་གཞིའི་སྟེང་དུ། ཨོཾ་བཛྲ་རེ་ཁེ་ཨཱཿཧཱུྂ། ཕྱི་ལྕགས་རི་མུ་ཁྱུད་ཀྱིས་བསྐོར་བའི་དབུས་སུ་ཧཱུྂ་ལས་རིའི་རྒྱལ་པོ་རི་བོ་མཆོག་རབ། ཤར་ལུས་འཕགས་པོ། ལྷོ་འཛམ་བུ་གླིང༌། བྱང་སྒྲ་མི་སྙན། ནུབ་བ་ལང་སྤྱོད། ཤར་དུ་སྒྲ་གཅན། ལྷོར་ཉི་མ། བྱང་དུ་ཟླ་བ། ནུབ་ཏུ་དུས་མེ། གཞན་ཡང་ལྷ་མིའི་དཔལ་འབྱོར་མ་ཚང་བ་མེད་པ་གཙང་ཞིང་རྣམ་པར་དག་པ་ཉིད་བླ་མ་ཡི་དམ་དུས་ཀྱི་འཁོར་ལོ་དམ་ཅན་སྲུང་མའི་ཚོགས་དང་བཅས་པ་རྣམས་ལ་འབུལ་བར་བགྱིའོ། །བཞེས་ནས་བྱིན་གྱིས་བརླབ་ཏུ་གསོལ། བདག་གཞན་ལུས་ངག་ཡིད་གསུམ་དུས་གསུམ་དགེ་ཚོགས་ལོངས་སྤྱོད་རྣམས། །རིན་ཆེན་མཎྜལ་ཀུན་བཟང་མཆོད་པའི་ཚོགས་བཅས་པ། །བློ་ཡིས་དམིགས་ནས་བླ་མ་དཀོན་མཆོག་རྣམས་ལ་འབུལ༑ ༑ཐུགས་རྗེའི་དབང་གིས་བཞེས་ནས་བྱིན་གྱིས་བརླབ་ཏུ་གསོལ། །ཞེས་དབུལ། སླར་ཡང་མཆོད་པའི་མཎྜལ་གྱི་ཚོམ་བུ་བསྡུས་ནས་གོང་ལྟར་དབུལ་ཏེ། དེ་འདྲ་བའི་མཎྜལ་ཚར་ཉེར་ལྔས་ཕུལ་ལོ། །དེ་ནས་མཆོད་པའི་མཎྜལ་གོང་ལྟར་གསལ་བའི་ངང་ནས། གང་གི་དྲིན་གྱིས་བདེ་ཆེན་ཉིད། །སྐད་ཅིག་ཉིད་ལ་འཆར་བ་གང༌། །བླ་མ་རིན་ཆེན་ལྟ་བུའི་སྐུ། །རྡོ་རྗེ་ཅན་ཞབས་པད་ལ་འདུད། །ཅེས་ངག་ནས་བརྗོད་ཅིང་ཕྱག་སྟོང་ཕྲག་གཅིག་འཚལ། དེ་ནས་ཚོགས་ཞིང་རྣམས་རང་ལ་བསྟིམ་པར་བྱའོ། །བཞི་པ་རྒྱུད་ལ་བྱིན་རླབས་འཇུག་པར་བྱེད་པ་བླ་མའི་རྣལ་འབྱོར་ནི། རང་གི་མདུན་གྱི་ནམ་མཁའ་མདའ་གང་ཙམ་གྱི་ཐད་དུ་སྣ་ཚོགས་པདྨ་འདབ་མ་བརྒྱད་པ་ཡངས་ཤིང་རྒྱ་ཆེ་བའི་སྟེང་དུ་ཟླ་བ་དང་ཉི་མའི་དཀྱིལ་འཁོར་འོད་འཕྲོ་བའི་དབུས་སུ༑ ངོ་བོ་རྩ་བའི་བླ་མ་ལ་རྣམ་པ་བཅོམ་ལྡན་རྒྱལ་བ་རྡོ་རྗེ་འཆང་སྐུ་མདོག་སྔོན་པོ་ནམ་མཁའ་རྣམ་པར་དག་པ་ལྟ་བུའམ་བཻཌཱུརྻའི་ཕུང་པོ་ལྟར་དྭངས་ཤིང་འོད་ཟེར་ཁ་དོག་ལྔ་འཕྲོ་བ། ཞལ་གཅིག །ཕྱག་གཉིས་རྡོ་རྗེ་དྲིལ་བུ་ཐུགས་ཀར་བསྣོལ་ཐབས་སུ་འཛིན་པ།

ཞི་བའི་མདངས་བཟང་པོའི་ངང་ཚུལ་ཅན། དབུ་སྐྲ་བུང་བ་ལྟར་གནག་པའི་ཚུལ་ཅན། རིན་པོ་ཆེའི་དབུ་རྒྱན་དང༌༑ སྙན་རྒྱན། མགུལ་རྒྱན། ཕྱག་གདུབ། ཞབས་གདུབ། དོ་ཤལ། སྐ་རགས་དང༌། འོག་པག་དང༌། སེ་མོ་དོ་སྟེ་རིན་པོ་ཆེའི་རྒྱན་རྣམ་པ་བརྒྱད་ཀྱིས་བརྒྱན་པ། ལྷ་རྫས་ཀྱི་ན་བཟས་མཛེས་ཤིང་ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྂ། ལྟེ་བར་ཧོཿརྣམས་ཀྱིས་མཚན་པ་ལ་ཟབ་ལམ་འདི་ཉིད་ཀྱི་བརྒྱུད་པའི་བླ་མ་རྣམས་ཀྱིས་བསྐོར་ནས་བཞུགས་པ། གཙོ་བོའི་ཐུགས་ཀའི་ཧཱུྂ་གི་འོད་ཀྱིས་རྩ་བ་དང་བརྒྱུད་པའི་བླ་མ་རྣམས་དང༌། སངས་རྒྱས་བྱང་ཆུབ་སེམས་དཔའ་དཔག་ཏུ་མེད་པ་སྐད་ཅིག་གིས་སྤྱན་དྲངས་ཏེ་རྡོ་རྗེ་འཆང་ལ་བསྟིམས་པས་བླ་མ་དང་མཆོག་གསུམ་ཀུན་འདུས་ཀྱི་ངོ་བོར་གྱུར་པར་དམིགས་ཤིང༌། དེའང་དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ཐུགས་རྗེ་དང་ནུས་མཐུ་མཁྱེན་བརྩེ་ཡེ་ཤེས་མ་ལུས་པ་གཅིག་ཏུ་བསྡུས་པའི་བདག་ཉིད་ཅན་དུ་བསམས་ལ། དེ་ལྟ་བུའི་དོན་དྲན་བཞིན་པས༑ ཡན་ལག་བདུན་པ་རྒྱས་བསྡུས་སྐབས་དང་སྦྱར་བས་མཆོད་ལ། བསྟོད་པ་ནི། ཁྱོད་ནི་མ་དང་ཁྱོད་ནི་ཕ་སྟེ་ཁྱོད་ནི་འགྲོ་བའི་བླ་མ་ཁྱོད་ནི་གཉེན་དང་གྲོགས་བཟང་ཡང༌། །ཁྱོད་ནི་མགོན་པོ་ཁྱོད་ནི་བྱེད་པོ་ཕན་དང་སྡིག་འཕྲོག་ཁྱོད་ནི་གོ་འཕང་ཕུན་སུམ་ཚོགས་པ་ཡང༌། །ཁྱོད་ནི་འབའ་ཞིག་གནས་དང་ཁྱོད་ནི་ཡོན་ཏན་མཆོག་གི་གནས་ཏེ་སྐྱོན་རྣམས་བཅོམ་པ་ཁྱོད་ཉིད་དོ༑ ༑ཁྱོད་ནི་དམན་པ་རྣམས་ཀྱི་མགོན་དང་ཡིད་བཞིན་ནོར་བུ་རྒྱལ་བའི་དབང་པོ་ཁྱོད་ལ་བདག་སྐྱབས་མཆི། །ཞེས་ཞེ་ཐག་པ་ནས་དོན་དྲན་པས་བསྟོད་ལ། གསོལ་བ་གདབ་པ་ནི། སྐུ་བཞིའི་དབང་ཕྱུག་ཀུན་མཁྱེན་ཤཱཀྱའི་ཏོག །ཅེས་སོགས་ཀྱི་གསོལ་འདེབས་ཚར་ལྔ་བྱ། བརྒྱུད་པའི་བླ་མ་རྣམས་འོད་དུ་ཞུ་ནས་རྡོ་རྗེ་འཆང་ལ་ཐིམ་ཞིང༌།

དེ་ནས་སླར་ཡང་དབང་གི་དོན་དུ་གསོལ་བ་གདབ་པ་ནི། དཔལ་ལྡན་བླ་མ་མཚན་རྣམས་ཀུན་རང་བཞིན། །བདག་གི་སྤྱི་བོར་ལུས་ཀྱི་ཐིག་ལེ་ལ། །ཉེ་བར་ཞུགས་ནས་བུམ་དབང་དགའ་བའི་ཆུས། །སད་པའི་བག་ཆགས་དག་པར་མཛད་དུ་གསོལ། ཞེས་གསོལ་བ་བཏབ་པས། བླ་མ་རྡོ་རྗེ་འཆང་གི་དཔྲལ་བ་ནས་འོད་ཟེར་དཀར་པོ་འཕྲོས། རང་གི་དཔྲལ་བར་ཐིམ། སད་པའི་བག་ཆགས་ཀྱི་དྲི་མ་དག །བུམ་དབང་ཐོབ། སྐུ་རྡོ་རྗེའི་ས་བོན་དང་བག་ཆགས་རྒྱུད་ལ་བཞག །སླར་ཡང༌། ལོངས་སྤྱོད་རྫོགས་པ་སེམས་ཅན་ཀུན་གྱི་སྐད། །བདག་གི་མགྲིན་པར་ངག་གི་ཐིག་ལེ་ལ། ཉེ་བར་ཞུགས་ནས་གསང་དབང་དགའ་བའི་མེས། །རྨི་ལམ་བུད་ཤིང་བསྲེག་པར་མཛད་དུ་གསོལ། །ཞེས་གསོལ་བ་བཏབ་པས། བླ་མ་རྡོ་རྗེ་འཆང་གི་མགྲིན་པ་ནས་འོད་ཟེར་དམར་པོ་འཕྲོས། རང་གི་མགྲིན་པར་ཐིམ། རྨི་ལམ་དེར་འཁྲུལ་གྱི་དྲི་མ་དག །གསང་དབང་ཐོབ། གསུང་རྡོ་རྗེའི་ས་བོན་དང་བག་ཆགས་རྒྱུད་ལ་བཞག །སླར་ཡང༌། རྗེ་བཙུན་བླ་མ་མི་རྟོག་ཆོས་ཀྱི་སྐུ། །བདག་གི་སྙིང་ཁར་ཡིད་ཀྱི་ཐིག་ལེ་ལ། །ཉེ་བར་ཞུགས་ནས་ཤེས་རབ་ཡེ་ཤེས་ཀྱིས། །གཉིད་འཐུག་མུན་པ་སངས་པར་མཛད་དུ་གསོལ། །ཞེས་གསོལ་བ་བཏབ་པས། བླ་མ་རྡོ་རྗེ་འཆང་གི་ཐུགས་ཀ་ནས་འོད་ཟེར་སྔོན་པོ་འཕྲོས། རང་གི་སྙིང་ཁར་ཐིམ། གཉིད་འཐུག་གཏི་མུག་གི་དྲི་མ་དག །ཤེར་དབང་ཐོབ། ཐུགས་རྡོ་རྗེའི་ས་བོན་དང་བག་ཆགས་རྒྱུད་ལ་བཞག ༑སླར་ཡང༌། འགྲོ་བའི་མགོན་པོ་ལྷན་ཅིག་སྐྱེས་པའི་སྐུ། །བདག་གི་ལྟེ་བ་ཡེ་ཤེས་ཐིག་ལེ་ལ། །ཉེ་བར་ཞུགས་ནས་ཤེས་རབ་ཆེན་པོའི་དབང༌། །བསྐུར་བས་འཕོ་མེད་དགའ་བ་ཐོབ་པར་མཛོད། །ཅེས་གསོལ་བ་བཏབ་པས། བླ་མ་རྡོ་རྗེ་འཆང་གི་ལྟེ་བ་ནས་འོད་ཟེར་སེར་པོ་འཕྲོས། རང་གི་ལྟེ་བར་ཐིམ། འཕོ་བའི་བག་ཆགས་ཀྱི་དྲི་མ་དག །དབང་བཞི་པ་ཐོབ། ཡེ་ཤེས་རྡོ་རྗེའི་ས་བོན་དང་བག་ཆགས་རྒྱུད་ལ་བཞག །དེ་ལྟར་གནས་སྐབས་བཞིའི་དྲི་མ་ཡོངས་སུ་སྦྱངས་ཤིང་དབང་བཞི་ལེགས་པར་བསྐུར་ནས་རྡོ་རྗེ་བཞིའི་ས་བོན་དང་བག་ཆགས་རྒྱུད་ལ་བཞག་པས་དེ་དག་གི་བདག་ཉིད་ཅན་དུ་བྱས།

སླར་ཡང༌། ཀུན་ཏུ་བདག་དང་མཁའ་མཉམ་སེམས་ཅན་གྱི། །གདོད་མའི་ལུས་ངག་ཡིད་དང་ཡེ་ཤེས་རྣམས། །ཁྱོད་ཀྱི་རྡོ་རྗེ་བཞི་དང་མཉམ་སྦྱོར་བས། །མཆོག་བདེ་མངོན་དུ་འགྱུར་བར་མཛད་དུ་གསོལ། །ཞེས་གསོལ་བ་བཏབ་པས། བླ་མ་རྡོ་རྗེ་འཆང་གི་ཞལ་འཛུམ་པ་མཛད་ནས་དེ་ལྟར་བགྱི་ཞེས་གསུངས་ཏེ། རྡོ་རྗེ་འཆང་འོད་ཕུང་ལྔར་ཕུང་གིས་ཞུ་ནས། རང་གི་སྙིང་ཁར་ཐིམ་པས། བླ་མ་རྡོ་རྗེ་འཆང་གི་སྐུ་གསུང་ཐུགས་དང་བདག་གི་ལུས་ངག་ཡིད་གསུམ་དབྱེར་མེད་དུ་གྱུར་པར་བསམས་ལ་དམིགས་མེད་དུ་བཞག་ཅིང༌། རྗེས་བསྔོ་བས་རྒྱས་གདབ་པར་བྱའོ། །དེ་ལྟར་བསགས་སྦྱང་སྔོན་འགྲོ་བཞི་པོ་འདི། རབ་ཟླ་གསུམ་དང་འབྲིང་གཉིས། ཐ་ནའང་ཟླ་གཅིག་ལ་ཉིན་ཐུན་གཉིས་དང་མཚན་ཐུན་གཉིས་ཏེ་ཐུན་བཞིར། སྐྱབས་ཡུལ་ལ་སྐྱབས་འགྲོ་བརྒྱ་རྩ་བརྒྱད་རེ། རྡོར་སེམས་ལ་ཡིག་བརྒྱ་སྟོང་ཕྲག་རེ། ཚོགས་ཞིང་ལ་མཎྜལ་ཉེར་ལྔ་རེ། ཕྱག་སྟོང་ཕྲག་རེ། བླ་མའི་རྣལ་འབྱོར་ལ་གསོལ་འདེབས་ཚར་ལྔ་རེ་རྣམས་ཐུན་རེ་ལ་མ་ཆག་པ་ངེས་པར་བྱ་དགོས་ཏེ། དེ་ལྟ་བུའི་སྔོན་འགྲོའི་བསགས་སྦྱང་ལ་འབད་མི་ནུས་པའི་སློབ་མ་ལ་རྡོ་རྗེའི་རྣལ་འབྱོར་འདི་བཤད་ན་ཆོས་སྲུང་གི་ཚོགས་ཀྱི་ཆད་པ་ཡོང་ངེས་སོ། །དེ་རྣམས་ནི་ཐུན་མོང་མ་ཡིན་པའི་སྔོན་འགྲོ་བཞིའོ། །བཞི་པ་ཁྱད་པར་གྱི་སྔོན་འགྲོ་ལ་གཉིས་ཏེ། ལུས་ཐ་མལ་གྱི་སྣང་ཞེན་བཟློག་པའི་ཕྱིར་བསྐྱེད་རིམ་བསྒོམ་པ་དང༌། རྫོགས་རིམ་གྱི་ཉེར་བསྡོགས་དབེན་པ་གསུམ་བསྟན་པའོ། །དང་པོ་ལའང་ཁ་ཅིག་གིས་གཙོ་འཁོར་ཡོངས་རྫོགས་བསྒོམ་པ་དང༌༑ ཁ་ཅིག་དཔའ་རྐྱང་དུ་བསྒོམ་པ་སོགས་ཡོད་མོད་ཀྱང་སྔ་མ་ནི་ཧ་ཅང་སྤྲོས་པ་ཆེས་དྲག་པ་དང༌། ཕྱི་མ་ནི་ལྷའི་སྣང་བརྙན་བསྐྱེད་རིམ་ཞལ་ཕྱག་སོགས་ཡོངས་རྫོགས་ལ་བརྟན་པ་མི་ཐོབ་པ་སོགས་ཀྱི་སྐྱོན་ཡོད་པས་དེ་གཉིས་ཀ་དོར་ཏེ། འདིར་གཙོ་བོ་ཡབ་ཡུམ་ཞལ་ཕྱག་ཡོངས་རྫོགས་མངོན་བྱང་ལྔ་བསྐྱེད་ཀྱིས་བསྒོམ་པ་འདི་ཁོ་ན་འཐད་པར་སེམས་པས།

དེའང་དང་པོར། ཨོཾ་ཤཱུ་ནྱ་ཏཱའི་སྔགས་དོན་དྲན་པས་ཆོས་ཐམས་ཅད་དངོས་པོ་དང་རྒྱུ་འབྲས་ངོ་བོ་རྣམས་དམིགས་སུ་མེད་པའི་སྟོང་པ་ཉིད་ཀྱི་ངང་ལས། པཾ་ལས་པདྨ་ལྗང་གུ་འདབ་མ་བརྒྱད་པའི་སྟེང་དུ་ཨཾ་ལས་ཉི་མ་དང་ཨཱཿལས་ཟླ་བ་ཉ་གང་བ། ཨ་ལས་སྒྲ་གཅན། སླར་ཡང་ཨ་ལས་དུས་མེ་སྟེ་གདན་བཞི་བརྩེགས་ཀྱི་སྟེང་དུ་ཟླ་བའི་དཀྱིལ་འཁོར་ཉ་ཡོངས་སུ་གང་བའི་སྟེང་དུ། ཨ་ཨྀ་རྀ་ཨུ་ལི། ཨ་ཨོ་ཨར་ཨོ་ཨལ། ཧ་ཡ་ར་ཝ་ལ་ཨཾ་རྣམས་གཡོན་སྐོར་དང༌། ལཱ་ཝཱ་རཱ་ཡཱ་ཧཱ། ཨཱར་ཨཽ་ཨར་ཨཻ་ཨཱ་ལི་ཨཱུ་རི་ཨཱི་ཨཱང་ཨཿརྣམས་གཡས་སྐོར་དུ་རིམ་པ་གཅིག་གིས་འཁོད་པའི་མཚན་སོ་གཉིས་ཀྱི་ངོ་བོ་དབྱངས་སོ་གཉིས་ཟླ་བའི་དཀྱིལ་འཁོར་དང་བཅས་པ་མངལ་འཛིན་པ་ཁུ་བའི་ཁམས་མེ་ལོང་ལྟ་བུའི་ཡེ་ཤེས་གཟུགས་ཕུང་སྐྱེད་བྱེད་རྣམ་སྣང་དང༌། དེའི་འོག་ཏུ་ཉི་མའི་དལ་གྱི་སྟེང་དུ། ལླ་ཝྺ་རར་ཡྻ། ཧཧ་སྶ་ཀྵཀྵ་ཥྵ་ཤྴ་རར། ཏྟ་ཐཐ་དྡ་དྷདྷ་ནྣ། པྤ་ཕཕ་བྦ་མྨ། ་་ཊྚ་ཋཋ་ཌཌ་ཌྷཌྷ་ཎྞ། ཙྩ་ཚྪ་ཛྫ་ཛྷྫྷ་ཉ། ཀྐ་ཁྑ་གྒ་གྷྒྷ་ངྔ་སྟེ་བརྩེགས་པ་རྣམས་གཡས་སྐོར་དང༌། ང་གྷ་ག་ཁ་ཀ༑ ཉ་ཛྷ་ཛ་ཚ་ཙ། ཎ་ཌྷ་ཌ་ཋ་ཊཧ། མ་བྷ་བ་ ཕ་པ། ན་དྷ་ཐ་ཏ། རར་ཤ་ཥ་ཀྵ་ས། ཧ་ཡ་ར་ཝ་ ལ་སྟེ་རྐྱང་པ་རྣམས་གཡོན་པ་ རིམ་པ་གཅིག་གིས་འཁོད་པའི་དཔེ་བྱད་བརྒྱད་ཅུའི་ངོ་བོ་གསལ་བྱེད་བརྒྱད་ཅུ་ཉི་མའི་དཀྱིལ་འཁོར་དང་བཅས་པ་མངལ་འཛིན་ པ་རྡུལ་གྱི་ཁམས་མཉམ་པ་ཉིད་ཀྱི་ཡེ་ཤེས། ཚོར་བའི་ཕུང་པོ་སྐྱེད་བྱེད་རིན་འབྱུང་ཟླ་བའི་དབུས་སུ་རང་རིག་ཧཱུྂ་ཡིག་དྲི་ཟའི་རྣམ་ཤེས་རི་བོང་གི་མཚན་མ་ལྟ་བུ་སྒྲ་གཅན་གྱི་ཁམས་སོ་སོར་རྟོག་པའི་ཡེ་ཤེས། འདུ་ཤེས་ཀྱི་ཕུང་པོ་སྐྱེད་བྱེད་སྣང་མཐའ་དང༌། ཟླ་ཉི་ཧཱུྂ་དང་བཅས་པ་རྣམས་དང་གཅིག་པ་ཉིད་དུ་སྲོག་གི་རླུང་རྣམས་ཡེ་ཤེས་ཀྱི་བཞོན་པ་ཧེ་ཡིག་ནག་པོ་བྱ་གྲུབ་ཡེ་ཤེས། དུས་མེའི་ཁམས་འདུ་བྱེད་ཀྱི་ཕུང་པོ་སྐྱེད་བྱེད་དོན་གྲུབ་དང༌། ཟླ་ཉི་དབྱངས་གསལ་རླུང་སེམས་ཀྱི་ས་བོན་གཉིས་དང་བཅས་པ་གཅིག་ཏུ་འདྲེས་པ་ལས་དབྱངས་རྣམས་ཀྱི་ང་རོ་གསལ་བྱེད་རྣམས་ཀྱི་རྣམ་པར་བཅད་པ་རྣམ་ཤེས་གཞོལ་དུ་མེད་པའི་ཧ་ཡིག་སྲོག་མེད་པ་དང་རླུང་སེམས་ཀྱི་རྣམ་པའི་སྲོག་གི་དབྱངས་ཨ་ཡིག་རྣམས་ཚོགས་པ་ལས།

ཧཾ་ཡིག་བདེ་བ་ཆེན་པོ་ཆོས་ཀྱི་དབྱིངས་ཤིན་ཏུ་རྣམ་པར་དག་པའི་ཡེ་ཤེས་ཏེ་རྣམ་པར་ཤེས་པའི་ཕུང་པོ་སྐྱེད་བྱེད་མི་བསྐྱོད་པ་ཆོས་ཀྱི་དབྱིངས་ཀྱི་ཡེ་ཤེས་སོ། །དེ་ལྟ་བུའི་ཧཾ་ཡིག་དེ་ཉིད་ཡོངས་སུ་གྱུར་པ་ལས། རང་ཉིད་བདེ་བ་ཆེན་པོའི་བདག་ཉིད་ཟླ་བ་དང་ཁུ་བའི་རང་བཞིན་གྱི་རྣམ་པ་ཐམས་ཅད་གཟུགས་ཀྱི་ངོ་བོ་ཁྲོ་བོའི་རྒྱལ་པོ་རྡོ་རྗེ་ཤུགས་རྒྱུའམ། བཅོམ་ལྡན་འདས་དཔལ་དུས་ཀྱི་འཁོར་ལོ་དྲི་མ་མེད་པ། འོད་ཟེར་ལྔ་འཕྲོ་བ། སྐུ་མདོག་སྔོན་པོ། ཞལ་བཞི། རྩ་ཞལ་ནག་པོ་དྲག་ཅིང་མཆེ་བ་གཙིགས་པ། གཡས་ཞལ་དམར་པོ་ཆགས་པ་དང་བཅས་པ། རྒྱབ་ཞལ་སེར་པོ་ཏིང་ངེ་འཛིན་ལ་གནས་པ། གཡོན་ཞལ་དཀར་པོ་རབ་ཏུ་ཞི་བ། ཞལ་རེ་རེ་ལ་སྤྱན་གསུམ་གསུམ་དང་ལྡན་པ། རལ་པའི་ཅོད་པན་ལ་སྣ་ཚོགས་རྡོ་རྗེ་དང༌། ཟླ་བ་ཕྱེད་པ་དང༌། རྡོ་རྗེ་སེམས་དཔའི་དབུ་རྒྱན་ཅན། རྡོ་རྗེ་ནོར་བུ་དང༌། རྡོ་རྗེ་རྣ་རྒྱན་དང༌། རྡོ་རྗེ་མགུལ་རྒྱན་དང༌། རྡོ་རྗེ་སྐ་རགས་དང༌། རྡོ་རྗེ་རྐང་གདུབ་དང༌། རྡོ་རྗེ་དར་དཔྱངས་དང༌། རྡོ་རྗེ་ཕྲེང་བ་དང༌། སྟག་གི་པགས་པའི་ཤམ་ཐབས་གྲོལ་བ། དབུས་ནག །གཡས་དམར། གཡོན་དཀར་བའི་མགྲིན་པ་གསུམ་དང༌། གཡས་གཡོན་ཕྲག་པ་མདུན་ནས་བརྩམས་ཏེ། དང་པོ་སྔོན་པོ། གཉིས་པ་དམར་པོ། གསུམ་པ་དཀར་པོ་སྟེ་ཕྲག་དྲུག །དེ་ལས་གྱེས་པའི་གཡས་གཡོན་གྱི་དཔུང་པ་མདུན་ནས་བརྩམས་ཏེ། དང་པོ་གཉིས་སྔོན་པོ། གཉིས་པ་གཉིས་དམར་པོ། གསུམ་པ་གཉིས་དཀར་པོ་སྟེ་དཔུང་པ་བཅུ་གཉིས། དེ་དག་ལས་གྱེས་པའི་ཕྱག་ཉི་ཤུ་རྩ་བཞི་སྟེ། གཡས་གཡོན་གྱི་དང་པོ་བཞི་བཞི་ནག་པོ། གཉིས་པ་བཞི་བཞི་དམར་པོ། གསུམ་པ་བཞི་བཞི་དཀར་པོ། ཕྱག་ཐམས་ཅད་ཀྱི་མཐེ་བོང་སེར་པོ། མཛུབ་མོ་དཀར་པོ། གུང་མོ་དམར་པོ། མིང་མེད་ནག་པོ། མཐེའུ་ཆུང་ལྗང་གུ། སོར་མོ་རྣམས་རྩ་བ་ནས་བརྩམས་པའི་ཚིགས་ཀྱི་ཕྲེང་བ་དང་པོ་ནག་པོ། གཉིས་པ་དམར་པོ། གསུམ་པ་དཀར་པོ་སྟེ་དེ་རྣམས་ལ་ནོར་བུའི་སོར་གདུབ་འོད་འཕྲོ་བས་མཛེས་པར་བརྒྱན་པ།

གཡས་ཀྱི་ཕྱག་ནག་པོ་བཞིའི་དང་པོར་རྡོ་རྗེ། གཉིས་པར་རལ་གྲི། གསུམ་པར་རྩེ་གསུམ། བཞི་པར་གྲི་གུག །དམར་པོ་བཞིའི་དང་པོར་མེའི་མདའ། གཉིས་པར་རྡོ་རྗེ་ལྕགས་ཀྱུ། གསུམ་པར་སྒྲ་དང་བཅས་པའི་ཌཱ་མ་རུ། བཞི་པར་ཐོ་བ། དཀར་པོ་བཞིའི་དང་པོར་འཁོར་ལོ། གཉིས་པར་མདུང༌། གསུམ་པར་དབྱུག་པ། བཞི་པར་དགྲ་སྟ། གཡོན་གྱི་ཕྱག་ནག་པོ་བཞིའི་དང་པོར་དྲིལ་བུ། གཉིས་པར་ཕུབ། གསུམ་པར་ཁ་ཊྭཱཾ་ག་རྣམ་པར་རྒྱས་པ། བཞི་པར་ཁྲག་གིས་གང་བའི་ཐོད་པ། དམར་པོ་བཞིའི་དང་པོར་གཞུ། གཉིས་པར་རྡོ་རྗེ་ཞགས་པ། གསུམ་པར་རིན་པོ་ཆེ། བཞི་པར་པདྨ་དཀར་པོ། དཀར་པོ་བཞིའི་དང་པོར་དུང༌། གཉིས་པར་མེ་ལོང༌། གསུམ་པར་རྡོ་རྗེ་ལྕགས་སྒྲོག །བཞི་པར་ཚངས་པའི་མགོ་གདོང་བཞི་པ་བསྣམས་པ། ཕྱག་སོ་སོའི་ཕྱག་མཚན་རྣམས་ཀྱིས་ཕྱག་གི་མཐིལ་གྱི་པདྨ་མཛེས་པར་བྱེད་པའི་མཚན་མར་བྱས་པ། འོག་ནས་རིམ་གྱིས་ཟླ་ཉི་སྒྲ་གཅན་དུས་མེའི་སྟེང་དུ་ཤིན་ཏུ་རོལ་པའི་ཞབས་གཡས་དམར་པོ་བརྐྱངས་པའི་འོག་ཏུ་འདོད་ལྷ་དམར་པོ་གདོང་བཞི་པ། ལག་བཞིའི་གཡས་གཉིས་མེ་ཏོག་གི་མདའ་ལྔ་དང་ཞགས་པ། གཡོན་གཉིས་གཞུ་དང་ལྕགས་སྒྲོག་འཛིན་པ་མནན་ཅིང༌། གཡོན་དཀར་པོ་ཅུང་ཟད་བསྐུམས་པའི་འོག་ཏུ་དྲག་པོ་དཀར་པོ་གདོང་གཅིག་པ། མིག་གསུམ་པ། ལག་བཞིའི་གཡས་གཉིས་རྩེ་གསུམ་དང་ཌཱ་མ་རུ། གཡོན་གཉིས་ཐོད་པ་དང་ཁ་ཊྭཱཾ་ག་འཛིན་པ་མནན་ཏེ་བསྒྱིངས་པ། བདུད་ཀྱི་ལྷ་མོ་དགའ་མ་དང༌། དྲག་མོའི་ལྷ་མོ་ཨུ་མས་ཞབས་ཀྱི་མཐེ་བོང་ནས་འཛིན་ཅིང་གདོང་དམན་པར་བྱེད་བཞིན་པ། བཅོམ་ལྡན་འདས་ཀྱི་པང་དུ་ཕྲེཾ་དང་གྲི་གུག་ལས་སྐྱེས་པའི་ཉི་མ་དང་དངུལ་གྱི་རང་བཞིན་ཅན་མདུན་ནས་འཁྱུད་པའི་སྣ་ཚོགས་ཡུམ་གསེར་མདོག་ཞལ་བཞི། མདུན་ནས་གཡས་སྐོར་དུ་སེར་དཀར་སྔོ་དམར་གྱི་ཞལ་རེ་རེ་ལ་སྤྱན་གསུམ་གསུམ་མངའ་བ། ཕྱག་གཡས་ཀྱི་བཞིར་གྲི་གུག །ལྕགས་ཀྱུ། སྒྲ་དང་བཅས་པའི་ཌཱ་མ་རུ། བགྲང་ཕྲེང༌། གཡོན་གྱི་བཞིར་ཐོ་བ།

ཐོད་པ། ཞགས་པ་པད་དཀར་འདབ་བརྒྱད་པ། རིན་པོ་ཆེ་བསྣམས་པ། རྡོ་རྗེ་སེམས་དཔའི་ཅོད་པན་ཅན་ཕྱག་རྒྱ་ལྔས་བརྒྱན་པ། གཡོན་བརྐྱངས་ཤིང་ཞབས་གཡས་ཡབ་ལ་འཁྱུད་པ། བཅོམ་ལྡན་འདས་དང་སྙོམས་པར་འཇུག་པར་གནས་པའོ། །ཡབ་ཀྱི་གཙུག་ཏོར་ནས་ལྟེ་བའི་བར་དུ་རྩ་ཨ་ཝ་དྷཱུ་ཏི་སྔོན་པོ། ཡར་སྣེར་ཧོཿཡིག་དཀར་ཞིང་འཚེར་བ་དང་མར་སྣེར་ཧོཿཡིག་དམར་པོ་འོད་འཕྲོ་བ་དང་བཅས་པ། དཔྲལ་བར་སྐུ་རྡོ་རྗེའི་བདག་ཉིད་ཨོཾ་དཀར་པོ། མགྲིན་པར་གསུང་རྡོ་རྗེའི་བདག་ཉིད་ཨཱཿདམར་པོ། ཐུགས་ཀར་ཐུགས་རྡོ་རྗེའི་བདག་ཉིད་ཧཱུྂ་མཐིང་ག་རྣམས་གསལ་བ་ལས། ལྟེ་བའི་ཧོཿཡིག་ལས་གཏུམ་མོའི་མེ་འབར་བས་ཆགས་པ་ཆེན་པོའི་ཡེ་ཤེས་ཀྱི་འོད་ཟེར་བཅོམ་ལྡན་འདས་ཡབ་ཡུམ་ལྷན་ཅིག་ཏུ་རི་བོང་འཛིན་པ་ལྟ་བུའི་བྱང་ཆུབ་ཀྱི་སེམས་སུ་ཞུ་ནས་ཐིག་ལེའི་གཟུགས་ཀྱིས་བདེ་བ་ཆེན་པོའི་ངོ་བོར་གདན་གྱི་སྟེང་དུ་གནས་པར་གྱུར་པར་མོས། དེ་ནས་ཚད་མེད་པ་བཞིའི་ངོ་བོ་ལས་བྱུང་བའི་ལྷ་མོ་བཞིས་བཅོམ་ལྡན་འདས་ལ་སྤྱན་མས། སྤྱན་མ་བདག་ནི་འགྲོ་བའི་ཡུམ། །རྣལ་འབྱོར་པ་ཡི་རྒྱུ་མཐུན་གནས། །བདག་གི་དཀྱིལ་འཁོར་རང་བཞིན་གྱིས༑ ༑དུས་འཁོར་བཞེངས་ལ་བདག་འདོད་མཛོད། །མཱ་མ་ཀཱིས། མཱ་མ་ཀཱི་བདག་སྲིང་མོ་སྟེ། །རྣལ་འབྱོར་པ་ཡི་རྣམ་སྨིན་གནས། །བདག་གི་དཀྱིལ་འཁོར་རང་བཞིན་གྱིས། །དུས་འཁོར་བཞེངས་ལ་བདག་འདོད་མཛོད། །གོས་དཀར་མོས། གོས་དཀར་མོ་བདག་བུ་མོ་སྟེ། །རྣལ་འབྱོར་པ་ཡི་སྐྱེས་བུར་ཏེ། །བདག་གི་དཀྱིལ་འཁོར་རང་བཞིན་གྱིས། །དུས་འཁོར་བཞེངས་ལ་བདག་འདོད་མཛོད། །དམ་ཚིག་སྒྲོལ་མས། སྒྲོལ་མ་བདག་ནི་ཚ་མོ་སྟེ། །རྣལ་འབྱོར་པ་ཡི་དྲི་བྲལ་གནས། །བདག་གི་དཀྱིལ་འཁོར་རང་བཞིན་གྱིས། །དུས་འཁོར་བཞེངས་ལ་བདག་འདོད་མཛོད། །ལྷ་མོ་བཞིས་མགྲིན་གཅིག་ཏུ། སྟོང་པའི་དཀྱིལ་འཁོར་ཉམས་མྱོང་ནས། །སྐུ་གསུང་ཐུགས་ཀྱི་དཀྱིལ་འཁོར་ནི། །འགྲོ་བ་གདོན་པའི་བསམ་པ་ཡིས། །འགྲོ་བའི་མགོན་པོ་སྤྲོ་བར་མཛོད། །ཅེས་ཞུས་པའི་གླུས་ཉེ་བར་བསྐུལ་བས།

སྟོང་པ་ཉིད་ལ་རབ་ཏུ་ཞུགས་པའི་བཅོམ་ལྡན་འདས་ཉིད་གླུ་རྣམས་ཀྱིས་རབ་ཏུ་སད་པར་གྱུར་པ་ན། འགྲོ་བའི་ཁམས་གསུམ་པོ་ཐམས་ཅད་མིག་འཕྲུལ་དང་སྒྱུ་མ་ལྟ་བུར་གཟིགས་ནས་སེམས་ཅན་གྱི་དོན་གྱི་སླད་དུ་སླར་ཡང་ཟླ་བ་ཞུ་བ་ལྟ་བུའི་ཐིག་ལེ་དེ་ཉིད་དྲི་མ་མེད་པའི་འོད་ཟེར་འཕྲོ་བའི་ཧཱུྂ་ཡིག་སྔོན་པོ་དེ་ཡོངས་སུ་གྱུར་པ་ལས། རྡོ་རྗེ་སྔོན་པོ་རྩེ་ལྔ་པའི་ལྟེ་བ་ཧཱུྂ་ཡིག་གིས་མཚན་པ་དེ་ཉིད་ལས་བྱུང་བའི་བདག་ཉིད་འབྲས་དུས་ཀྱི་བཅོམ་ལྡན་འདས་འཁོར་ལོ་དྲི་མ་མེད་པའི་འོད་ཟེར་ལྔ་འཕྲོ་བ། ཞེས་པ་ནས། བཅོམ་ལྡན་འདས་དང་སྙོམས་པར་འཇུག་པས་གནས་པའོ། །ཞེས་པའི་བར་་་་་་བསྐྱེད་རིམ་དེ་ཙམ་མི་ནུས་ན་དུས་འཁོར་ཡབ་ཡུམ་ལྷན་སྐྱེས་བསྒོམས་ཀྱང་རུང་ཙམ་ཡིན་ནོ། །དེ་ནས་ལྷ་རྒྱས་བསྡུས་གང་སྒོམ་ཡང༌༑ རྒྱུ་དུས་ཀྱི་འཁོར་ལོ་ལྟར་ལ་ཡབ་ཡུམ་གཉིས་ཀར་རྡོ་རྗེ་སེམས་དཔའི་དབུ་བརྒྱན་ཅན་ཞེས་པ་དེ་འབྲས་དུས་འདིར་བརྗོད་མི་དགོས་སོ། །དེ་ནས་ཡེ་ཤེས་ཀྱི་འཁོར་ལོ་གཞུག་པ་ནི། རང་གི་སྙིང་ཁར་ཧཱུྂ་དང་རྡོ་རྗེ་ལས་སྐྱེས་པའི་རྡོ་རྗེ་ཤུགས་རང་ཉིད་དང་འདྲ་བའི་ཞལ་ཕྱག་ཡོངས་སུ་རྫོགས་པ་ཡབ་ཡུམ་སྙོམས་པར་ཞུགས་པའི་བདེ་བ་ཆེན་པོའི་སྒྲས༑ ཕྱོགས་བཅུའི་རྒྱལ་བ་འཁོར་དང་བཅས་པ་དུས་ཀྱི་འཁོར་ལོའི་རྣམ་པར་སྤྱན་དྲངས། བདག་དང་གཉིས་སུ་མེད་པར་གྱུར། ཛཿཧཱུྂ་བཾ་ཧོཿ སླར་ཡང་རྡོ་རྗེ་ཤུགས་ཡབ་ཡུམ་སྙོམས་པར་ཞུགས་པ་བདེ་བའི་ངོ་བོར་ཞུ་བས་བདག་དང་རོ་མཉམ་པར་གྱུར། དེ་ནས་དབང་བསྐུར་བ་ནི་རྒྱས་པ་ལྟར་དང་མདོར་བསྡུས་པ་གཉིས་ལས། རྒྱས་པ་ལྟར་ན། རང་གི་སྙིང་གའི་ཧཱུྂ་གི་འོད་ཟེར་གྱིས་ཕྱོགས་བཅུའི་རྒྱལ་བ་ཡབ་ཡུམ་ཞེས་པ་ནས། རིགས་ཀྱི་བདག་པོ་མི་བསྐྱོད་པས་དབུ་བརྒྱན་པར་གྱུར། ཅེས་པའི་བར་གྱི་བདག་འཇུག་དང༌། བསྡུས་པར་ན། རང་གི་སྙིང་གའི་ཧཱུྂ་གི་འོད་ཀྱིས་ཕྱོགས་བཅུའི་རྒྱལ་བ་འཁོར་བཅས་དབང་གི་ལྷའི་རྣམ་པར་སྤྱན་དྲངས།

ཨོཾ་བཛྲ་པུཥྤཾ་པྲ་ཏཱིཙྪ་སྭཱ་ཧཱ། སོགས་ཉེར་སྤྱོད་ལྔས་མཆོད་ནས། ཨོཾ་སརྦ་ཏ་ཐཱ་ག་ཏ་བཛྲ་ཨ་བྷི་ཥིཉྩ་ཏུ་མཱཾ། ཞེས་གསོལ་བ་བཏབ་པས་དབང་གི་ལྷས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། ཞེས་དབང་བཅུ་གཅིག་བསྐུར། དྲི་མ་བག་ཆགས་དང་བཅས་པ་དག་སྟེ། རང་གི་སྤྱི་བོར་མི་བསྐྱོད་པས་དབུ་བརྒྱན་པར་དམིགས་སོ། །དེ་ནས་དབང་རྒྱས་བསྡུས་གང་བྱས་ཀྱང་རྒྱས་གདབ་པ་ནི། རང་གི་གཙུག་ཏོར་དུ་ཐིག་ལེ་ལ་ཨ་ལས་མི་བསྐྱོད་པ། སྙིང་ཁར་སྒྲ་གཅན་གྱི་དཀྱིལ་འཁོར་དུ་ཨི་ལས་དོན་གྲུབ། དཔྲལ་བར་ཟླ་བའི་དཀྱིལ་འཁོར་དུ་ཨུ་ལས་སྣང་མཐའ། ལྟེ་བར་དུས་མེའི་དཀྱིལ་འཁོར་ལ་ཨེ་ལས་རྣམ་སྣང༌། མགྲིན་པར་ཉི་མའི་དཀྱིལ་འཁོར་ལ་རི་ལས་རིན་འབྱུང༌། གསང་བར་ཡེ་ཤེས་ཀྱི་དཀྱིལ་འཁོར་ལ་ཨཾ་ལས་རྡོ་རྗེ་སེམས་དཔའ། ཞེས་སྐུའི་རྒྱས་གདབ། སླར་ཡང་ལྟེ་བར་སའི་དཀྱིལ་འཁོར་ལ་ལྀ། སྙིང་ཁར་ཆུའི་དལ་ལ་ཨུ། མགྲིན་པར་མེའི་དཀྱིལ་འཁོར་ལ་རྀ། དཔྲལ་བར་རླུང་གི་དཀྱིལ་འཁོར་ལ་ཨི། གཙུག་ཏོར་ཏུ་ནམ་མཁའི་དཀྱིལ་འཁོར་ལ་ཨ། ཞེས་གསུང་གི་རྒྱས་གདབ། སླར་ཡང་དཔྲལ་བར་ཟླ་བའི་དཀྱིལ་འཁོར་ལ་ཨོཾ། མགྲིན་པར་ཉི་མའི་དཀྱིལ་འཁོར་ལ་ཨཱཿ སྙིང་ཁར་ཉི་མའི་དཀྱིལ་འཁོར་ལ་ཧཱུྂ། ལྟེ་བར་དུས་མེའི་དཀྱིལ་འཁོར་ལ་ཧོཿ ཞེས་ཐུགས་ཀྱི་རྒྱས་གདབ༑ རྡོ་རྗེ་ནོར་བུའི་རྩེ་མོར་ཨཿ ཞེས་ཡེ་ཤེས་ཀྱི་རྒྱས་གདབ། སླར་ཡང༌། དཔྲལ་བར་ཨ་ལས་ཟླ་བའི་དལ་ལ་ཨོཾ་ལས་འཁོར་ལོ་དཀར་པོ་རྩིབས་བརྒྱད་པ་ཡོངས་སུ་གྱུར་པ་ལས་སྐུ་རྡོ་རྗེ་དཀར་པོ། ནག་དཀར་དམར་བའི་ཞལ་གསུམ། ཕྱག་དྲུག །གཡས་གསུམ་འཁོར་ལོ། རྡོ་རྗེ། པདྨ། གཡོན་གསུམ་རལ་གྲི། དྲིལ་བུ། ནོར་བུ་འཛིན་པ་རང་འདྲའི་ཤེས་རབ་མ་ལ་འཁྱུད་པ། མགྲིན་པར་རཾ་ལས་ཉི་མའི་དཀྱིལ་འཁོར་གྱི་སྟེང་དུ། ཨཱཿལས་པདྨ་དམར་པོ་འདབ་མ་བརྒྱད་ལ་ཡོངས་སུ་གྱུར་པ་ལས་གསུང་རྡོ་རྗེ་དམར་པོ། དམར་དཀར་ནག་པོའི་ཞལ་གསུམ། ཕྱག་དྲུག

།གཡས་གསུམ་པདྨ། རྡོ་རྗེ། འཁོར་ལོ། གཡོན་གསུམ་ནོར་བུ། རལ་གྲི། དྲིལ་བུ་འཛིན་པ་རང་འདྲའི་ཤེས་རབ་མ་ལ་འཁྱུད་པ། སྙིང་ཁར་ཐིག་ལེ་ལ་སྒྲ་གཅན་གྱི་དཀྱིལ་འཁོར་སྔོན་པོའི་དབུས་སུ། ཧཱུྂ་ལས་རྡོ་རྗེ་ནག་པོ་རྩེ་ལྔ་པ་ཡོངས་སུ་གྱུར་པ་ལས་ཐུགས་རྡོ་རྗེ་ནག་པོ། ནག་དམར་དཀར་བའི་ཞལ་གསུམ། ཕྱག་དྲུག ༑གཡས་གསུམ་རྡོ་རྗེ། འཁོར་ལོ། པདྨ། གཡོན་གསུམ་དྲིལ་བུ། རལ་གྲི། ནོར་བུ་འཛིན་པ་རང་འདྲའི་ཤེས་རབ་མ་ལ་འཁྱུད་པ། ཡུམ་གྱི་ལྟེ་བར་ཧོཿ གསང་བར་སྭཱ། གཙུག་ཏོར་ཧཱ་རྒྱུ་རྣམས་ཀྱིས་མཚན་པར་གྱུར་པར་མོས་སོ། །དེ་ནས་སླར་ཡང་ཡབ་ཡུམ་གྱི་སྤྱི་བོར་ཨོཾ། མགྲིན་པར་ཨཱཿ ཐུགས་ཀར་ཧཱུྂ། ལྟེ་བར་ཧོཿ གསང་བར་ཧཾ། སྤྱི་བོར་ཧཱ། ཡབ་ཀྱི་གསང་བ་མི་དམིགས་པ་ལས་ཧཱུྂ་ལས་རྡོ་རྗེ་སྔོན་པོ་རྩེ་ལྔ་པ་བུག་པ་ཕཊ་ཀྱིས་བཀག་པ། ཡུམ་གྱི་མཁའ་མི་དམིགས་པ་ལས་ཨཱཿལས་པདྨ་དཀར་པོ་འདབ་མ་བརྒྱད་པའི་རྩ་བར་ཧྲཱིཿཡིག་གིས་མཚན་པ། ཧཱུྂ་ལས་བདག་ཉིད་རྡོ་རྗེ་འཛིན་པའི་ལྟེ་བར་ང་རྒྱལ་གྱིས་སྙོམས་པར་ཞུགས་པས། ལྟེ་བའི་ཧོཿཡིག་དྲི་མ་མེད་པའི་གློག་ལྟར་གཏུམ་མོའི་མེ་ཐུར་སེལ་གྱི་རླུང་གིས་བསྐུལ་བས་དྷཱུ་ཏིའི་ལམ་ནས་གྱེན་དུ་འབར་བའི་འོད་ཟེར་གྱིས་གཡོན་གྱི་རྩ་ལ་བབ་པ་ཕུང་པོ་ལྔའི་རང་བཞིན་གྱི་དཀྱིལ་འཁོར་ལྔ་དང༌། གཡས་ཀྱི་རྩ་ལ་བབ་པ་སྤྱན་མ་ལ་སོགས་པ་ཁམས་ལྔའི་རང་བཞིན་གྱི་རླུང་གི་དཀྱིལ་འཁོར་ལྔ་བསྲེགས་ཤིང་རྒྱུ་བ་མེད་པ་དང༌། མིག་ལ་སོགས་པའི་དབང་པོ་ཡུལ་ལ་འཇུག་པ་མེད་པར་བྱས། མེའི་འོད་དེའི་ཟེར་གྱིས་སྤྱི་བོའི་ཧཾ་ལ་རེག་པ་ཙམ་གྱིས་རི་བོང་ཅན་ཞུ་བ་ལྟར་ཐིག་ལེའི་གཟུགས་ཀྱི་སྤྱི་བོ་ནས་མགྲིན་པར་དགའ་བ། མགྲིན་པ་ནས་སྙིང་གར་སླེབས་པ་ན་མཆོག་དགའ། སྙིང་ག་ནས་ལྟེ་བར་སླེབས་པ་ན་ཁྱད་དགའ། ལྟེ་བ་ནས་རྡོ་རྗེ་ནོར་བུའི་རྩེ་མོར་སླེབས་པ་ཕཊ་ཡིག་གིས་བཀག་པས་ཕྱིར་མ་འཕོས་པར་ལྷན་སྐྱེས་ཀྱི་དགའ་བ་ཉམས་སུ་མྱོང་བར་མོས་ལ་བསྒོམ།

སླར་ཡང་ཐིག་ལེ་དེ་ཉིད་གསང་གནས་ནས་ལྟེ་བར་རྒྱུ་མཐུན་གྱི་འབྲས་བུའི་ཚུལ་དུ་གཤེགས་པ་དགའ་བ། ལྟེ་བ་ནས་སྙིང་ཁར་རྣམ་སྨིན་གྱི་འབྲས་བུའི་ཚུལ་དུ་གཤེགས་པ་མཆོག་དགའ། སྙིང་ཁ་ནས་མགྲིན་པར་སྐྱེས་བུའི་བྱེད་པའི་ཚུལ་དུ་གཤེགས་པ་ཁྱད་དགའ། མགྲིན་པ་ནས་དཔྲལ་བར་བྲལ་བའི་འབྲས་བུའི་ཚུལ་དུ་གཤེགས་པས་ལྷན་ཅིག་སྐྱེས་པའི་དགའ་བ་ཉམས་སུ་མྱོང་བར་བསམས་ལ་ཡུན་རིང་དུ་བསྒོམས་ལ། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་ཨོཾ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་ང་རྒྱལ་དང༌། ཨོཾ་སརྦ་ཏ་ཐཱ་ག་ཏ་ཨ་དྷི་པ་ཏི་བཛྲ་སཏྭ་ཧཾ། དུརྚན་ཏ་ད་མ་ཀ་ཧཱུྂ་ཧཱུྂ་ཕཊ་སྭཱ་ཧཱ། ཞེས་འདོད་ལྷའི་ང་རྒྱལ་བཟུང་ངོ༌། །དེ་ལྟར་ལྷའི་རྣལ་འབྱོར་ཡུན་རིང་དུ་བསྒོམས་པས་སྐྱོ་ན་བཟླས་པ་བྱ་བ་ནི། བཅོམ་ལྡན་འདས་ཡབ་ཡུམ་གྱི་ཐུགས་ཀར་རང་རང་གི་ས་བོན་གྱི་མཐར་བཟླ་བྱའི་སྔགས་ཀྱིས་བསྐོར་བ་ལས་རང་འདྲ་བའི་ལྷ་དཔག་ཏུ་མེད་པ་འཕྲོས། འགྲོ་བ་ཐམས་ཅད་ཀྱི་སྡིག་སྒྲིབ་སྦྱངས་ནས་དུས་ཀྱི་འཁོར་ལོའི་གོ་འཕང་ལ་བཀོད། སླར་ཡང་རླུང་ནང་དུ་འཇུག་པ་དང་ལྷན་ཅིག་ཏུ་ཐུགས་ཀའི་ས་བོན་ལ་བསྡུ་བ་སོགས་སྔགས་འཁོར་སྤྲོ་བ་དང་བསྡུ་བའི་མཛད་པ་ཅན་དུ་གྱུར་པར་དམིགས་ལ། ཨོཾ་ཨཱཿཧཱུྂ་ཧྂཀྵྨལཝརཡ་ཧཱུྂ་ཕཊ། ཅེས་ཡབ་ཀྱི་སྙིང་པོ་དང༌། ཨོཾ་ཧྲཱཾཿཧྲཱིཿཧྲིཾ་ཧྲུཾ་ཧྲི་ལིཾ་ཧྲ་སྭཱ་ཧཱ། ཞེས་ཉེ་སྙིང་དང༌། ཨོཾ་ཤྲཱི་ཀཱ་ལ་ཙཀྲ་ཧུཾ་ཧཱུྂ་ཕཊ། ཅེས་སྐུའི་བཟླས་པ་དང༌། ཧུཾ་ཞེས་ཐུང་ངུ་གསུང་དང༌། ཧཱུྂ་ཞེས་ རིང་པོ་ཐུགས་ཀྱི་བཟླས་པ་སྟེ་དེ་ཐམས་ཅད་ཡབ་ཀྱིའོ། །ཨོཾ་བི་ཤྭ་མཱ་ཏྲྀ་ཧཱུྂ་ཕཊ་སྭཱ་ཧཱ། ཞེས་པ་ཡུམ་གྱི་སྔགས་དང༌། ཨོཾ་ཨཱཿཧཱུྂ་ཞེས་པ་ཡུམ་གྱི་སྐུ་གསུང་ཐུགས་ཀྱི་བཟླས་པའོ། །དེ་ལྟར་ ཡབ་ཡུམ་གྱི་བཟླས་པ་ཅི་འགྲུབ་ལ་འབད་ཅིང་བཟླ་བར་བྱའོ། །མཐར་པད་གདན་ནས་རིམ་གྱིས་བསྡུས་ཏེ་ཡུམ་ལ་ཐིམ། ཡུམ་ཡབ་ལ་ཐིམ། ཡབ་སྐུ་སྟོད་སྨད་ནས་འོད་དུ་ཞུ་བ་ཐུགས་ཀའི་ཧཱུྂ་ལ་ཐིམ།

ཧཱུྂ་ཡིག་ཞབས་ཀྱུ་ཁོག་པ་མགོ་བོ་ཟླ་ཚེས་ཐིག་ལེ་ནཱ་དའི་བར་དུ་བསྡུས་ནས། ནཱ་དའང་མི་དམིགས་པའི་ངང་དུ་བཞག་པར་བྱའོ། །སྐབས་འདིར་ལུས་གནད་གྲོལ་བ་ཞིག་དགོས་པས༑ ལུས་གནད་ནི་རྐང་པ་རྡོ་རྗེའི་སྐྱིལ་ཀྲུང་ལག་གཉིས་བསྒྲེང་བའི་རྡོ་རྗེ་ཁུ་ཚུར་བརླའི་རྩ་བར་བཀན་ལ་བཅར་ཏེ་རབ་ཏུ་བསྒྲེངས། དཔུང་པ་ཕྱིར་དགྱེ་ཞིང་རྒལ་ཚིག་བསྲངས། ལྟ་སྟངས་རྡོ་རྗེའི་གཙུག་ཏོར་གྱི་ལྟ་བ་ནི། སྣ་རྩེ་ནས་གཞལ་བའི་སོར་བཅུ་དྲུག་གི་ཐད་ནས་སླར་ཡང་སོར་བཞི་གྱེན་དུ་འཕགས་པའི་ཐད་ཀར་བསྒྲད་པས་བལྟ་ཞིང༌། ལུས་གནད་བྱེད་བཅིང་དེའི་ངང་ནས་ཞག་བདུན་ལ་སོགས་ལུས་གནད་མ་གྲོལ་བར་དུ་འབད་དགོས་ཤིང༌། ལུས་གནད་གྲོལ་བའི་མཚན་ཉིད་ནི་བཤད་མ་ཐག་པའི་ལུས་གནད་དེ་ཉིད་ལ་མི་ཟུག་པ་དང༌། ན་བ་སོགས་ཅི་ཡང་མེད་པར་བདེ་འབོལ་ལེ་ཞིག་ཡོང་བས་དེ་ལྟ་བུ་མ་བྱུང་གི་བར་ན་ཟུག་ཇི་ལྟར་བྱུང་ཡང་ལུས་གནད་འདི་ཁོ་ན་ལ་བསླབ་ཅིང་ལུས་གནད་འདི་བས་གཞན་པའི་སེམས་སྐྱིལ་མཉམ་བཞག་གི་ཕྱག་རྒྱ་སོགས་སླ་ཆོས་བྱར་མི་རུང་ཞིང་ལུས་གནད་མ་གྲོལ་བར་དབེན་གསུམ་སོགས་གདམས་པའི་གནད་བསྟན་པར་མི་བྱ་ལ། ཡང་ལུས་གནད་མ་གྲོལ་བར་ན་ཟུག་ཆེ་བ་ཡུན་རིང་ན། ལྕི་བ་ཡར་ག་མེ་ལ་བསྲེགས་པའི་ཐལ་བ་འཇམ་པོ་དང་ཐང་ཕྲོམ་གྱི་འབྲུ་ཕྱེ་མར་བྱས་པ་མར་ནག་བསྐོལ་བ་ལ་སྦྱར་ཏེ་གང་ན་སར་བྱུགས་ན་གྲོལ་བར་འགྱུར་རོ། །དེ་ལྟར་ཞག་གྲངས་མང་ཉུང་ཅི་ཙམ་ནས་ལུས་གནད་གྲོལ་ཡང་གྲོལ་ཟིན་ནས། གཉིས་པ་རྫོགས་རིམ་གྱི་ཉེར་བསྡོགས་དབེན་པ་གསུམ་ལ་སློབ་པ་ནི། མུན་པའི་ཁང་བུ་ཤིན་ཏུ་གནག་ཅིང་གསལ་དཀར་ཅུང་ཟད་ཙམ་ཡང་མེད་པའི་ནང་དུ་སྟན་བདེ་བར་འདུག་སྟེ་ལུས་ཀྱི་དགེ་བ་ཕྱག་དང་སྐོར་བ་སོགས་དང༌། གཞན་ཡང་འགྲོ་འཆག་ཉལ་འདུག་སོགས་ཀྱི་རྣམ་གཡེང་མཐའ་དག་སྤངས་ལ་དབེན་པར་བྱས་ཏེ་སྟན་གྱི་རྒྱབ་ཅུང་ཟད་མཐོ་བ་ལ་ལུས་གནད་སྔ་མ་ལྟར་བྱ་བ་ལུས་དབེན། ངག་གི་བཟླས་བརྗོད་ཆོས་སྤྱོད་སོགས་དང་ལོང་གཏམ་ངག་འཆལ་མཐའ་དག་སྤངས་ལ་སྨྲ་བ་གཅོད་པ་ངག་དབེན།

རྣམ་རྟོག་ལུང་མ་བསྟན་ཕྲ་རགས་སྦོམ་གསུམ་སྤང་བ་ཞེས་པ། རྣམ་རྟོག་ཐོལ་སྐྱེས་བཀག་པས་ཁེག་པ་མིན་མོད། རྟོག་པ་གང་སྐྱེས་དེའི་འཕྲོ་མི་མཐུད་ཅིང་རྗེས་མི་འབྲང་བར་གང་སྐྱེས་ཀྱི་དུས་དྲན་འཛིན་གྱིས་སླེབས་པར་བྱས་ལ། གང་ཡང་ཡིད་ལ་མི་བྱེད་པར་ཐོལ་སྐྱེས་རྦད་གཅོད་ཅེས་བྱ་བ། ཀུན་མཁྱེན་ཇོ་ནང་པ་ཆེན་པོའི་ཕྱག་ལེན་དང་མཐུན་པར་བཞག་ཅིང༌། གལ་ཏེ་དེ་ལས་འཕྲོ་ན་ལྟ་སྟངས་རང་ལ་སེམས་འཛིན་བྱེད་པ་མན་ངག་གོ། །དེ་དག་ནི་སེམས་དབེན་ཏེ་འདི་རྫོགས་རིམ་གྱི་ཉེར་བསྡོགས་ཐུན་མོང་མ་ཡིན་པ་ཡིན་པས་དབེན་གསུམ་ཁོ་ན་ལ་ངེས་པར་བསླབ། ཞག་བདུན་བསླབ་པ་ཕྱག་ལེན་ཡིན་ནོ། །དེ་ལྟར་སྔོན་འགྲོ་རྣམས་ལེགས་པར་གྲུབ་ནས། སྐབས་འདིར་དུས་ཀྱི་འཁོར་ལོའི་མཆོག་དབང་གོང་མ་བཞི་ཕྱག་རྒྱ་གསུམ་ལ་བརྟེན་ནས་བསྐུར་བས་ལམ་དབང་དུ་སྨིན་པར་བྱས་ལ། གཉིས་པ་དངོས་གཞི་ལ་དོན་དྲུག་གམ། བཞིའམ། གསུམ་དུ་འདོད་པ་ལས། སྤྱི་དོན་དྲུག་ལྟར་ན། བསྡུས་པའི་རྒྱུད་ལས། སོ་སོར་སྡུད་པ་རྒྱལ་བའི་དབང་པོར་འགྱུར་ཞིང་རྣམ་པ་བཅུ་སྟེ་་་་་་མཚན་མའི་དབང་གི་དུ་བ་སྨིག་རྒྱུ་མེ་ཁྱེར་འབར་བ། ཟླ་བ། ཉི་མ་སྒྲ་གཅན་ཆ་ཤས་ཐིག་ལེ་རྣམ་མཐོང་བའི་དབྱེ་བས་མ་བརྟགས་པ་ཡེ་ཤེས་ཀྱི་ཕུང་པོ་དག་གོ། །རྣམ་པར་ཤེས་པ་བསམ་གཏན་་་་་་རྣམ་པར་ཤེས་པའི་ཕུང་པོ་སྟེ་ཡུལ་ཡུལ་ཅན་བཅུ་པོ་གཅིག་ཉིད་དུ་སྣ་ཚོགས་པ་བསམ་གཏན་ནོ། །མི་བསྐྱོད་པ་ཉིད་དོ། །སྲོག་རྩོལ་དག་ཀྱང་རལ་གྲི་་་་་་འདུ་བྱེད་ཀྱི་ཕུང་པོ་སྟེ་གཡས་གཡོན་གྱི་དཀྱིལ་འཁོར་བཅུ་གཅིག་ཏུ་འདྲེའོ། །ཅན་ནོ། །སླར་ཡང་རྣམ་པ་བཅུ་སྟེ་འཛིན་པ་་་་་་ཚོར་བའི་ཕུང་པོ་སྟེ་སྲོག་གི་འཛིན་པ་ལྟེ་བ་སྙིང་ག་མགྲིན་པ་དཔྲལ་བ་གཙུག་ཏོར་གྱི་པདྨར་འགྲོ་བ་དང་འོང་བའི་དབྱེ་བས་སོ། །ཕྱག་ན་རིན་པོ་ཆེ་གདོལ་པ་མོ་རྗེས་སུ་དྲན་པ་་་་་་འདུ་ཤེས་ཀྱི་ཕུང་པོ་སྟེ་གདོལ་པ་མོ་དབུ་མའི་རྩ་ལ་རྗེས་སུ་དྲན་པས་འདོད་པའི་གནས་སྐབས་བཅུའི་དབྱེ་བས་སོ། །པདྨ་འཛིན་པར་འགྱུར་ཏེ།

དཔལ་ལྡན་ཏིང་འཛིན་་་་་་རྣམ་པར་སྣང་མཛད་དེ་ཏིང་འཛིན་རྣམ་པ་བཅུ་ནི། རླུང་བཅུ་པོ་རྣམས་འགོག་པའི་ཕྱིར་རོ། །འཁོར་ལོ་ཅན་རེ་རེའང་དབྱེ་བ་ལྔ་རྣམས་ཀྱིས་ཏེ། སླར་ཡང་གང་ལའང་ཨ་སོགས་ཀ་སོགས་རྣམས་ཀྱིས་ཕྱེ་བའོ། །ཞེས་དེ་བཞིན་གཤེགས་པ་དྲུག་གི་དབྱེ་བས་སྤྱི་དོན་དྲུག་གོ། །གཉིས་པ་སྤྱི་དོན་བཞིར་བྱེད་ན། སོར་སྡུད་དང་བསམ་གཏན་བསྙེན་པའི་ཡན་ལག །སྲོག་རྩོལ་དང་འཛིན་པ་ཉེ་བར་སྒྲུབ་པའི་ཡན་ལག ༑རྗེས་དྲན་སྒྲུབ་པའི་ཡན་ལག །ཏིང་ངེ་འཛིན་སྒྲུབ་པ་ཆེན་པོའི་ཡན་ལག་གོ། །གསུམ་པ་སྤྱི་དོན་གསུམ་དུ་བྱེད་ན། སོར་བསམ་ཐོག་མར་དགེ་བ་སྐུ་རྡོ་རྗེ། སྲོག་འཛིན་བར་དུ་དགེ་བ་གསུང་རྡོ་རྗེ། རྗེས་དྲན་དང་ཏིང་ངེ་འཛིན་ཐ་མར་དགེ་བ་ཐུགས་རྡོ་རྗེ་རྣམས་སོ། །དེ་རྣམས་ལས་དང་པོ་སོར་སྡུད་ཉམས་སུ་ལེན་པ་ལའང༌། སྙན་བརྒྱུད་ལས། ཀུན་ལ་དྲུག་དྲུག་ཤེས་བྱས་ཏེ༑ ༑ཞེས་པས། སོར་སྡུད་ཀྱི་སྒྲ་དོན། བསྒོམ་པའི་དུས་མཚམས། སྒོམ་ཚུལ་གྱི་ཡན་ལག །རྟགས་ཚད། དག་བྱ་དག་བྱེད། ཐོབ་པའི་འབྲས་བུ་དང་དྲུག་གོ། །དང་པོ་སྒྲ་དོན་ནི། འགྲེལ་པ་དྲི་མེད་འོད་ལས། འདིར་དབང་པོ་ལྔ་པོ་ཡུལ་ལྔ་ལ་འཇུག་པ་མེད་པར་དམིགས་པ་ལ་རྩེ་གཅིག་ཏུ་འཇུག་པར་བྱེད་དོ། །ཞེས་དང༌། གསང་འདུས་ལས། ཡུལ་དང་ཡུལ་ཅན་བཅུ་པོ་རྣམས༑ ༑རང་གི་འཇུག་གནས་ཐམས་ཅད་ལ། །འདོད་པ་སོ་སོར་སྡུད་པའི་ཕྱིར། །སོ་སོར་སྡུད་པ་ཞེས་བྱའོ། །ཞེས་དང༌། བུ་སྟོན་གྱིས། ཐུགས་ཀྱི་རྡོ་རྗེ་ནམ་མཁར་བཞག །ཡུལ་དང་ཡུལ་ཅན་འབྲེལ་བ་བཅད། །སྟོང་གཟུགས་མངོན་དུ་གྱུར་པ་ཡིས། །སོ་སོར་སྡུད་པ་སྒོམ་པར་ཤོག །ཅེས་དང༌། ཀུན་མཁྱེན་ཇོ་ནང་པས། ཡིད་རྣམ་རྟོག་འབྱུང་བ་སོ་སོར་བཅད། །ཅེས་སོགས་གསུངས་ཤིང༌། དེ་ཡང་པྲ་ཏྱཱ་ཧ་ར་ཞེས་པའི་པྲ་ཏི་སོ་སོར་དང༌། ཨཱ་ཧ་ར་ཟ་བ་འམ་སྡུད་པ་ཞེས་པའི་སྐད་དོད་མཚམས་སྦྱར་བས་སོ་སོར་སྡུད་པར་བསྒྱུར་ཏེ༑ དེའང་བསྡུ་བར་བྱ་བའི་ཡུལ་དང༌།

སྡུད་པར་བྱེད་པའི་གཞི་གཉིས་ཀྱི་བསྡུ་བྱའི་ཡུལ་ནི། ཕྱི་རོལ་དུ་གཟུགས་ལ་སོགས་པའི་ཡུལ་ལྔ། ནང་དུ་གཟུགས་འཛིན་བྱེད་མིག་ལ་སོགས་པ་ཡུལ་ཅན་ལྔའམ་ངོ་བོ་རྣམས་ཀུན་གཞི་སྐྱེ་བ་མེད་པའི་ཡིད་ཀྱི་ཁམས་ལ་བསྡུའོ། །གཉིས་པ་བསྒོམ་པའི་དུས་མཚམས་ནི། མདོ་ལས་ཀོའུ་ཤི་ཀས་སྨྲས་པ། གནས་བརྟན་རབ་འབྱོར། ཤེས་རབ་ཀྱི་ཕ་རོལ་ཏུ་ཕྱིན་པ་ལ་རྣལ་འབྱོར་དུ་བྱེད་པ་དེས་གང་ལ་རྣལ་འབྱོར་དུ་བྱེད། རབ་འབྱོར་གྱིས་སྨྲས་པ། ཀོའུ་ཤི་ཀ་གང་ཤེས་རབ་ཀྱི་ཕ་རོལ་ཏུ་ཕྱིན་པ་ལ་རྣལ་འབྱོར་དུ་བྱེད་པ་དེ་ནི་ནམ་མཁའ་ལ་རྣལ་འབྱོར་དུ་བྱའོ། །ཞེས་པས་མཚན་མོའི་རྣལ་འབྱོར་དང༌། ཡང་ཤེས་རབ་ཀྱི་ཕ་རོལ་ཏུ་ཕྱིན་པ་ལ་རྣལ་འབྱོར་དུ་བྱེད་པ་དེས་བླ་གབ་མེད་པ་ལ་རྣལ་འབྱོར་དུ་བྱེད་དོ། །ཞེས་ཉིན་མོའི་རྣལ་འབྱོར་བསྟན་ཏོ། །དེ་དག་ལས་དང་པོ་མུན་པའི་ཁང་བུར་བསྒོམ་ཚུལ་ནི། མུན་ཁང་འཁྱོག་རིམ་པ་གསུམ་དང་ལྡན་པ་བུག་པ་རྟ་རྔ་ཤོང་ས་ཙམ་ཡང་མེད་པ། འོག་གཞི་ས་རླངས་སོགས་མེད་པ་ལ༑ ཐུན་ཚོད་བྱེད་པའི་གློ་དཀར་ཕྱི་ཡངས་ཤིང་ནང་རུབ་པ། ཕྱི་ལ་ནག་པོའི་ཚོན་གྱིས་ཁ་བསྒྱུར་བ། དེ་ལྟ་བུའི་གནས་དེར་སྒོམ་པའང༌། འགྲེལ་ཆེན་ལས། གང་གི་ཚེ་གཡས་སུ་ས་རབ་ཏུ་འབབ་པའི་དུས་སུ་རྣལ་འབྱོར་པས་སྒོམ་པར་བྱེད་པ་དེའི་ཚེ་ཆོ་ག་འདིའོ། །ཞེས་པས་རླུང་གཡས་སུ་རྒྱུ་བ་དང་བསྟུན་ཏེ། སྒོམ་རྟོགས་ཀྱི་སྟན་ནང་ཚང་ཅན་སོགས་སྟ་གོན་བྱ་ཞིང་གནས་མལ་སོགས་བཀོད་ལེགས་པར་བྱའོ། །གསུམ་པ་སྒོམ་ཚུལ་གྱི་ཡན་ལག་ནི། སྔར་གྱི་ལུས་གནད་དང་རྡོ་རྗེ་གཙུག་ཏོར་གྱི་ལྟ་སྟངས་དང་ལྡན་པའི་ངང་ནས། སེམས་ཀྱི་བཞག་ཐབས་བཞི་ལས། དང་པོ་སྤྲེའུ་སྒོ་དྲུང་དུ་བཏགས་པ་ལྟ་བུ་ནི། ཡིད་དང་མིག་གི་ལྟ་སྟངས་དང༌། རླུང་ཞེས་པ་སྣ་བུག་ཁོ་ནའི་རླུང་འབྱུང་འཇུག་ལ་མི་སེམས་ཏེ་སེམས་རྣམ་རྟོག་རབ་ཏུ་གཡོ་བ་འདི་རླུང་ཡིན་པས། འདི་མདུན་གྱི་ལྟ་སྟངས་དང་བསྲེས་ཏེ་བསྒོམས་པས།

ཡུལ་གཞན་དུ་རླུང་སེམས་འཕོ་བར་མི་འགྱུར་ཏེ། དཔེར་ན་ཁང་སྟོང་དུ་སྤྲེའུ་ཚུད་ན་གློ་དཀར་དང་རྒྱ་མཐོངས་ཐམས་ཅད་དུ་སྤྲེའུ་རེ་རེ་ཡོད་པ་ལྟར་སྣང་ཡང༌། དེ་ཉིད་སྒོ་གཅིག་གི་དྲུང་དུ་བཏགས་ཏེ་བཞག་ན་གཅིག་པུ་དེ་ལས་གཞན་དུ་མེད་པ་ལྟར། རླུང་སེམས་ནམ་མཁར་གཏད་དེ་བཞག་པས་རྟོག་པ་གཞན་མི་སྐྱེ་བར་དེ་ཉིད་ལ་རྩེ་གཅིག་ཏུ་བསྒོམ་མོ། །གཉིས་པ་སྤུན་གསུམ་གྱི་བར་མ་ལྟ་བུ་ནི། འདས་པའི་རྟོག་པ་གཅེན་པོ་ལྟ་བུར་སོང་བ་ཐམས་ཅད་ཀྱི་རྗེས་སུ་མི་འབྲང༌། མ་འོངས་པའི་རྟོག་པ་གཅུང་པོ་ལྟ་བུ་འདི་ཡོང་དགོས་པའི་འབྱུང་འགྱུར་གྱི་རྟོག་པ་སྔོན་དུ་མི་བསུ། ད་ལྟར་གྱི་རྟོག་པ་སྐད་ཅིག་མ་འདི་ཉིད་ནམ་མཁར་གཏད་དེ་གང་གིས་ཀྱང་མ་བསླད་པར་བྷཻཾ། གསུམ་པ་རྔ་མོའི་བཅིངས་པ་གློད་པ་ལྟ་བུ་ནི། སྒོམ་ཚུལ་སྔ་མ་གཉིས་སྒྲིམ་དྲག་པས་ཧ་ཅང་རྣམ་རྟོག་འཕོར་སོང་བ་དེ་ཉིད་ཀྱི་ངང་དུ་ལྷོད་ཀྱིས་གློད་ལ་ཅི་ཡང་མི་སེམས་པར་ཡིད་མིག་རླུང་གསུམ་ནམ་མཁར་བཞག་སྟེ། དཔེར་ན་རྔ་མོང་བསྐོར་བའི་ཚེ་འགྲོ་བ་ལྟར་བྱེད་ཀྱང་གློད་ན་གཞན་དུ་མི་འགྲོ་བ་ལྟར་རྟོག་པ་གློད་ངང་ནས་སྒོམ་མོ། བཞི་པ་ལྷ་ཁང་ནང་གི་ལྡེར་བཟོ་ལྟ་བུ་ནི། ལུས་གནད་དེ་ཉིད་ལས་མི་གཡོ་ཞིང་འགུལ་བསྐྱོད་མེད་པ་ནི་ལྷ་ཁང་ནང་གི་ལྡེར་བཟོ་ལྟ་བུ། ངག་མི་གཡོ་བ་ཁ་ཏོན་བཟླས་བརྗོད་བཟང་ངན་གྱི་སྨྲ་བ་བཅད་པ་ལྷ་ཁང་ནང་གི་ལྡེར་བཟོ་ལྟ་བུ། སེམས་མི་གཡོ་བ་རེ་དོགས་ཕྲ་རགས་བཟང་ངན་ཕྱོགས་ལྷུང་ཅི་ཡང་མི་སེམས་པར་ལྷ་ཁང་ནང་གི་ལྡེར་བཟོ་ལྟ་བུ་སྟེ། ལུས་ངག་ཡིད་མི་གཡོ་ཞིང་སེམས་མིག་རླུང་གསུམ་ནམ་མཁར་བཞག་སྟེ་སྒོམ་མོ། །དེའང་ཤ་ཝ་རིས། མི་གཡོ་བ་ནི་གསུམ་ལྡན་གྱིས། །དྷཱུ་ཏིར་རླུང་བཅུག་ཚུད་འགྱུར་ཞིང༌། །ཕྱི་ནང་རྟོག་འགགས་རྟགས་འབྱུང་ཚེ། །སོ་སོར་སྡུད་པའི་ཡན་ལག་གོ། །ཞེས་དང༌། ས་ར་ཧས། མང་དུ་སྨྲ་བས་ཅི་ཞིག་བྱ། །ཆོས་ཀྱི་ཚད་ནི་འདི་ཡིས་ཆོག

།མིག་ཕྱེ་གྱེན་དུ་བལྟ་བ་དང༌། །མཐོང་བས་བསྟན་པ་ཉིད་ཀྱིས་ཤེས། །ཞེས་དང༌། བདེ་མཆོག་སྟོད་འགྲེལ་ལས། བསམ་པ་ཐམས་ཅད་ཡོངས་སྤངས་ཏེ། །ཉི་མ་གཅིག་ཏུ་ངེས་པར་བརྟག །དེའི་ཚེ་རྟགས་བཅུ་མ་བྱུང་ན། །དེ་ནི་ང་ཡི་རྫུན་ཚིག་ཡིན། །ཞེས་དང༌། དུས་འཁོར་རྩ་རྒྱུད་ལས། ཡིད་མིག་རླུང་གསུམ་ནམ་མཁའ་ལ། །རྣལ་འབྱོར་མཁས་པས་ལེགས་སྦྱར་ན། །དུས་གསུམ་རྒྱལ་བའི་ཡོན་ཏན་འཆར། །ཀུན་མཁྱེན་ཀུན་གྱི་གསུང་ཡིན་ནོ། །ཞེས་གསུངས་པས། མདོར་ཧྲིལ་གྱིས་དྲིལ་ན། སེམས་མིག་རླུང་གསུམ་རྩེ་གཅིག་ཏུ་ནམ་མཁར་བཞག་ནས། ཅི་ཡང་ཡིད་ལ་མི་བྱེད་པར་དྲན་པས་འཇགས་པ་ཡིན་ནོ། །འདི་ཞི་གནས་མཚན་ཉིད་པ་སྒྲུབ་པའི་ཐབས་ཀྱང་ཡིན་ཞིང་ལྷག་མཐོང་མཚན་ཉིད་དང་ལྡན་པའང་འདི་ལ་བརྟེན་ནས་སྐྱེ་བར་འགྱུར་རོ། །དེ་ལྟར་ན་མདུན་གྱི་ནམ་མཁའི་ཐད་དུ་ཡིད་མིག་རླུང་གསུམ་སྦྲང་མ་གར་སྤྱིན་ལ་འབྱར་བ་ལྟ་བུའམ། སྤང་ལ་ཕུར་པ་བ