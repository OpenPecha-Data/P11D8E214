། །རྒྱབ་མདུན་རླུང་འཇུག་ཐུར་མའི་མན་ངག་བཞུགས་སོ།། 

བདེ་ཆེན་འཁོར་ལོའི་རང་ཞལ་དབུ་མའི་ཀློང༌། །ཐབས་ཤེས་སྟེང་འོག་རླུང་གི་ཟློས་གར་ལས། །སྐུ་གསུམ་མཆོད་བྱེད་གདམས་པའི་མཛོད་འཛིན་པ། །ཟུང་འཇུག་མཉམ་ཉིད་ཧེ་རུ་ཀ་ལ་འདུད། །མཁའ་འགྲོའི་ཁ་རླངས་མ་ཡལ་ཞིང༌། །ཚེ་གཅིག་འཇའ་ལུས་སྒྲུབ་པའི་ཐབས༑ ༑རྒྱབ་མདུན་ཐུར་མའི་མན་ངག་རྣམས། །ཁོ་བོས་གསལ་བར་འདིར་དགོད་ཀྱི། །སྣོད་ལྡན་རྣམས་ཀྱིས་འདི་ལོངས་ཤིག །རྩ་འདབ་གཞུང་དམིགས་འཁྲུལ་འཁོར་ལ། །བྱང་ཞིང་ཆུབ་པར་བྱས་ནས་ཅིང༌། །ཐོག་མར་རྒྱབ་རླུང་སྦྱངས་ནས་ནི། །ཁ་ཟས་རགས་པ་སྤང་བྱས་ཏེ། །བདུན་སོགས་ཞག་གྲངས་རན་པར་རིགས། །དབུ་མ་ཀ་འཛུགས་བསླབས་ནས་ཅིང༌། །སྟེང་རླུང་མནན་ཞིང་འོག་རླུང་གིས། །ལུས་གནད་བྲང་པུས་སྤྲད་བྱས་ཏེ། །རྐང་མཐིལ་སར་ཕབ་འཕོངས་བཏེག་ནས། །སྲིན་ཞལ་རིག་གཅུས་ཞལ་ཕྱེ་ནས། །དབུ་མ་ཀ་འཛུགས་ཤེད་ཀྱིས་དྲང༌། །དེའི་ཚེ་ཧིཀ་ཅེས་སྒྲ་འབྱུང་སྟེ། །རླུང་ལམ་འབྱོངས་པའི་རྟགས་ཡིན་པས། །ཞལ་གདམས་འབེབས་ལ་བརྩོན་པ་བསྐྱེད། །མི་བསྐྱོད་ལྕག་གིས་ཡང་ཡང་བསྐུལ། །ཟས་སྙིགས་མྱུར་དུ་འབུད་པར་འགྱུར། །ཟས་གཏིང་ཡོད་ན་ན་ཟུག་འབྱུང༌། །སྙིགས་མ་མེད་རྟགས་མི་བསྐྱོད་པ། །རང་གི་མདོག་ཅན་བྱུང་ནའོ། །དེ་ནས་མཁའ་ལྡིང་རྒྱལ་པོ་ཡི། །མྱུར་བྱེད་དག་པ་ཚད་རན་བྱ། །བདར་ལེགས་བྱས་པས་བཅུད་ཀྱིས་བྱུག །མཁྱིད་གང་བི་ཊི་བུ་གར་བཅུུག །མི་བསྐྱོད་རང་དྲོད་མཉམ་པ་ལ། །སྣེ་གཏད་ལུས་གནད་སྔར་ལྟར་ལ། །ཀ་བ་གཅིག་པས་དྲང་པོར་སྦྱོར། །དེའི་ཚེ་མཆོད་པ་མྱུར་དུ་འབྱུང༌༑ ༑དེ་ལྟར་འབྱོངས་ཚེ་མི་བསྐྱོད་པའི། །སྐུ་ཚབ་ཀོཀྐེ་བཅུུད་ལྡན་པ། །སྔར་བཞིན་མཆོད་པས་མི་འཚོ་ན། །སྲིན་པོ་རཀྴ་མཉེས་ལ་བཞག ༑དེས་ནི་མཆོད་པས་འཚོ་བར་འགྱུར། །དེ་འདྲ་ཞག་གྲངས་དུ་བྱེད་ཀྱང༌། །ཤིན་ཏུ་འབྱོངས་པ་གལ་ཆེའོ། །རྗེས་ལ་གཞུང་ནས་འབྱུང་བ་ལྟར༑ ༑བདུད་རྩི་མར་ཁུ་དྲང་བར་བྱ། །དེ་ནས་ཁ་ཟས་གཏོང་བ་ན། །རིམ་བཞིན་ཆུང་ངུས་གོམས་སུ་བཅུག

།སྤྱོད་ལམ་གཟབ་ལ་ཟས་བཟའ་ཞིང༌། །གདོན་དང་གྲིབ་ལ་འཛེམ་པར་བྱ༑ ༑འདི་ནི་ལག་ལེན་བསྡུས་པ་སྟེ། །བཱ་ཡུ་ལམ་སྦྱང་དམིགས་པ་དང༌། །མི་བསྐྱོད་པ་ཡི་སྒོམ་བཟླས་སོགས། །རྩ་འདབ་ཟབ་ཁྲིད་གཞུང་དུ་གསལ། །སྣོད་མིན་རྣམས་ལ་གསང་བར་བྱ༑ ༑དེ་ནི་རྒྱབ་རླུང་རླུང་འཚོ་ཡི། །མན་ངག་ལག་ལེན་ཞིབ་རྒྱས་བཅས། །རེ་ཞིག་གྲུབ་པར་བགྱིས་པ་ཡིན། །ས་མ་ཡ། ཁ་ཐཾ། རྒྱ་རྒྱ་རྒྱ༔ ད་ནི་མདུན་རླུང་སྲོག་ཐུར་ལ། །རྣམ་པ་གཉིས་ཡོད་རང་ལུས་དང༌། །གཞན་ལུས་ལྡེ་མིག་ཐབས་ལྡན་ལམ། །ཐོག་མར་རང་ལུས་ལྡེ་མིག་གི། །ཐབས་ལྡན་སྲོག་ཐུར་བསྲེ་བ་བསྟན། །ཐོག་མར་གདན་ལེགས་ལ་འདུག་སྟེ༑ ༑སེམས་སྐྱིལ་སྐེད་པ་བསྲང་བྱ་ཞིང༌། །ལག་གཡས་ལྷ་མོའི་པདྨར་བསམ། །དལ་བུས་རྡོ་རྗེ་བསྐྱོད་ལ་བསྒྲེང༌། །དེའི་ཚེ་བདེ་བ་གཡོས་པའི་ཚེ། །མ་སྨིན་ཙམ་ལ་ལག་པས་བསྡམ༑ ༑ཉི་ཟླ་གྱེན་བགྲོད་ཀ་བ་བཙུགས། །ཕོ་རླུང་སྟོད་སྒྲིལ་འདྲེན་པར་བྱ། །དེ་ནས་འདྲེ་རྡོ་ནག་རིལ་གྱིས། །མི་བསྐྱོད་ལམ་མཆོག་བྱང་བར་སྦྱང༌། །དེའི་རྗེས་གྲོ་སོག་སྦུབས་བཙུགས་ལ། །ཕུ་བཏབ་ཀ་བ་གཅིག་པས་དྲངས། །འབྱོངས་རྟགས་ལྦུ་བ་རྩི་རྩི་འབྱུང༌། །དེ་ནས་སྦུག་བཙུགས་ལྒང་བུ་བསྐྱོན། །རླུང་དགང་ཀ་བ་གཅིག་པ་ཡིས༑ ༑འདྲེན་ཞིང་ཕྱི་ནས་ལྒང་བུ་བཙིར། །འབྱོངས་རྟགས་བཙིར་བ་མི་དགོས་པར། །ལྒང་བུས་རླུང་རྣམས་འཇུག་པར་འགྱུར། །དེ་ནས་ལྒང་བུ་ཕུད་ནས་ཀྱང༌། །སོག་སྦུག་ཀ་བ་གཅིག་སྦྱོར་གྱིས། །རླུང་ལ་ཤིན་ཏུ་བྱང་བར་བྱ། །དེ་ནས་སྨྱུག་གམ་ལྕགས་སྦུག་གི། །ཐུར་མ་ཚད་ལྡན་བཙུད་བྱས་ལ། །མི་བསྐྱོད་པ་ལ་སྣེ་གཏད་ནས། །ཀ་བ་གཅིག་པས་འདྲེན་པར་བྱེད།་་༌།དེ་འབྱོངས་མི་བསྐྱོད་དྷཱུ་རྒྱུ་གཉིས། །བསྲེས་ལ་དྲངས་པས་དྷཱུ་རྒྱུ་འབྱོང༌། །མི་བསྐྱོད་ཤུལ་དུ་ལུས་ནས་འོང༌། །དེ་ནས་མི་བསྐྱོད་རཀྟ་བསྲེ། །དྲངས་པས་རཀྟ་འདྲོངས་ནས་ཀྱང༌། །མི་བསྐྱོད་རྒྱལ་པོ་བཞུགས་པར་གྱུར། །འདི་རྣམས་ལུས་གནད་སེམས་སྐྱིལ་ལ། །ཅུང་ཟད་བསྒུར་ལ་རྒྱབ་རླུང་འཐེན། །ཀ་བ་གཅིག་པས་དྲང་བའོ། །ཐུར་མ་རྒྱབ་ཚེ་ཁྲག་འཛག་ན། །འབྲུག་རུས་འབྲི་མར་སྦྱར་ལ་བྱུག

།ཁམས་དང་མི་བསྐྱོད་མི་ཐུབ་ན། །འབྲུག་རུས་འབྲི་མར་ཁོ་ནས་སྦྱར། །རྡོ་རྗེ་ཚ་ཞིང་སྦྲིད་པ་དང༌། །སྐྲངས་སོགས་བྱུང་ན་སྡིག་སྲིན་དང༌། །སེ་འབྲུ་སྦྱར་བའི་ཁུ་བ་དེ། །རྡོ་རྗེའི་ནང་བཅུག་དེ་ཡིས་སེལ། །རྒྱབ་མདུན་བཅུད་མི་འཚོ་བ་ལ། །འབྲུག་རུས་པད་རག་ག་པུར་གསུམ། །ཞིབ་བཏགས་ཆུ་ལ་སྦྱར་བྱས་ནས། །མདུན་རྒྱབ་སྒོ་ནས་དྲངས་པ་ན༑ ༑བཅུད་དང་ས་བོན་འཚོ་བར་འགྱུར། །རླུང་གིས་མི་བསྐྱོད་མི་འགྲེང་ན། །ལྒང་བུའི་ནང་དུ་མི་བསྐྱོད་བླུག །ཀ་བ་གཅིག་པས་ནང་ནས་འདྲེན། །ལག་པས་ཕྱི་ནས་རིམ་བཞིན་འདེད༑ ༑དེས་ནི་མྱུར་དུ་འབྱོང་བར་འགྱུར། །འབྱོང་ཚེ་ལྒང་བུ་མི་དགོས་སོ། །དེ་ཚེ་དཀར་འདྲེན་རྟགས་འདོན་དང༌། །དམར་འདྲེན་རྟགས་འདོན་གཞུང་ལྟར་བྱ། །དེ་ནས་རྗེས་གཅོད་གཞུང་དུ་གསལ། །འདི་ནི་རང་ལུས་ལྡེ་མིག་གི །ཐབས་ལྡན་སྲོག་ཐུར་བསྲེ་བའོ། །འདི་ལ་རབ་ཏུ་འབྱོངས་ནས་ཀྱང༌། །གཞན་ལུས་ཐབས་ལྡན་ལྡེ་མིག་ནི། །མོ་འཁྲིད་ལམ་འབྲས་དག་ལ་འབད། །འདི་ནི་གནད་འགག་ཤིན་ཏུ་ཆེ། །འདི་ཡིས་མ་སྦྱང་ཐབས་ལམ་པར། །བུ་ཚ་བུ་མོ་མང་པོ་འབྱུང༌། །འཇིག་རྟེན་པ་ལས་སྡིག་ལྟུང་ཆེ། །འདི་ལ་གོམས་སྟོབས་བྱུང་བ་ན༑ ༑ཉིན་གཅིག་རིག་མ་སྟོང་རོལ་ཀྱང༌། །སྲིད་པ་བྱུང་ན་ཁོ་བོས་བསླུས། །ཞེས་པའི་ཐབས་ལམ་ཟབ་མོ་འདི། །སྣོད་ལྡན་རེ་རེ་མ་གཏོགས་པ། །ཀུན་ལ་བསྟན་ན་ཆོས་སྲུང་དང༌།་་༌། མཁའ་འགྲོའི་ཚོགས་ཀྱིས་ཆད་པ་ཆོད། །ས་མ་ཡ། རྒྱ་རྒྱ་རྒྱ༔ ། དྷ་ཐིམ། ཁཾ་ཐཾ། ཨ་ཐཾ། ཞེས་རྒྱབ་མདུན་རླུང་འཇུག་ཐུར་མའི་མན་ངག་འདི་ཉིད་ཀྱང༌། མཆེད་གྲོགས་འགའ་ཞིག་གིས་བསྐུལ་བའི་ངོར། ལམ་འདི་ཉིད་ཉམས་སུ་བླངས་པའི་རྣལ་འབྱོར་པ། དྷརྨ་ཀཱིརྟིས་ཤིང་ཡོས་ས་ག་ཟླ་བའི་དགའ་བ་ཕྱི་མ་ལ། ཤར་ཀཿཐོག་པའི་སའི་ཐིག་ལེ་ཧོར་ཕོ་ཟམ་ཁའི་སྒར་དུ་བྲིས་པའོ།། །།མངྒ་ལཾ།།