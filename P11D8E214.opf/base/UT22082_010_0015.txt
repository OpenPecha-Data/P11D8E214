༄༅། །གང་ཤོད་དུ་བསྒྲུབས་པའི་སྐྱེ་བདུན་དཀར་ཆག་བཞུགས་སོ།། 

ཨོཾ་སྭ་སྟི། རྒྱལ་བ་ཀུན་གྱི་སྐུ་གསུང་ཐུགས་ཡོན་ཏན། །ཕྲིན་ལས་མ་ལུས་གཅིག་ཏུ་འདུས་པ་ལས། །གདོད་མའི་མགོན་པོ་ཀུན་ཏུ་བཟང་པོ་ལ། །དད་བའི་ཡིད་ཀྱིས་རྟག་ཏུ་ཕྱག་བགྱིའོ། །དེ་ཉིད་མིའི་གཟུགས་སུ་ཉིད་སྤྲུལ་པ། །གསང་སྔགས་ཆོས་ཀྱི་སྙིང་ཁུ་ཟབ་གཏེར་དུ༑ ༑སྦས་པ་མ་ལུས་སླར་ཡང་འབྱིན་མཛད་པ། །པདྨ་གླིང་པའི་ཞབས་ལ་གུས་ཕྱག་འཚལ། །གཞན་ཡང་སྙན་བརྒྱུད་དགོངས་བརྒྱུད་སྒྲུབ་བརྒྱུད་དང༌༑ ༑ཤོག་སེར་ཚིག་བརྒྱུད་སྨོན་ལམ་དབང་བརྒྱུད་དང༌། །མཁའ་འགྲོ་གཏད་བརྒྱུད་རིག་འཛིན་བརྡ་བརྒྱུད་སོགས། །བརྒྱུད་པའི་བླ་མ་ཀུན་ལ་ཕྱག་བྱས་ཏེ། །ཟབ་གཏེར་ལས་བྱུང་སྐྱེ་བདུན་གྱི། །ཤ་ལ་སྦྱར་བའི་རིལ་བུ་ལ། །ཕན་ཡོན་ཕབ་རྒྱུན་གང་བཞུགས་ལ། །ཐོག་མར་བྱ་བ་ཉིད་ལ་གླེང༌། །དེ་ཡང་ལྷོ་བྲག་སྨན་མདོའི་བྲག་ནས་གཏེར་སྟོན་པདྨ་གླིང་པ་ཉིད་ཀྱིས་ཟབ་གཏེར་དུ་བཞེས་པ་བླ་མ་ནོར་བུ་རྒྱ་མཚོ་ལས། སྐྱེ་བདུན་ཤའི་རིལ་བུ་བསྒྲུབ་པ་ལ། དེ་ཡང་ཁམས་སྟོད་རྔོག་གི་སའི་ཆ་གངས་ཤོད་དུ་དགེ་འདུན་བརྒྱ་ཕྲག་དགུ་དང་ཕྱེད་བཅས། གཞན་ཡང་དད་ལྡན་ཕོ་མོ་དཔག་ཏུ་མེད་པ་བགྲངས་ལས་འདས་པ་འདུས་ཏེ། བསྒྲུབས་པའི་རིལ་བུ་ལ། དད་རྟེན་བཞུགས་པ་ཆེ་ལོང་ཙམ་ཞིག་བརྗོད་ན་འདི་ལྟ་སྟེ། སློབ་དཔོན་པདྨ་འབྱུང་གནས་ཀྱི་ཕྱག་ཕྲེང་དང་ན་བཟའ། ཆོས་རྒྱལ་སྲོང་བཙན་སྒམ་པོའི་གདུང་རུས། རྒྱལ་པོ་ཁྲི་སྲོང་ལྡེའུ་བཙན་གྱི་སྐུ་ཤ། སྔགས་འཆང་པདྨ་གླིང་པའི་གདུང་རུས་དང་སྐྱེ་བདུན་རིལ་བུ། བྲམ་ཟེ་སྐྱེ་བ་བདུན་པའི་སྐུ་ཤ། གུ་རུ་ཆོས་ཀྱི་དབང་ཕྱུག་གི་སྐུ་ཤ། སྲས་པདྨ་དབང་ཆེན་ཀྱི་སྐུ་ཤ། ཀུན་སྐྱོང་གླིང་པའི་གདུང་རུས། བདེ་ཆེན་གླིང་པའི་གདུང་རུས། ཀརྨ་གླིང་པའི་སྨན་ནག །རིག་འཛིན་རྒོད་ལྡེམ་ཅན་གྱི་དབུ་སྐྲ། མངའ་རིས་རིག་འཛིན་བདུད་འཇོམས་ཆེན་པོའི་དབུ་ལོ། མངའ་རིས་པཎ་ཆེན་གྱི་དབུ་ལོ། རྗེ་ཏིལླི་པའི་རུས་རྒྱན། ནཱ་རོ་པའི་ཕྱག་སྐྱོགས།

མར་པའི་དབུ་སྐྲ། མི་ལའི་རས་གོས་དང་ཕྱག་སྐྱོགས། སྒམ་པོ་པ་ཟླ་འོད་གཞོན་ནུའི་དབུ་སྐྲ། ཕག་མོ་གྲུ་པའི་ཕྱག་ཞབས་དང་གསོལ་བེར་བཞུགས་གདན། ཆབ་བཟེད་དུམ་བུ། སྐྱོབ་པ་འཇིག་རྟེན་གསུམ་གྱི་མགོན་པོའི་དབུ་སྐྲ་དང་སྐུ་འགག །ཉེར་གཉིས་པའི་གསང་ཆབ། བཅོ་ལྔ་པའི་སྐུ་ཤ་མཚལ་དང་དབུ་ལོ། བཅུ་གཉིས་པའི་སྐུ་མཚལ། གཅུང་གི་ན་བཟའ། རྗེ་ཀུན་དགའ་རིན་ཆེན་གྱི་ཞལ་ཕྱག་དང་དབུ་ཞྭ། རྗེ་བཙུན་རིན་ཆེན་ཕུན་ཚོགས་ཆོས་ཀྱི་རྒྱལ་པོའི་སྐུ་ཤ་དང་དབུ་ལོ། གསང་ཆབ། དེ་ཉིད་ཀྱིས་བསྒྲུབས་པའི་ཆོས་སྨན། ཛ་ཧར་པིར་གྱི་ཞལ་ཚོམ། བཛྲ་ནཱ་ཐ་དང་མ་ཧཱ་ནཱ་ཐ་གཉིས་ཀྱི་དབུ་སྐྲ། སྒམ་པོ་པ་བཀྲ་ཤིས་རྣམ་རྒྱལ་གྱི་དབུ་ལོ་དང་གསང་ཆབ། ཀོང་སྨྱོན་འཇམ་དཔལ་བཟང་པོའི་གདུང་རུས། ཤོ་སྒོམ་གྱི་ཕྱག་ཚ། ཞང་གཡུ་བྲག་པའི་ཆུ་ཞྭ་དང་ཆུ་ལྷམ། སྤྱན་སྔ་ཐོག་ཐུབ་པའི་ན་བཟའ། དྭགས་པོ་སྒོམ་ཚུལ་གྱི་ཕྱའུ། པཎ་ཆེན་ཤཱཀྱ་ཤྲཱི་བཟང་པོའི་སྐུ་སྦྱར་དང་གཎྜི། སྤྱན་སྔ་གྲགས་པ་འབྱུང་གནས་ཀྱི་ཕྱའུ། པཎྜི་ཏ་སྨྲྀ་ཏིའི་སྐུ་ཤ། རྟོགས་ལྡན་དཀའ་ཐུབ་པའི་སྒོམ་ཐག །བཅོམ་ལྡན་རིག་པའི་རལ་གྲིའི་གདུང་རུས། ཐང་སྟོང་རྒྱལ་པོའི་དབུ་ལོ། ས་པཎྜི་ཏ་ཀུན་དགའ་རྒྱན་མཚན་དཔལ་བཟང་པོའི་སྐུ་མཚལ། དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློའི་གསང་ཆབ། བདག་སྨྱོན་སྔགས་འཆང་ཆེན་པོའི་དབུ་ལོ། མཁན་ཆེན་པའི་དབུ་ལོ། ས་སྐྱ་པའི་བདུད་རྩི་རིལ་བུ། མཁན་ཆེན་རིན་ཆེན་རྒྱལ་མཚན་གྱི་དབུ་ལོ། འཇམ་དབྱངས་རིན་ཆེན་རྒྱལ་མཚན་གྱི་དབུ་ལོ། མཁན་ཆེན་གྲགས་པ་བཤེས་གཉེན་གྱི་དབུ་ལོ། ཇོ་བོ་རྗེ་ཨ་ཏི་ཤའི་སྣམ་སྦྱར་དང་ཕྱག་དཔེ། མཁས་པ་བཻ་རོ་ཙ་ནའི་ཕྱག་དཔེ། སྤྱན་སྔ་ལྷ་གཟིགས་རས་པའི་གདུང་རུས། རྒྱ་གར་ཕྱག་ནའི་སྒོམ་ཐག །མཚུངས་མེད་ཆོས་རྒྱལ་ཕུན་ཚོགས་བཀྲ་ཤིས་དཔལ་བཟང་པོའི་དབུ་ལོ། གསང་ཆབ། སྐུ་ཤ། བདུད་རྩི་ཆོས་སྨན་དང་བཅས་པ། བདག་པོ་བཀྲ་ཤིས་སྟོབས་རྒྱལ་གྱི་དབུ་སྐྲ་དང་སྨན་སྒྲུབ།

རྟེན་འདུས་མྱོང་གྲོལ་ཆེན་མོ། སྒམ་པོ་པའི་རྟེན་འདུས། ཀརྨ་པཀྵིའི་གསང་ཆབ། དུས་གསུམ་མཁྱེན་པའི་དབུ་ལོ། ཆོས་གྲགས་རྒྱ་མཚོའི་གསང་ཆབ། སྤྱན་སྔ་ཆོས་ཀྱི་གྲགས་པའི་སྐུ་ཤ། དཀོན་མཆོག་ཡན་ལག་གི་གསང་ཆབ། དབང་ཕྱུག་རྡོ་རྗེའི་སྐུ་མཚལ། དཔལ་ཐུབ་པའི་གར་དབང་ཆོས་ཀྱི་དབང་ཕྱུག་གི་དབུ་ལོ་དང་ཤང་མཚལ། ཀརྨ་པའི་རིལ་ནག །དཔལ་སྟག་ལུང་ཐང་པའི་དབུ་ཞྭ། སྐུ་ཡལ་པའི་དབུ་ལོ། སངས་རྒྱས་ཡར་བྱོན་གྱི་དབུ་སྐྲ། རྗེ་མངྒའི་མཚན་ཅན་གྱི་དབུ་སྐྲ་དང་སྐུ་མཚལ། དཔལ་ཆོས་དབྱིངས་རང་གྲོལ་གྱི་དབུ་སྐྲ། ཡེ་ཤེས་མཚོ་རྒྱལ་གྱི་པདྨ་རཀྟ། མཁའ་འགྲོ་མ་བསོད་ནམས་དཔལ་འདྲེན་གྱི་གདུང་རུས། མ་གཅིག་ལབ་སྒྲོན་གྱི་པང་གདན་དུམ་བུ། མཁའ་འགྲོ་མ་འོད་འཆང་མའི་གདུང་རུས། མཁའ་འགྲོ་ཞི་བ་བཟང་མོའི་ན་བཟའ། དུར་ཁྲོད་བརྒྱད་ཀྱི་ས་སྣ། མཆོད་རྟེན་རྣམ་དག་དང་བྱ་རུང་ཁ་ཤོར་གྱི་ས། ཙཱ་རི་གསར་རྙིང་དང༌། གངས་ཏི་སེའི་བདེ་མཆོག་ཡབ་ཡུམ་ཀྱི་བྱང་སེམས་དཀར་དམར། ཆོས་འཁོར་ལྷ་ས། བསམ་ཡས། རྭ་སྒྲེང་སོགས་ཀྱི་སྐུ་འདྲ་ཁྱད་པར་ཅན་རྣམས་ཀྱི་བྱིན་རླབས་དང་ས་སྣ། གཞན་ཡང་བླ་མ་གོང་མ་རྣམས་ཀྱི་དད་རྟེན་དཔག་ཏུ་མེད་པ་དང་གྲུབ་ཐོབ་ཕོ་མོའི་སྐུ་ཤ། སྨན་སྣ་དཔག་ཏུ་མེད་པ་རིན་པོ་ཆེའི་རིགས་དང༌། རྡོ་རྗེ་སློབ་དཔོན་རང་ཉིད་ཀྱི་སྐྲ་སེན་སོགས་སྦྱར་ཏེ། གཞུང་དང་མཐུན་པར་རིལ་བུ་བྱས་ལ། དྲིལ་བུར་གཞལ་བའི་ཁལ་གཉིས་དང་བྲེ་བཅོ་བརྒྱད་བྱུང་བ་རྣམས་བུམ་པར་བླུགས་ཁ་རྒྱན་མཚན་མར་བྱས་ཏེ་ཞག་བཅུ་གཅིག་བར་བསྒྲུབས། རྟགས་ལྟར་བྱུང་བའི་མོད་ལ་སླར་ཡང་དྲིལ་བུར་གཞལ་བ་ལ་ཁལ་གསུམ་བྲེ་བཅོ་བརྒྱད་བྱུང་བ་རྣམས་འདུས་པའི་ཚོགས་དང་བཅས་པ་ཐམས་ཅད་ལ་བཀྱེས་ཤིང་ལོངས་སྤྱད་པས་ཐམས་ཅད་ཚིམས་པར་གྱུར་ཏོ། །དེ་ལྟ་བུའི་སྐྱེ་བདུན་ཚད་དང་ལྡན་པར་བསྒྲུབས་པ་འདི་ཉིད་ལྟོར་སོང་ཙམ་ལའང་ཕན་ཡོན་དཔག་ཏུ་མེད་པ་ཡོད་དེ། སློབ་དཔོན་པདྨའི་ཞལ་ནས། །སྐྱེ་བདུན་ཤ་ལས་བྱས་པ་ཡི། །རིལ་བུ་ལྟོ་རུ་གང་སོང་བ། །འགྲོ་བ་སེམས་ཅན་མ་ལུས་ཀུན། །རིག་དྲུག་སྡུག་བསྔལ་རབ་ཞི་ནས། །ཐར་པའི་ལམ་སྣ་རབ་ཟིན་ཞིང༌། །ཐུགས་རྗེ་ཆེན་པོའི་ཞིང་ཁམས་སུ། །ཐམས་ཅད་དེ་རུ་སྐྱེ་བར་འགྱུར། །བྱོལ་སོང་རྣམས་ཀྱི་ལྟོར་སོང་ཡང༌། །བདེ་བ་ཅན་དུ་ངེས་པར་སྐྱེ། །འཇིག་རྟེན་ཕ་མ་བསད་པ་ཡི། །དམེ་ཕོ་སྡིག་ཅན་ལྟོར་སོང་ཡང༌། །ཕྱི་མ་བྱང་ཆུབ་ལམ་སྣ་ཟིན། །ཤ་རིལ་ཟག་མེད་འདི་ཉིད་ཀྱི། །རིལ་བུ་སྒྲུབ་པ་སུས་བྱས་པ། །པདྨ་ང་དང་སྐལ་པ་མཉམ། །ཞེས་དང༌།

རིག་འཛིན་པདྨ་གླིང་པའི་ཞལ་ནས། སྐྱེ་བདུན་ཤ་ཡི་རིལ་བུ་ལས། །གྲོག་མའི་རྐང་ལག་ཙམ་ཞིག་ནི། །འགྲོ་བ་གང་གི་ལྟོར་སོང་བ། །ངན་སོང་གནས་སུ་མི་འགྲོ་ཞིང༌། །སྐྱེ་བ་གསུམ་ལས་མི་འགྱང་བར། །པདྨའི་དྲུང་དུ་སྐྱེ་བར་འགྱུར། །ཞེས་གསུངས་པས། རིལ་བུ་འདི་ནི་ལྟོར་སོང་བ་ཙམ་གྱིས་རིགས་ངན་བཤན་པ་སྡིག་པོ་ཆེ་ཞིག་ཡིན་ཡང༌། བསྐལ་པར་བསགས་པའི་སྡིག་པའི་ཚོགས་ཐམས་ཅད་ཕྱིར་བསྙིལ་ཏེ། ཚེ་གཅིག་ལ་བདེ་བ་ཅན་དུ་སྐྱེ་ངེས་ན། འགྲོ་བ་གཞན་ལ་སྨོས་ཅི་དགོས་པ་ཨོ་རྒྱན་ཉིད་ཀྱིས་གསུངས་ཤིང༌། གཞན་ཡང་རིལ་བུ་འདིས་གདོན་ལ་སོགས་པ་ལས་སྐྱོབ་ཅིང་མཚོན་ཐུབ། རིལ་བུ་ལྟོ་རུ་སོང་བ་ཙམ་གྱིས་ལུས་ངག་ཡིད་གསུམ་རྡོ་རྗེ་གསུམ་གྱི་རང་བཞིན་དུ་འགྱུར། ངན་སོང་གསུམ་གྱི་སྒོ་ཁེགས། ཐར་པའི་ལམ་སྣ་ཟིན། དཔའ་བོ་དཔའ་མོ་ཐམས་ཅད་ངང་གིས་འདུ། འགྲོ་བའི་དོན་འགྲུབ། བྱང་ཆུབ་ཀྱི་སེམས་འཕེལ། ཅི་བསམ་པའི་དོན་འགྲུབ། ཚེའི་བར་གཅོད་ལ་སོགས་པ་ཞི་ཞིང༌། མདོར་ན་ཚེ་རིང་བ་སོགས་འཕྲལ་གྱི་རྐྱེན་ལས་བྱུང་བའི་བར་ཆད་དང་མི་མཐུན་པའི་ཕྱོགས་ཐམས་ཅད་ལས་སྐྱོབ་ཅིང༌། མཆོག་ཐུན་མོང་གི་དངོས་གྲུབ་ཐམས་ཅད་འབད་རྩོལ་མི་དགོས་པར་ཤུགས་འབྱུང་དུ་འབྱུང་བར་འགྱུར་རོ། །ཞེས་པའི་དཀར་ཆག་མདོར་བསྡུས་པ་འདིའང༌། གསང་སྔགས་ཀྱི་སྣོད་དང་ལྡན་པ་རྣམས་ལ་མི་དགོས་མོད། འོན་ཀྱང་སྐལ་མེད་ལོག་ལྟ་ཅན། དྲེད་པོ་ལྕགས་རྐང་ཅན། བླུན་པོ་ཁ་ཅིག་ཡིད་ཆེས་པར་བྱ་བའི་ཕྱིར། ཆུ་གླང་རྒྱལ་གྱི་ཟླ་བར་ཤཱཀྱའི་དགེ་སློང་ཆོས་སྨྲ་བ་དཀོན་མཆོག་ཕུན་ཚོགས་ཀྱིས། རྔོད་གངས་ཤོད་དུ་སྐྱེ་བདུན་སྒྲུབ་པ་བགྱིས་པའི་དུས་སུ། དགེ་མཚན་དུ་མ་དང་བཅས་ཏེ་སྦྱར་བའོ།། །།སརྦ་མངྒ་ལཾ།།