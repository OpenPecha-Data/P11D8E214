༄༅། །འཕགས་མ་དབྱངས་ཅན་ལྷ་མོ་ལ་བསྟོད་ཅིང་འདོད་པའི་དོན་གསོལ་བ་དྲུག་སྐྱེས་མགྲིན་པའི་རྫ་རྔ་ཞེས་བྱ་བ་བཞུགས་སོ།།

།རིགས་ལམ་སྟོང་ཕྲག་བཞད་པའི་མཁའ་དབྱིངས་སུ། །ཐུགས་རྗེའི་ཆ་ཤས་རྫོགས་པའི་ཀུན་ཕན་ལས། །མི་ཤེས་སྔོ་བསངས་མ་ཚོགས་གཞོམ་མཛད་པ། །ངག་དབང་ལྷ་མོ་ཁྱོད་ལ་ཕྱག་འཚལ་ལོ། །དེང་ནས་བཟུང་སྟེ་ཚེ་རབས་ཐམས་ཅད་དུ། །ལས་ཀྱི་དབང་གིས་རིགས་དྲུག་གར་སྐྱེས་ཀྱང༌། །ཉོན་མོངས་ཉེས་བརྒྱས་སྤྱོད་པའི་སྡུག་བསྔལ་གྱིས། །ཉམ་ངའི་གནས་ལས་སྐྱོབས་ཤིག་ཚངས་སྲས་མོ། །ངན་སོང་གསུམ་དང་སྦྱིན་སྐྱེས་ཡིད་བཟང་སོགས། །གནས་ངན་ལེན་པའི་སྲིད་པ་ཀུན་དོར་ནས། །དལ་བ་བརྒྱད་དང་འབྱོར་བ་བཅུ་ལྡན་པར། །སྐྱེ་བའི་རྟེན་འབྲེལ་སྒྲིགས་ཤིག་སྒྲ་དབྱངས་ལྷ། །དེ་ལྟར་སྐྱེས་ནས་དབང་པོ་ཀུན་ཚང་ཞིང༌། །ལོག་པའི་བློ་དོར་དམ་ཆོས་སྤྱོད་པའི་ལུས། །ཐུབ་བསྟན་ཁང་བཟང་ཉམས་དགར་རབ་འཇུག་པའི། །སྨོན་ལམ་འབྲས་བུ་སྩོལ་ཅིག་པདྨོའི་ལྷ། །བསྟན་པ་མཆོག་དང་མཇལ་ཚེ་ལམ་སྟོན་པའི། །མཚན་ལྡན་བླ་མ༌།མཆོག་དང་རབ་མཇལ་ཏེ། །མི་དགེའི་བཤེས་དང་སྡིག་པའི་མཛའ་གྲོགས་སོགས། །རྐྱེན་ངན་གནས་ལས་སྲུངས་ཤིག་རྒྱ་མཚོའི་ལྷ། །དེ་ལྟར་དགེ་བའི་བཤེས་ཀྱིས་རྗེས་བཟུང་ཞིང༌། །གསུང་རབ་མཐའ་བྲལ་གཏི་མའི་འཇིངས་ཟབ་ལས། །སྙིང་པོར་གྱུར་པ་བསླབ་གསུམ་ནོར་བུའི་ཏོག །འཛིན་ལ་གེགས་མེད་སྩོལ་ཅིག་ཟླ་བའི་སྲིང༌། །དེ་ཚེ་མནོས་པའི་སོ་ཐར་བྱང་ཆུབ་སེམས། །གསང་ཆེན་མཆོག་རྣམས་སྤང་བླང་བསླབ་པའི་གཞི། །མིག་སྲོག་ཇི་བཞིན་གཡེལ་མེད་བསྲུང་བ་ལ། །འབད་བརྩོན་སྙིང་སྟོབས་བསྐྱེད་ཅིག་ཤེས་རབ་ལྷ། །འགྲོ་ཀུན་བདེ་བའང་འགྲོ་ཀུན་གནས་ཡིན་ལ། །ལོངས་སྤྱོད་དག་ཀྱང་སྦྱིན་ལས་འབྱུང་བའི་ཕྱིར། །ཕྱོགས་མེད་སྦྱིན་པའི་ཕ་རོལ་འགྲོ་བ་ལ། །སེར་སྣའི་མདུད་འཆིང་ཁྲོལ་ཅིག་བློ་གཏེར་མ། །ཐམས་ཅད་མཁྱེན་པའི་ཡེ་ཤེས་ངོ་བོ་ཉིད། །རྣམ་རིག་མིན་པའི་བག་ཡོད་ཚུལ་ཁྲིམས་ཀྱི། །ཕ་རོལ་ཕྱིན་ལ་གེགས་མེད་འཆལ་ཚུལ་གྱི། །མེ་དཔུང་གཞིལ་ཞིག་དྲི་ཟའི་ན་ཆུང་མ། །བྱམས་དང་སྙིང་རྗེ་སྟོང་ཉིད་ཟུང་འཇུག་པའི། །སྲན་ཐུབ་སྙིང་པོས་བཟོད་པའི་ཕ་རོལ་རྒྱུད། །འགྲོ་ལ་ཕྲག་དོག་ཁོང་ཁྲོའི་ཛ་ལང་གི༑ ༑གཡོ་བའི་རླུང་སྒོ་ཆོད་ཅིག་དཀར་མོའི་མཚན། །ཐམས་ཅད་མཁྱེན་པའི་གོ་འཕང་ཐོབ་བྱེད་ལམ། །འཁོར་ལོ་གཉིས་ལ་འབད་པའི་བརྩོན་འགྲུས་ཀྱི། །ཕ་རོལ་སོན་ལ་ལེ་ལོ་བག་ཡང་པའི༑ ༑འཁྲུལ་བའི་གཉིད་ལས་སློང་ཞིག་སྟོན་སྦྱིན་མ། །མཐའ་བྲལ་དབུ་མའི་དོན་ཟབ་རྒྱ་མཚོ་ལས། །ངེས་དོན་ནོར་བུ་ལེན་པའི་བསམ་གཏན་གྱི། །ཕར་ཕྱིན་རྫོགས་ལ་མཚན་འཛིན་སྨིག་རྒྱུའི་ཆུས། །སོམ་ཉིའི་རྟོག་པ་སྐྱུངས་ཤིག་མཚོ་ལྡན་མ། །བློ་གྲོས་ཉི་མས་གསུང་རབ་ནམ་མཁའི་ཁམས། །ཡོངས་སུ་བལྟམས་ནས་ཐུབ་བསྟན་པད་ཚལ་འདི། །རྒྱས་བྱེད་ཤེས་རབ་ཕ་རོལ་ཕྱིན་འཚེ་བའི། །གཏི་མུག་ཆུ་འཛིན་སྟོར་ཞིག་སྨྲ་བའི་ལྷ། །འཁོར་ལོ་གཉིས་ཀྱི་བྱ་བ་མཐར་ཕྱིན་ནས། །འཆད་རྩོད་རྩོམ་གྱིས་འགྲོ་རྣམས་སྨིན་བྱས་ཏེ། །དོན་གཉིས་མཐར་ཕྱིན་རྫོགས་པའི་སངས་རྒྱས་ཀྱི། །གོ་འཕང་མྱུར་དུ་སྩོལ་ཅིག་དབྱངས་ཅན་ལྷ། །སངས་རྒྱས་སྐུ་གསུང་བརྙེས་པའི་སོགས་བརྗོད།

ཞེས་པའང་མངའ་རིས་དབོན་པོ་ནག་པོས་དགོས་ཟེར་བར། འབྲི་གུང་པ་ཆོས་ཀྱི་གྲགས་པས་གཞུ་སྤྲོ་ལུང་གི་ཀུན་དགའ་ར་བའི་གཟིམ་ཆུང་དབང་ལྡན་ཕོ་བྲང་དུ་སྒྲ་དབྱངས་ལྷ་མོའི་མཚན་གྱི་རྣམ་གྲངས་རྣམས་ཀྱི་རྗེས་སུ་བསྙེགས་ཏེ་བྲིས་པའོ།། །།མངྒ་ལཾ།། 