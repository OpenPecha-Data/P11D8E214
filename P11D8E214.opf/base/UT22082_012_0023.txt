༄༅། །ལོཀ་ཏྲི་པཱ་ལའི་ལས་སྦྱོར་གྱི་སྒྲུབ་པའི་སྨད་ལས་ཀྱི་ངག་འདོན་ཁྲིགས་ཆགས་སུ་ཕབ་པ་བཞུགས་སོ།།

ཡི་དམ་གཅུད་ཕུར་ལྷ་ལ་ཕྱག་འཚལ་ལོ། །སྡེ་བརྒྱད་ལོཀ་ཏྲི་པཱ་ལའི་གདབ་ལས་ཀྱི་རིམ་པ་ནི་མཆོད་རྟེན་དཀར་ནག་ལ་བརྟེན་པའི་བཅའ་གཞི་རྒྱས་པའི་སྐབས་སམ༑ ཡང་ན་བྲུབ་ཁུང་གཏོར་མ་ལ་བརྟེན་པའི་བཅའ་གཞི་བསྡུས་པའི་སྐབས་སམ། སྐབས་གཞན་དུ་འབྱུང་བཞི་དང༌། ཟློག་བསད་ཀྱི་འཁོར་ལོ་རེ་རེ་ཁོལ་བུར་དགོས་བྱུང་ཡང་དེ་དག་ལེགས་པར་གྲུབ་ནས། སྒྲུབ་པ་ལ་འཇུག་པའི་གོང་དུ་གཏོར་མ་ཆ་གསུམ་བཏང༌། ལོཀ་ཏྲིའི་ངག་འདོན་གྲུབ་རྗེས་ཞི་བསྙེན་དང༌། རྩ་བསྙེན་དང༌། སྲུང་སྔགས་ཅི་འགྲུབ་བཟླས་རྗེས་གདབ་ལས་བྱ། དེ་ནས་སྒྲུབ་པའི་རིང་ནངས་རེ་ཐོ་རངས་སྐྱབས་སེམས་རྗེས་སུ་ངག་འདོན་བྱས་རྗེས། སྔགས་གང་བཟླ་བའི་དམིགས་པ་འོག་ནས་འབྱུང་བ་ལྟར་བསྒོམ་ཞིང་སྔགས་ལ་འབད། ཐུན་དྲུག་གམ་བཞིར་གདབ་ལས་འདི་བྱ་བ་ཡིན་ནོ། །གདབ་ལས་དངོས་ལ་བཅུ་བདུན་ཏེ། དཔང་གཟུ། མཁྱེན་གསོལ། བྲུབ་ཁུང་བསྐྱེད་པ། དགྲ་བགེགས་འགུགས་པ། ཡི་དམ་བསྐུལ་བ། ཆེ་བའི་ང་རྒྱལ་བསྐྱེད་པ། སླར་དྲག་ཏུ་བསྐུལ་ཞིང་དགུག་པ། ལྷ་དང་དབྱེ་བ། ཉེས་པ་བསྒྲགས་པ། ཐུན་བྲབ་པ། སྔགས་བཟླ་བ། གནས་སྤར་བ། ཕུར་བུ་གདབ་པ། བསྒྲལ་བ། གཏུན་དུ་བརྡུང་བ། ཞལ་དུ་བསྟབ་པ། ཟློག་པ་བྱ་བ། ལས་ལ་སྦྱར་བ་རྣམས་སོ། །དང་པོ་དཔང་གཟུ་དང་མཁྱེན་གསོལ་ནི། གསེར་སྐྱེམས་བཤམས་ལ། ཧཱུྂ་༌། རྩ་བརྒྱུད་བླ་མ་དཀོན་མཆོག་རིན་ཆེན་གསུམ། །ལྷག་པའི་ལྷ་མཆོག་དྲང་སྲོང་དྲི་མ་མེད༑ ༑སྤྲུལ་པའི་ཁྲོ་རྒྱལ་ཞེ་སྡང་རྡོ་རྗེ་དང༌། །ཡི་དམ་ཆོས་སྐྱོང་སྲུང་མ་མཁྱེན་པར་གསོལ། །སྣང་སྲིད་དྲེགས་པ་སྡེ་བརྒྱད་སྤྲུལ་འཁོར་བཅས། །རབ་འཇིགས་ལོཀ་ཏྲིའི་ལྷ་ཚོགས་དཔང་མཛོད་ཅིག །སྔགས་འཆང་བདག་གིས་མ་ལེན་མ་ཉེས་ཀྱང༌། །དགེ་བཅུ་ཁྱད་གསོད་མི་དགེ་དང་ལེན་པའི། །བསྒྲལ་བའི་ཞིང་བཅུར་གྱུར་པའི་དགྲ་དང་བགེགས། །གཟུགས་ལིང་མིང་དང་མཚན་མར་བཏབ་པ་འདི། །ཏིང་འཛིན་སྔགས་དང་དམོད་པའི་བདེན་ཚིག་གིས། །སྐད་ཅིག་འདིར་ཁུག་བསྒྲལ་གདབ་ལས་མཛོད་ཅིག

།ཅེས་ལན་གསུམ་གསོལ། གཉིས་པ་བྲུབ་ཁུང་བསྐྱེད་པ་ནི། ཕཊཿ སྟོང་པའི་ངང་ལས་མདུན་གྱི་བྲུབ་ཁུང་ལྕགས་ཁང་ནག་པོ་གྲུ་གསུམ་པ། དུག་གི་མེ་འབར་བ། ནད་ཀྱི་ན་བུན་འཐིབས་པ། མཚོན་གྱི་ཆར་འབེབས་པའི་ནང་དུ་ཕག་སྤྱང་གི་ཐོད་པར་གཤིན་རྗེ་ཕོ་མོ་འཇིགས་སུ་རུང་བ་གཉིས་ཀྱི་བར་དུ་དགྲ་གདོན་བྱད་མ་ཆེ་གེ་མོ་ཤིན་ཏུ་ཉམ་ཐག་པ། མཐའ་སྐོར་དུ་ལྷ་མ་སྲིན་སྡེ་བརྒྱད་མཚོན་ཆ་སྣ་ཚོགས་ཐོགས་པས་རྔམས་ཤིང་ཟ་བར་གྱུར་པར་བསམ། གསུམ་པ་དགྲ་བགེགས་དགུག་པ་ནི། དགུག་གཞུག་དྲག་པོ་ཉེར་གཅིག་བྱ་ཞིང་དམིགས་བྱ་ལིངྒ་ལ་དྲག་ཏུ་བསྟིམ། བཞི་པ་ཡི་དམ་བསྐུལ་བ་ནི། ཧཱུྂ་༌། སངས་རྒྱས་བསྟན་པ་བསྲུང་བ་དང༌། །ཞེས་པ་ནས། དགྲ་བགེགས་འདུལ་བའི་དུས་ལ་བབ། །ཅེས་པའི་བར་ངག་འདོན་ལྟར་བསྐུལ། ལྔ་པ་ཆེ་བའི་ང་རྒྱལ་བསྐྱེད་པ་ནི། རང་གི་ལྕེ་རྡོ་རྗེ་རྩེ་དགུ་པའི་ལྟེ་བ་ཧཱུྂ་ལས་འོད་འཕྲོས། སྡེ་བརྒྱད་ཐམས་ཅད་ཀྱི་སྙིང་ནས་དྲངས་ཏེ། མདུན་དུ་འཁོད་པའི་སྤྱི་བོར་རྡོ་རྗེ་རྒྱ་གྲམ་རེ་བཀབ་པས་འགུལ་འཁྱོག་མི་ཤེས་པར་གྱུར་པར་བསམ། ཧཱུྂ་༌། ང་ནི་མ་མོ་ཀུན་གྱི་ཡབ། །ཅེས་པ་ནས། ང་ཡི་ལས་རྣམས་ཁྱོད་ཀྱིས་སྒྲུབས། །ཞེས་པའི་བར་ངག་འདོན་ལྟར་བྱ། སླར་ཡང་ལྕེ་རྡོ་རྗེའི་ལྟེ་བའི་ཧཱུྂ་ལས་འོད་འཕྲོས། སྡེ་བརྒྱད་ཀྱི་སྙིང་ཁར་ཡོད་པའི་སྲོག་ཡིག་ནས་དྲངས་པས་འདར་ཞིང་ཐལ་མོ་སྦྱར་ཕྱག་འཚལ་ཅི་གསུང་བགྱིད་དོ། །ཞེས་སྨྲ་བར། ས་བོན་རྣམས་དྲངས་ཧཱུྂ་གི་གདན་དུ་བྱས་པས༑ སྡེ་བརྒྱད་ཐམས་ཅད་ཀྱིས་དགྲ་བགེགས་འགུགས་གསོད་སོགས་ཅི་བཅོལ་བའི་ཕྲིན་ལས་ཐམས་ཅད་ཐོགས་མེད་དུ་སྒྲུབ་པར་གྱུར་པར་བསམ། དྲུག་པ་དྲག་ཏུ་བསྐུལ་ཞིང་དགུག་པ་ནི། བྷྱོཿ མཆོད་བསྟོད་བསྙེན་ཞིང་བསྒྲུབས་པའི་ཡེ་ཤེས་ལྷ། །འཇིག་རྟེན་དྲེགས་བྱེད་ཡོངས་ཀྱི་སྲོག་སྙིང་བདག །ཐོགས་མེད་ཕྲིན་ལས་སྒྲུབ་པའི་དྲག་རྩལ་ཅན། །རབ་འཇིགས་དྲང་སྲོང་ལོཀ་ཏྲིའི་ལྷ་ཚོགས་རྣམས༑ ༑བཞེངས་ཤིག་བཞེངས་ཤིག་ཆོས་ཀྱི་དབྱིངས་ནས་བཞེངས། །སྐྱོད་ཅིག་སྐྱོད་ཅིག་མཉམ་ཉིད་དབྱིངས་ནས་སྐྱོད། །སྐུལ་ལོ་སྐུལ་ལོ་ཐུགས་དམ་གནད་ནས་སྐུལ། །མཛོད་ཅིག་མཛོད་ཅིག་དྲག་པོའི་ཕྲིན་ལས་མཛོད། །དྲེགས་འདུལ་དྲང་སྲོང་ཆེན་པོའི་དུས་ལ་བབ། །ཁྲོ་རྒྱལ་ཞེ་སྡང་རྡོ་རྗེའི་དུས་ལ་བབ། །སྤྲུལ་འཁོར་དྲང་སྲོང་འབུམ་སྡེའི་དུས་ལ་བབ། །བཀའ་ཉན་དྲེགས་པ་སྡེ་བརྒྱད་དུས་ལ་བབ། །དོ་ནུབ་ད་དུས་ནམ་གྱི་གུང་ཐུན་ལ། །དྲེགས་པ་སྡེ་བརྒྱད་དབང་དུ་བསྡུས་ལ་ཤོག

།སྣང་སྲིད་དྲེགས་པའི་སྲོག་སྙིང་ཕྲོག་ལ་ཤོག །གནོད་བྱེད་བྱད་མ་དགྲ་གདོན་ཁུག་ལ་ཤོག །དྲང་སྲོང་ཆེན་པོའི་ཐུགས་རྗེ་བྱིན་མ་ཆུང༌། །དྲེགས་འདུལ་ཁྲོ་རྒྱལ་རྫུ་འཕྲུལ་རྩལ་མ་ཞན། །བདེན་ཚིག་དམོད་པའི་དྲགས་སྔགས་དབལ་མ་རྡུགས། །སྤྲུལ་འཁོར་སྡེ་བརྒྱད་ལས་བྱེད་བང་མ་བུལ། །དམིགས་པར་གང་བྱས་དགྲ་གདོན་བྱད་ཁ་འདི། །ལོ་ཟླར་མ་འགོར་མྱུར་དུ་མ་བསྒྲལ་ན། །དྲང་སྲོང་ཆེན་པོའི་བདེན་ཚིག་ཉམས་པར་འགྱུར། །བཀའ་ཉན་དྲེགས་པའི་མཐུ་རྩལ་རྫུན་དུ་ཆེ། །དེ་བས་སྨན་རཀ་གཏོར་མ་མཆོད་པའི་ཚོགས། །མཐུན་པའི་དམ་རྫས་རྒྱ་མཚོ་འདི་བཞེས་ལ། །ཡིད་ལ་གནག་པའི་དགྲ་གདོན་གནོད་བྱེད་བགེགས། །གཟུགས་ལིང་མིང་དང་བྱང་བུར་བཏབ་པ་འདི། །ལྕགས་ཀྱུ་ཅན་གྱིས་སྙིང་ནས་ཟུང་ལ་ཤོག །ཞགས་པ་ཅན་གྱིས་སྐེ་ནས་ཁྲིད་ལ་ཤོག །ལྕགས་སྒྲོག་ཅན་གྱིས་ཡན་ལག་སྡོམས་ལ་ཤོག །དྲིལ་བུ་ཅན་གྱིས་རྡུལ་དུ་རློགས་ལ་ཤོག །ཡི་དམ་ལྷ་དང་དྲང་སྲོང་ཆེན་པོ་ཡི། །དམོད་པའི་བདེན་སྟོབས་བརྗོད་པའི་བྱིན་རླབས་ཀྱིས། །ཆེ་གེ་མོ་ཞེས་གཟུགས་མིང་ལིངྒ་ལ། །མྱུར་དུ་ཕོབ་ཅིག་སརྦ་ནྲྀ་ཏྲི་ཛཿ་་༌།རིངས་པར་ཁུག་ཅིག་བཛྲ་ཨངྐུ་ཤ་ཛཿ །མྱུར་དུ་ཆིངས་ཤིག་བཛྲ་པཱ་ཤ་ཧཱུྂ། །དམ་པར་སྡོམས་ཤིག་བཛྲ་སྥོ་ཊ་བཾ། །དྲག་པོར་སྒྲོལ་ཅིག་བཛྲ་གྷཎྚེ་ཧོཿ །གནོད་བྱེད་དགྲ་བགེགས་སརྦ་ནྲྀ་ཏྲི་ཨངྐུ་ཤ་ཛ་ཛཿ ཞེས་དྲག་ཏུ་བསྐུལ་ལོ། །འགུགས་པ་ནི། རང་གི་ལྕེ་རྡོ་རྗེ་རྩེ་དགུ་པའི་ལྟེ་བར་ཧཱུྂ་ལས་འོད་འཕྲོས་པས། རྡོ་རྗེའི་རྭ་རྩེ་དགུ་ལ་ཕོག་པས་ཛཿདགུ་འཕྲོས་པ་རྟ་མིག་གི་འཁོར་ལོ་ལ་ཕོག །རྟ་མིག་གི་འཁོར་ལོའི་རྩིབས་བརྒྱད་དང་རང་གི་ལྕེ་རྩེ་ལས་སྤྲོས་པའི་ཛཿལས་རང་འདྲའི་ཁྲོ་བོ་ལྕགས་ཀྱུ། ཞགས་པ། ལྕགས་སྒྲོག །དྲིལ་བུ་ཐོགས་པའི་ཚོགས་གྲངས་མེད་པ་དང༌། བཀའ་ཉན་དྲེགས་པ་སྡེ་བརྒྱད་ཀྱི་དམག་ཚོགས་མཚོན་ཆ་སྣ་ཚོགས་ཐོགས་པ་འཇིག་རྟེན་སྟོང་ཁམས་གང་བ་རྣམས་ཀྱིས་དགྲ་བགེགས་དམིགས་བྱ་དེའི་སྙིང་ནས་ལྕགས་ཀྱུས་བཟུང༌།

མགྲིན་པ་ནས་ཞགས་པས་བཅིངས། རྒྱབ་ནས་མཚོན་ཆ་སྣ་ཚོགས་ཀྱིས་རྡེག་ཅིང་དེད་ནས་སྐད་ཅིག་ལ་བཀུག་སྟེ་ལས་ཁུང་དྲག་པོའི་ནང་གི་ལིངྒ་ལ་སིབ་སིབ་ཐིམ་པས་དགྲ་བགེགས་དངོས་སུ་ཡོད་པར་གྱུར་པར་དམིགས་ལ༑ ཨོཾ་ལོཀ་ཏྲི་པཱ་ལ་ཛཿ་་་་་ཨོཾ་ལོཀ་ཏྲི་པཱ་ལ་ཛཿནས། ་འཁོར་འདུལ་ཛཿཞེས་པའི་མཇུག་ཏུ། ཡི་དམ་ལྷ་དང་དྲང་སྲོང་གི་བདེན་པ་ཆེན་པོ་དང་བདེན་པ་ཆེན་པོའི་བྱིན་རླབས་ཀྱིས་མྱུར་དུ་ཕོབ་ཅིག་ནྲྀ་ཏྲི་ཛཿཞེས་བཏགས་པ་བཟླའོ། །ཞེས་སྡེ་བརྒྱད་ཀྱི་སྔགས་མཐར། ཛཿདང་དེའི་མཐར། སརྦ་ནྲྀ་ཏྲི་དགྲ་བགེགས་ཆེ་གེ་མོ་ཨངྐུ་ཤ་ཛཿ ཞེས་སྡེ་བརྒྱད་རེ་རེ་ཁ་སྦྱར་བ་གནད་འགག་ཆེ་གེ་མོ་བཏགས་པ་བཟླ་ཞིང༌། རྟ་མིག་གི་འཁོར་ལོ་གཡབ་ཅིང་འགུགས་བསྟིམ་དྲག་ཏུ་བྱས་ལ་ཁུག་རྟགས་མ་བྱུང་བར་དུ་ཅི་མང་བྱ་བ་གལ་ཆེའོ། །བདུན་པ་ལྷ་དང་དབྱེ་བ་ནི། ཁུག་པའི་རྟགས་མཚན་མཐོང་ནས་སམ། ལྷས་སྐྱོབ་པའི་རྟགས་མཐོང་ན། རང་གི་ལྕེ་རྡོ་རྗེའི་རྩེ་མོ་ནས་སྤྲུལ་པའི་ཁྲོ་བོ་མཚོན་ཆ་སྣ་ཚོགས་ཐོགས་པ་གྲངས་མེད་པ་སྤྲོས་པས། ཁོའི་འགོ་བའི་ལྷ་སྲུང་རྣམས་བྱ་རོག་གི་ཁྱུ་རྡོས་བརྡས་པ་ལྟར་སྐད་ཅིག་གིས་བསྐྲད་དེ། ཁོ་སྐྱོབ་བྱེད་ཀྱི་ལྷ་དང་ཕྲལ་ཞིང་མགོན་སྐྱབས་མེད་པར་བྱིའུ་ཕྲུག་ཐང་ལ་བསྐྱུར་བ་ལྟར་འདུག་པར་གྱུར་པར་བསམ་ཞིང༌། ཧཱུྂ་༌། དམ་ཉམས་དགྲ་བགེགས་བྱད་མ་འདིའི། །སྲུང་སྐྱོབ་བྱེད་པའི་ཡི་དམ་དང༌། །ལྷན་སྐྱེས་ལྷ་ལྔ་འགོ་བའི་ལྷ། །བྱིན་རླབས་དབང་ལྷ་ཆོས་སྐྱོང་དང༌༑ ༑བསྙེན་སྒྲུབ་མཆོད་བརྟེན་སྲུང་མའི་ཚོགས། །ཡེ་ཤེས་འཇིག་རྟེན་ལྷ་ཚོགས་རྣམས། །དྲང་སྲོང་བདེན་པས་ད་ཕྲོལ་ཅིག །ནྲྀ་ཏྲི་སརྦ་དེ་ཝ་ཨུཙྪ་ཏ་ཡ་ཕཊ། ཨ་ཏྲཀ་རཀྴ་མཱ་ར་ཡ་ཤག་ཕྱེ། ནྲྀ་ཏྲཀ་རཀྴ་མཱ་ར་ཡ་ཕྱེ། ཞེས་བརྗོད་ཅིང༌། དོ་གལ་ཆེ་ན་གཞན་ནས་འབྱུང་བ་ལྟར་ལྷ་དབྱེའི་རྫས་དུད་ཀྱང་བྱའོ། །བརྒྱད་པ་ཁོའི་ཉེས་པ་བསྒྲག་པ་ནི། ཧཱུྂ་༌། དུག་ལྔའི་དབང་གྱུར་དགྲ་གདོན་ཁྱོད། །རང་ཉེས་ལས་ངན་རང་ལ་སྨིན༑ ༑ད་ལྟ་བསྒྲལ་བའི་ཞིང་དུ་གྱུར། །སྔོན་གྱི་ཉེས་བྱས་ལ་འགྱོད་ཅིང༌། །ཕྱིས་ནས་མི་བགྱི་དམ་བཅའ་ནས། །བྱང་ཆུབ་ཐོབ་པར་ཁྱོད་སྨོན་ཞིག

།ཅེས་བསྒྲགས། དགུ་པ་ཐུན་ཟོར་བྲབ་པ་ནི། ཐུན་རྣམས་དྲག་པོ་སྡེ་བརྒྱད་ཀྱི་དམག་དཔུང་མཚོན་ཆ་སྣ་ཚོགས་དང༌། དམག་དཔུང་ནད་མཚོན་གནམ་ལྕགས་ཐོག་སེར་དྲག་པོ་ཐོགས་པ་རྣམས་དགྲ་བགེགས་དེའི་སྟེང་དུ་ཕབ་ནས། ཁོའི་སྙིང་ཁར་རྣམ་པར་ཤེས་པའི་ངོ་བོ་མར་མེ་ལྟ་བུ་ཞིག་ཡོད་པ་དེ་ནག་མཉག་ཏུ་བཏང༌། ལུས་ངག་ཡིད་གསུམ་ཐལ་བའི་རྡུལ་ཕྲན་བཞིན་དུ་བརླག་ཅིང་ཁོའི་གཟུགས་ཕུང་བེམ་པོ་དེའི་ཤ་ཁྲག་རུས་པ་ལྷག་མ་མེད་པར་ཟོས་པར་གྱུར་པར་བསམ། བྷྱོཿ ང་ནི་ཞེ་སྡང་རྡོ་རྗེ་སྟེ། །ང་ནི་དྲང་སྲོང་དྲི་མ་མེད། །དྲང་སྲོང་བདེན་པའི་དམོད་ཚིག་ནི། །ལྷ་སྲིན་སྡེ་བརྒྱད་དྲེགས་པ་རྣམས། །ཐུན་ཟོར་ཕོ་ཉར་བདག་བསྐུལ་གྱི། །སྟོང་གསུམ་ཐུན་གྱི་ཕོ་ཉས་ཁེངས། །མཚེ་ཉུངས་མཚོན་རྡོ་ཟངས་ལྕགས་ཕྱེ། །དུག་ཁྲག་དྲག་པོའི་ཐུན་རྫས་རྣམས། །སོ་སོའི་ཕོ་ཉས་མཚོན་ཆ་ཐོགས། །ནད་མཚོན་ཐོག་སེར་ཐན་ལྟས་ངན། །མ་རུངས་ཕྱོགས་ཀུན་དགྲ་བགེགས་སྟེང༌། །ཁ་ཆར་བུ་ཡུག་ལྟར་ཕོབ་ལ། །དགྲ་བགེགས་ལུས་ངག་ཡིད་ཚེ་བསོད། །མི་ནོར་ཡུལ་ཞིང་ལོངས་སྤྱོད་རྣམས། །སྐད་ཅིག་ཉིད་ལ་བརླག་པར་གྱིས། །ཨོཾ་ལོཀ་ཏྲི་པཱ་ལ་ནན་རྦད་ཐུཾ་འཇིག་རྟེན་མགོན་པོས་དགྲ་བགེགས་ཆེ་གེ་མོའི་ནྲྀ་ཏྲི་སྲོག་ཆོད་སྙིང་ཕྱུང་མཱ་ར་ཡ་ཐུན་བྷྱོ་རྦད་སོད། དེ་བཞིན་དུ། དགྲ་བགེགས་ནས། བྷྱོ་རྦད་སོད་ཀྱི་བར་སྡེ་བརྒྱད་ཀར་སྦྱར་ལ། ས་ག་པ་ཤ་ནན་རྦད་ལིང་ས་བདག་གི༴ ནཱ་ག་དུ་དུ་ནན་རྦད་ཕཊ་ཀླུ་བདུད་ཀྱི༴ མ་མཾ་མ་མཾ་རྦད་མྱོག་མ་མོའི༴ ཙིར་ཙར་ཙིར་ཙར་རྦད་རྦུད་བཙན་གྱི༴ བཾ་རུ་ལུ་བཾ་རུ་ལུ་རྦད་ཐུཾ་བདུད་ཀྱི༴ རྦད་ཏྲ་ཀོ་ཤ་ཡ། རྦད་ཏྲ་ཀོ་ཤ་ཡ་རྦད་གཟའ་བདུད་ཀྱི༴་་་་་དྲག་སྔགས་འདིའི་སེར་རྣམས་བཞག་ནས་ནག་པོ་རྣམས་བཟླས་ན་སྤུ་གྲིའི་སྔགས་ཞེས་བྱ་ལ་སེར་དང་ནག་པོ་རྣམས་ལྷན་ཅིག་ཏུ་བྱས་ན་ཐུན་སྔགས་རིང་མོ་ཟེར་སྤུ་གྲིའི་དྲག་སྔགས་རིང་མོའང་ཟེར་རོ།། ཧོ་ར་ཧོ་ར།

རྦད་ཤག་རྒྱལ་འགོང་གི༴ རྒྱལ་པོའི་སྲོག་ལ་དུང་དུང་སྙིང་ལ་ཤད་ཤད། བསེན་མོའི༴ པེ་ཧར་གྱི༴ གཙང་ཐེལ་གྱི༴ གནོད་བྱེད་ཆེ་གེ་མོའི་སྲོག་ལ༴ ཨ་ཡ་མ་དུ་རུ་ཙ་ཤ་ན་སྡེ་བརྒྱད་ཀྱི་སྲོག་ལ་དུང་དུང་སྙིང་ལ་ཤད་ཤད། ཙི་དུ་སོད། ཙི་དུ་རྦད་ཐིབ་ཤོག་ལྷུ་རུ་གཏུབ་རྦད་མྱོག་ཧ་ལ་པ་ཏི་ནན། ག་ཎ་པ་ཏི་རྦད་རྨུག ༑འཁོར་བ་དུལ་རྦད་ཆོམ། དགྲ་བོ་ཆེ་གེ་མོའི་ཀཱ་ཝཱ་ཙི་བརླག་བརླག་རྦད་ཧུར། དགྲ་བགེགས་ཆེ་གེ་མོའི་སྲོག་ལ་མཱ་ར་ཡ་རྦད་ནན། གནོད་བྱེད་རྒྱལ་པོ་ཐམས་ཅད་རཱ་ཙ་ཧབ་ལེ་ཧབ་ལེ་སོད། ཀླུ་ཐམས་ཅད་ནཱ་ག་ལིང་ནཱ་ག་ལིང་སོད། འབྱུང་པོ་ཐམས་ཅད་ཀུ་ཏྲི་ཀུ་ཏྲི་སོད། བགེགས་ཐམས་ཅད་འགུགས་སེ་འགུགས་སེ་སོད། གཟའ་ཐམས་ཅད་ཐེ་ཙེ་ཐེ་ཙེ་སོད། ཐེའུ་རང་ཐམས་ཅད་རཱ་ཏྲི་རཱ་ཏྲི་མཱ་ར་ཡ་སོད། བསེན་མོ་ཐམས་ཅད་རུ་ཏྲི་རུ་ཏྲི་མཱ་ར་ཡ་སོད། གྲེ་བོ་གྲེ་མོ་ཐམས་ཅད་སུཾ་ཏྲི་སུཾ་ཏྲི་མཱ་ར་ཡ་སོད། གནོད་བྱེད་དགྲ་བགེགས་ཆེ་གེ་མོ་མཱ་ར་ཡ་སོད་སོད། རྦད་རྦད། ཛ་ཛཿ ཞེས་ཐུན་བྲབ་བོ། །དེའི་མཐར་ཉི་ཟླ་ཐལ་རྡེབ་ནི། རང་ཞེ་སྡང་རྡོ་རྗེ་གསལ་བའི་ཕྱག་ཐ་མ་གཉིས་རྡོ་རྗེའི་བྲག་རི་ལྟ་བུར་གྱུར་པའི་ཐལ་མོ་གཉིས་ཉི་ཟླ། སོར་མོ་བཅུ་གནམ་ལྕགས་ཀྱི་སྡིག་པ་མགོ་དགུ་པ། ཐལ་མོ་བརྡབས་པས། ཉི་ཟླའི་བར་དུ་དགྲ་བགེགས་གནོད་བྱེད་དམར་ཆལ་ཆལ་བཏང་བའི་ཤ་ཁྲག་དུམ་བུར་ཐོར་ཐོར་སོང་བ་སྡིག་པ་རྣམས་ཀྱིས་ལྕིབ་ལྕིབ་ཟོས་པར་གྱུར་པར་བསམ་ཞིང༌། ཐལ་མོ་རྡེབ་བཞིན་པས་བཤད་མ་ཐག་པའི་ཐུན་སྔགས་རིང་མོའི་འོག་ནས་འབྱུང་བའི་ཟློག་བསད་ཀྱི་སྔགས་ལན་བདུན་རེ་བཟླས་པའི་རྗེས་སུ་དྲང་སྲོང་གི་དམོད་པ་ནི། བཀའ་ལྟར་མི་བྱེད་ཅིང་དམ་ལ་མི་གནས་པ་ཐམས་ཅད་འདི་རུ་མ་གནས་པར་གཞན་དུ་དེངས་ཤིག །སྲིད་པ་རྩེ་ནས་ཤིགས་ཤིག །སྲིད་གསུམ་རྨིང་ནས་སྒྱེལ་ཞིག །འཁོར་བ་གཏིང་ནས་ཕྱུང་ཞིག །བསྐལ་པའི་མེས་སྲེགས་ཤིག །དམ་ཚིག་གི་དམོད་པས་སྡིགས་ཤིག །བཀའ་ཡི་ཆད་པ་ཆོད་ཅིག

།གནམ་ལྕགས་ཐོག་གི་རལ་གྲིས་སྤྱི་བོའི་གཙུག་ནས་ཁོས་ཤིག །སུཾ་བྷ་ནིས་ནོན་ཞིག །སྲིད་གསུམ་གར་སྐྱེས་གར་གནས་ཀྱང་སྡིག་ཅན་འདིའི་སྟེང་དུ་རྡོ་རྗེའི་མེ་ཆར་ཆེན་པོ་ཕོབ་ཅིག །གནོད་བྱེད་ཐམས་ཅད་མཱ་ར་ཡ་ཕཊ། སྦྱོར་བ་ངན་པ་ཐམས་ཅད་ཐུལ་ཅིག །བཀའ་བསྒོ་འདི་ཡི་ནུས་པ་ཡིས། །ཐལ་བྱེད་རླུང་གིས་གཏོར་བ་ལྟར། །གནོད་བྱེད་དེ་རུ་གནས་མི་འགྱུར། །དྲང་སྲོང་དམོད་དེ་བཟློག་ཏུ་མེད། །ཞེས་ཐལ་མོ་བརྡབ། དེ་ལྟར་སྔགས་བདུན་བདུན་ལ་དམོད་པ་ཚར་རེ་སྦྱར་བ་ལན་གསུམ་བྱའོ། །འདི་ཡན་ཆད་བཅས་རྒྱས་བསྡུས་གང་རུང་བྱས་སམ། འབྱུང་བཞིའི་བསད་ཟློག་གི་འཁོར་ལོ་ཐམས་ཅད་གང་རུང་རེ་རེ་གཉིས་རེ་སོགས་གང་བཅས་ཀྱང་ཐུན་དྲུག་ཀར་ཚར་རེ་བྱ་དགོས་སོ། །དེའང་ཐུན་དྲུག་ལ་གཏོར་མར་ཤ་ཟན་སྒྲོན། སྨན་རཀ་བྲན། དགུག་གཞུག་གསུམ་བྱས་རྗེས། གཏོར་བསྔོས་དང་བསྟོད་བསྐུལ་གང་རུང་གི་མཐར་མཁྱེན་གསོལ་ནས་ཐལ་རྡེབ་ཀྱི་བར་བྱ་བ་ཡིན་ནོ། །བཅུ་པ་སྔགས་བཟླ་བ་ནི། སྲུང་བ་དང་རང་བཞིན་ཟློག་པ་ལ་ནི། བཅའ་གཞི་དང་ལིངྒ་འཁོར་ལོ་མི་དགོས་པས་སྔགས་དམིགས་ཀྱང་འདིར་མ་བྲིས་ལ། ཟློག་བསད་སོགས་ལ་ནི། ཐུན་དྲུག་གི་འགོ་རྣམས་སུ་མཁྱེན་གསོལ་ནས་ཐལ་རྡེབ་ཀྱི་བར་བྱ་དགོས་ཤིང༌། དེའང་ཁུག་རྟགས་མ་བྱུང་གི་བར། རྟ་མིག་གི་འགུགས་སྔགས་བརྒྱ་ཕྲག་སོགས་ཅི་མང་བཟླ། ཁུག་རྟགས་བྱུང་ན་འགུགས་སྔགས་གྲངས་ཅུང་ཟད་ཉུང་བར་བྱའོ། །ཟློག་པ་དྲག་པོའི་དམིགས་པ་དང་སྔགས་ནི། རང་གིས་ཟློག་སྔགས་བཟླ་བའི་ཚེ། ལྕེ་གནམ་ལྕགས་ཀྱི་རྡོ་རྗེ་རྩེ་དགུ་པ་རྣམ་པར་གདེངས་པའི་རྭ་རྩེ་རྣམས་སུ་ཕཊ་མེ་འབར་བའི་འོད་ཟེར་མགར་གྱི་ཚ་ཚ་ལྟ་བུར་ཕྱོགས་ཐམས་ཅད་དུ་སྤྲོས་པས། དགྲ་བགེགས་བྱད་མ་ལྷ་སྲུང་དང་བཅས་པ་ཧྲག་ཧྲག་ཚིགས་ཤིང་ཕཊ་དང་ཟློག་པས་བྱད་མ་ཁོ་རང་གི་གཤེད་དུ་བབ་ཏེ་ཁོའི་ཤ་ཟོས། ཁྲག་འཐུང༌། རུས་པ་མུར། ཐལ་བའི་རྡུལ་དུ་བརླག་པར་བསམ། ཨོཾ་ལོཀ་ཏྲི་པཱ་ལ་ནན་བྷྱོ་ཟློག་ནས།

ཧོ་ར་ཧོ་ར་བྷྱོ་ཟློག །ཙི་དུ་སོད་ཙི་དུ་སོད། ཤིག་ལྷུ་རུ་གཏུབ། ཧ་ལ་པ་ཏི་ནན། འཁོར་བ་དུལ། གནོད་བྱེད་དགྲ་བགེགས་ཀཱ་ཝཱ་ཙི་བརླག་བརླག ༑དགྲ་བགེགས་བྱད་མ་ལྷ་སྲུང་དང་བཅས་པ་མཱ་ར་ཡ་བྷྱོ་ཟློག །ཅེས་བཟླའོ། །བསད་པའི་དམིགས་པ་དང་སྔགས་ནི། ཟློག་དམིགས་ཀྱི་བརླག་པར་གྱུར་གྱི་ཤམ་དུ། ཕག་སྤྱང་གི་ཐོད་པར་གཤིན་རྗེ་ཕོ་མོར་གསལ་བའི་ཞེ་སྡང་དང་འདོད་ཆགས་ཀྱི་དུག་གིས་ཁོའི་རྩ་རྒྱུད་ཐམས་ཅད་རུལ་ཞིང་མྱག །བྱད་མའི་སྙིང་ནང་དུ་ནྲྀ་ཏྲིའི་ཁོང་པར་ཕཊ་དམར་ནག་འོད་དུ་ཞུ་བས་དྷཱིཿལས་གནམ་ལྕགས་བསྲེགས་པའི་འཁོར་ལོ་རྩིབས་དྲུག་པ་ཕྱིའི་མུ་ཁྱུད་མེད་པ་ལ་རྣོ་གཅོད་ཀྱི་ངར་དང་ལྡན་པ་ཞིག་གཡོན་དུ་དྲག་ལ་མྱུར་བར་འཁོར་བས། དགྲ་བགེགས་དེའི་སྲོག་རྩ་མྱ་ལ་ལ་བཅད་ཅིང་ཤ་ཁྲག་དུམ་བུར་ཐོར་ཐོར་ཉིལ་ཉིལ་བཏང་བས་སྡེ་བརྒྱད་རྣམས་ཀྱིས་ཧབ་དི་རི་རི་ཟོས་པར་གྱུར་པར་བསམས་པས། ཟློག་སྔགས་ཀྱི་བྷྱོ་ཟློག་གི་མལ་དུ་སོད་ཅེས་བསྒྱུར་བའོ། །འབྱུང་བཞིའི་དམིགས་སྔགས་ནི། རང་གིས་སྔགས་བཟླས་པའི་ཚེ་གནམ་ལྕགས་ཀྱི་རྡོ་རྗེ་རྩེ་དགུ་པའི་ལྟེ་བར་ཧཱུྂ་ལས་འོད་ཟེར་ཡར་འཕྲོས་པ་ལས། རྡོ་རྗེའི་རྭའི་རྩེ་མོ་རྣམས་སུ་ཕཊ་དམར་ནག་དགུ་ལས། ཡཾ་ལྗང་གུ། རཾ་དམར་པོ། བཾ་ནག་པོ། ནན་སེར་པོ་རྣམས་དགུ་རེ་འཕྲོས་པ་བཅས་ནང་གི་འབྱུང་བའི་འཁོར་ལོ་སོ་སོའི་འབྱུང་བ་གཟུགས་རིས་རྣམས་དང་རྩིབས་བརྒྱད་ལ་ཕོག་པས། འཁོར་ལོ་དེ་དག་འབྱུང་བ་དེ་ཉིད་དངོས་སུ་གྱུར་པས་སྟོང་གསུམ་གང་ནས་དགྲ་བགེགས་གང་ཡིན་དེ་ཉིད་རླུང་གིས་གཏོར། མེས་བསྲེགས། ཆུས་ཁྱེར། སས་མནན། ཐལ་བའི་རྡུལ་ཙམ་ཡང་མེད་པར་གྱུར་པར་བསམ། ཁྱད་པར་མནན་པའི་སྐབས། རང་ཞེ་སྡང་རྡོ་རྗེར་གསལ་བའི་ཕྱག་ཐ་མ་གཉིས་ཀྱིས་རི་རབ་བཏེག་ནས་ཁོ་མནན་པས་ལུས་ངག་ཡིད་གསུམ་མནན་ཅིང་འཆིང་བའི་ལས་བྱེད་པར་གྱུར་པར་བསམ། ཟློག་སྔགས་ཀྱི་བྷྱོ་ཟློག་གི་མལ་དུ་རླུང་ལ་ཡཾ།

མེ་ལ་རཾ། ཆུ་ལ་བཾ། ས་ལ་ནན། ཞེས་བཏགས་ལ་བཟླའོ། །བཅའ་གཞི་རྒྱས་བསྡུས་གང་ཡིན་ཡང་འཁོར་ལོ་ཐམས་ཅད་རྫོགས་པར་ཡོད་ན་ཐོག་མར་ཟློག་པ་དྲག་པོ་བྱ། བཟློག་རྟགས་མཐོང་ནས་བསད་པ་དྲག་པོ་བྱ། བསད་རྟགས་རྫོགས་ནས་འབྱུང་བཞིའི་སྔགས་དམིགས་པ་སོ་སོར་དྲིལ་ནས་རྟགས་མ་རྫོགས་བར་དུ་གཡེལ་བ་མེད་པར་སྒྲུབ་པ་གལ་ཆེའོ། །ཟློག་བསད་འབྱུང་བཞི་གང་ལའང་སྐབས་སྐབས་སུ་ལས་ཁུང་གི་འཁོར་ལོ་རྣམས་ཀྱི་རྩིབས་སོ་སོའི་སྡེ་བརྒྱད་རང་རང་གི་སྔགས་ལ་སྡེ་བརྒྱད་སོ་སོ་བཀུག་ལ་བསྟིམས་པས་སྔགས་དེ་རྣམས་སྡེ་བརྒྱད་དངོས་སུ་གྱུར་ནས་དགྲ་བགེགས་དེ་ལ་ཤ་རུལ་ལ་སྦྲང་མ་འདུ་བ་ལྟར། རུབ་རུབ་འདུས་ནས་དགྲ་བགེགས་དེ་ཉིད་བསད་ཟློག་གཏོར་སྲེག་སྦྱང་མནན་གང་ཡིན་གྱི་ལས་ཐམས་ཅད་ཐོགས་མེད་དུ་བྱས་ཤིང༌། སྡེ་བརྒྱད་རང་རང་གི་སྔགས་ཡོད་པའི་རྩར་སྡེ་བརྒྱད་རང་རང་གི་གནས་དང་ཕོ་བྲང་བཏབ་ནས་ཁོ་བརླག་པའི་ལས་བྱས་པར་གྱུར་པར་བསམ་པ་ཡང་ཡང་བྱ་བ་ནི་ཤིན་ཏུ་གལ་ཆེ་སྟེ། གཞུང་ལས། སྡེ་བརྒྱད་བཀུག་ལ་འཁོར་ལོ་བསྟིམ། །ཞེས་པའི་དོན་ནི། འདིར་ལས་ཐམས་ཅད་ཀྱི་སྤྲོ་བསྡུ་ལྕེའི་རྡོ་རྗེ་ཉིད་ལས་བྱ་བ་ནི། གཞུང་ལས། གཅོད་པ་ལྕེ་ལ་ཤེས་པར་བྱ། །ཞེས་པའི་དོན་ཡིན་ནོ། །ཡང་སྡེ་བརྒྱད་སྤྱིའམ་དགོས་ཀྱིས་གནོད་ན་དེ་དག་གི་འཁོར་ལོ་སོ་སོར་རང་གཟུགས་ཅན་བྲིས་ནས་ལས་སྦྱོར་བྱ་བ་དང༌། སྔགས་ཀྱི་སྤེལ་ཚིག་ཀྱང་དགྲ་བགེགས་ཀྱི་མལ་དུ་སྡེ་བརྒྱད་གང་གནོད་དེ་ཉིད་ཀྱི་མིང་སྦྱར་ཞིང་གཞན་ཕལ་ཆེར་དཀྱུས་འདི་ཉིད་ལྟར་བྱས་པས་གྲུབ་པ་ཡིན་པས་འཕྲུལ་ཤེས་པར་བྱོས་ཤིག །བཅུ་གཅིག་པ་གནས་སྤར་པ་ནི། དེ་ལྟར་བསྒྲུབས་པས་ཟློག་བསད་འབྱུང་བཞི་ཐམས་ཅད་རེ་རེ་གཉིས་རེ་སོགས་གང་སྒྲུབ་ཀྱི་བསྒྲུབས་རྟགས་བརྟན་པོ་མཐོང་ནས་འཁོར་ལོ་དང་ལིངྒ་རྣམས་བཅས་ནང་ནས་ཚུར་ཕྱུང་ལ་ལྕགས་སྣོད་དུ་བཅེར་ནས། སྔར་གྱི་མཁྱེན་གསོལ་ནས་ཐལ་རྡེབ་ཀྱི་བར་ཚར་གཅིག་བྱས་རྗེས་གྱེར་སྒོམ་རྩེ་གཅིག་ཏུ་དྲིལ་བས་འདི་སྐད་ཅེས།

ཨེ་མ་ཁམས་གསུམ་སེམས་ཅན་རྣམས། །མ་རྟོགས་འཁྲུལ་བ་སྙིང་རེ་རྗེ། །སྙིང་རྗེས་བསྒྲལ་བའི་དམ་ཚིག་ནི། །བསད་ཅིང་མནན་པ་མ་ཡིན་ཏེ། །ཐུགས་རྗེའི་ཐབས་ཀྱི་སྦྱོར་བ་ཡིས། །ཕུང་པོ་བསྒྲལ་བའི་ཞིང་དུ་བྱས། །རྣམ་ཤེས་ཡུམ་གྱི་མཁའ་ལ་སྦ། །ཡེ་ཤེས་དཔའ་བོར་བྱིན་བརླབས་ཏེ། །རིག་པ་ཆོས་ཀྱི་དབྱིངས་སུ་འཕང༌། །ཁྱོད་ཉིད་རྒྱལ་བའི་སྲས་སུ་སྐྱེ། །ཞེས་བརྗོད། སླར་གདབ་ཕུར་ལིངྒའི་ནྲྀའམ་ཏྲི་མིག་ཏུ་སྒྲིལ་ཞིང་བཏབ་ལ། ཧཱུྂ་༌། ཡེ་ཤེས་རྩལ་ལྡན་ཕུར་བུ་འདི། །དགྲ་བགེགས་སྙིང་ལ་བཏབ་པ་ཡིས། །ཉོན་མོངས་དུག་ལྔ་རྩད་ནས་ཆོད། །ལས་ངན་རྣམ་སྨིན་འཕྲོ་བཅད་ནས༑ ༑ཡེ་ཤེས་དབྱིངས་སུ་གནས་སྤར་རོ། །ཧཱུྂ་༌། དགྲ་གདོན་ཁྱོད་ཀྱི་སྙིང་ནང་ན། །ལུས་སྲོག་རྣམ་ཤེས་ཆགས་པའི་རྟེན། །རླུང་དྭངས་སྔོ་སྐྱ་མཐེ་བོང་ཙམ། །དེ་ནང་རཀྟའི་དྭངས་མ་ནི། །དམར་སེར་རྒྱ་སྲན་གའུ་ཙམ། །དེ་དབུས་རྣམ་ཤེས་ངོ་བོ་ནི། །ཐིག་ལེ་དཀར་པོ་ཡུངས་འབྲུ་ཙམ། །དེ་ལ་ཡེ་ཤེས་ཕུར་བུ་ཡི། །རྣོ་དབལ་གཟི་འོད་རེག་ཙམ་གྱིས། །རླུང་གི་དྭངས་མ་འཇའ་ལྟར་ཡལ༑ ༑རཀྟའི་དྭངས་མ་འུབས་ཀྱིས་བསྐམས། །རྣམ་ཤེས་ངོ་བོ་ཐིག་ལེ་དེ། །ཡེ་ཤེས་ཕུར་བུའི་ཁོང་གསེང་དུ། །བྱང་ཆུབ་རྒྱུན་ལམ་ནང་དུ་ཞུགས། །འཆང་བཟུང་ལོགས་བརྒྱད་ཕོ་བྲང་དུ། །དཔལ་ཆེན་ཡབ་ཡུམ་ཐུགས་ཀ་རུ། སྐད་ཅིག་ཉིད་ལ་ཐིམ་མ་ཐག །དེ་ལུས་སོལ་སྡོང་གོག་པོ་བཞིན། །ནག་ཁོག་གཟི་བཀྲག་མེད་པར་གྱུར། ཕཊ། ཨོཾ་བཛྲ་ཀཱི་ལི་ཀཱི་ལ་ཡ། ཨེ་ཡཾ་རཾ་སྥ་ར་ཎ་ཕཊ། བོ་དྷི་ཙིཏྟ་ནྲྀ་ཏྲི་སཾ་ཧ་ར་ཎ་ཧཱུྂ། ཞེས་འདོན་སྒོམ་ཟུང་འཇུག་ལ་དམིགས་པ་ཤིན་ཏུ་གསལ་བར་བྱའོ། །བཅུ་གཉིས་པ་ཕུར་བུ་གདབ་པ་ནི། གདབ་ཕུར་དེ་ཉིད་ལག་ཏུ་སྒྲིལ་ཞིང༌། ཧཱུྂ་༌། རྡོ་རྗེ་ཕུར་བུ་ཀཱི་ལ་ཡ། །སངས་རྒྱས་ཕྲིན་ལས་ཡོངས་རྫོགས་སྐུ། །དྲེགས་འདུལ་དྲང་སྲོང་ཁྲོ་ཆེན་གྱི། །སྲས་མཆོག་བཛྲ་ཀཱི་ལ་ཡ། །སྒྲིལ་ཞིང་སྒྲིལ་ཞིང་བཏབ་ཙམ་གྱིས། །དགྲ་བགེགས་ལུས་ངག་ཡིད་གསུམ་དང༌། །ཕུང་ཁམས་སྐྱེ་མཆེད་འབྱུང་བ་ལྔ། །ལས་ཉོན་བག་ཆགས་ཤེས་སྒྲིབ་བཅས། །སྐད་ཅིག་ཉིད་ལ་བསྒྲལ་ནས་ཀྱང༌། །ཐལ་བའི་རྡུལ་བཞིན་བརླག་པར་མཛོད། །ཨོཾ་ཏྲཾ་དུ་ཏྲི་ན་ཏྲཾ་དུ་ཛ་ཛཿ

བཛྲ་ཀཱི་ལི་ཀཱི་ལ་ཡ། དགྲ་བགེགས་སརྦ་ནྲྀ་ཏྲི་ཤ་ཏྲཱུཾ་ཏྲིག་ནན་རྦད་ནན་བྷི་ན་ཙིཏྟ་རྦད་ནན་ནྲྀ་ཏྲི་ཧུར་ཐུཾ་ཛཿམཱ་ར་ཡ་རྦད་རྦད། ཅེས་དང༌། ཐུན་སྔགས་སྤུ་གྲི་དྲག་སྔགས་རིང་མོ་ཡང་བཟླ་ཞིང་ལིངྒ་རྣམས་ཀྱི་གནས་ལྔ་དང༌། དབང་པོ་ལྔ་དང༌༑ བླ་གནས་ས་རྣམས་སུ་དབལ་ནུབ་ཙམ་དུ་གདབ་བོ། །བཅུ་གསུམ་པ་བསྒྲལ་བ་ནི། མི་བསད་པའི་མཚོན་ཆ་ཐོགས་ཏེ། ཧཱུྂ་༌། ང་ནི་དུས་གསུམ་བཞུགས་པ་ཡི། །སངས་རྒྱས་ཡིན་ཏེ་ཡེ་ཤེས་སྐུ། །འཁོར་ལོ་རྡོ་རྗེ་རིན་ཆེན་དང༌། །པདྨ་རྒྱ་གྲམ་རབ་འབར་བས། །ཡེ་ཤེས་རྣོ་བའི་མཚོན་ཆ་ཡིས། །དགྲ་གདོན་བག་ཆགས་འཁྲུལ་བའི་སེམས། །ལོག་རྟོག་འཁོར་བའི་རྒྱུན་ཆོད་ཅིག །ཨོཾ་མནྟྲ་སུཾ་བྷ་ནི་བཛྲ་ཛྭ་ལ་ཧཱུྂ། ཨོཾ་བྷྲཱུཾ། ཧཱུྂ་བྷྲཱུཾ། ཏྲཱཾ་བྷྲཱུཾ། ཧྲཱིཿབྷྲཱུཾ། ཨཱཿབྷྲཱུཾཾ། ཚལ་པ་ཚལ་པ་མཱ་ར་ཡ་ཛ་ཛཿ ཞེས་མཚོན་ཆས་བསྣུན་པའི་ཚེ་ཕུར་བུའི་དབལ་ནས་མཚོན་ཆ་སྣ་ཚོགས་ཀྱི་ཆར་བབ་པས་ཁོའི་གཟུགས་ཕུང་རྣམས་དུམ་བུར་བཏང་བར་བསམ། རླུང་ཆུ་ས་ཟློག་བསད་ཀྱི་ལིངྒ་རྣམས་བསྒྲལ་བའི་ཚུལ་ཙམ་མ་གཏོགས་དངོས་སུ་དུམ་བུར་མི་བསྒྲལ། མེའི་འཁོར་ལོ་དུམ་བུར་བཏང་ལ་བསྒྲལ་ལོ། །བཅུ་བཞི་པ་གཏུན་དུ་བརྡུང་བ་ནི། ལིང་རོ་རྣམས་གནམ་ལྕགས་ཀྱི་རྡོ་རྗེ་རྩེ་དགུ་པ་དྲག་སྔགས་ཀྱིས་ངར་བཏགས་པས་བརྡུང་ཞིང༌། གཏུན་ཁུང་ཡུམ་གྱི་བྷ་གར་ཐོ་བ་ཡབ་ཀྱི་རྡོ་རྗེས་བརྡུངས་པས་ཁོའི་རྣམ་སྨིན་གྱི་ལུས་དམར་ཉོག་ཉོག་བརྡུངས་ནས་བརླག་པར་བསམ། ཧཱུྂ་༌། རྡུངས་ཤིག་རྡོ་རྗེ་འབར་བའི་གཏུན། །བཀའ་ལས་འདའ་བྱེད་སྡིག་ཅན་འདི། །རྡོ་རྗེའི་མཚོན་ཆས་བསྒྲལ་ནས་ཀྱང༌། །ཁྲོ་མོ་འབར་བའི་གཏུན་ཁུང་དུ། །རྡོ་རྗེ་ཐོ་བས་བརྡུང་བ་ན། །ལྷ་ཡང་རུང་སྟེ་བརླག་བགྱིད་ན། །དགྲ་གདོན་གནོད་བྱེད་སྨོས་ཅི་དགོས། །ཨོཾ་པདྨ་ཨཱ་ཀོ་ཊ་ཡ་ཁ་ཐཾ་ཁ་ཐཾ་ཁ་ཐཾ། ཞེས་བརྡུང་ངོ༌། །བཅོ་ལྔ་པ་ཞལ་དུ་བསྟབ་པ་ནི། རྒྱས་པར་ན་ཟན་ལིང་ཤ་ཁྲག་རུས་པས་སྦགས་པ་ཞིག་གོང་དུ་འཁོར་ལོ་ལིངྒ་རྣམས་དང་ལྷན་ཅིག་ཏུ་བསྒྲལ་བའི་ལིང་རོ་ཤ་ཁྲག་རུས་པར་བཅས་པ་གཏོར་མར་བསྟབས་ལ།

བསྡུ་ན་འཁོར་ལོ་རྣམས་གཏོར་མར་འབུལ་ཚུལ་ཙམ་བྱས་ཀྱང་རུང༌། སྨན་རཀ་བསྒྲོན་ལ། ཧཱུྂ་༌། ཆོས་དབྱིངས་གནས་ནས་སྙིང་རྗེ་ཡི། །རྩལ་སྣང་ཁྲོ་བོའི་སྐུར་བསྟན་པ༑ ༑ཁྲོ་རྒྱལ་ཞེ་སྡང་རྡོ་རྗེ་ཡི། །མཐིང་ནག་མི་སྡུག་ཁྲོ་ཚུལ་ཅན། །ཁམས་གསུམ་སྲིད་གསུམ་ཟ་བྱེད་པ། །ཁྱོད་ཀྱི་ཐུགས་དམ་དུས་ལ་བབ། །རི་རབ་ཙམ་གྱི་སྐུ་བཞེངས་ཤིག །གནམ་ས་ཙམ་གྱི་ཞལ་གདོངས་ཤིག །གངས་རི་གཏམས་འདྲའི་མཆེ་བ་གཙིགས། །གློག་སྟོང་འགྱུ་འདྲའི་ལྗགས་སྐྱོངས་ལ། །དགྲ་གདོན་བསྒྲལ་བའི་ཤ་ཁྲག་རུས། །ཕུང་ཁམས་སྐྱེ་མཆེད་དབང་པོ་ལྔ༑ ༑དོན་སྣོད་ཀླད་རྐང་ཁུ་བར་བཅས། །ཞལ་ཏུ་བསྟབ་བོ་ཁ་རཾ་ཁཱ་ཧི། །མགུལ་དུ་བསྒྲིལ་ལོ་ཨཱ་ར་ལི། །དབྱིངས་སུ་བསྟིམ་མོ་ས་མ་ཡ། །བཞེས་ཤིག་རོལ་ཅིག་ཁ་རཾ་ཁཱ་ཧི། །བྷྱོཿ དྲེགས་འདུལ་ཁྲོ་རྒྱལ་འབར་བ་ཡི། །སྐུ་གསུང་ཐུགས་ཡོན་ཕྲིན་ལས་ཀྱི། །སྤྲུལ་པ་ཡང་སྤྲུལ་ལ་སོགས་པ། །ལས་བྱེད་རྣོ་མྱུར་རྫུ་འཕྲུལ་ཅན། །བྱེ་བ་འབུམ་སྡེའི་ཚོགས་བཅས་རྣམས། །ཁྱོད་ཀྱི་ཐུགས་དམ་དུས་ལ་བབ། །རི་རབ་ཙམ་གྱི་སྐུ་བཞེངས་ཤིག །གནམ་ས་ཙམ་གྱི་ཞལ་གདོངས་ཤིག །གངས་རི་གཏམས་འདྲའི་མཆེ་བ་གཙིགས། །གློག་སྟོང་འགྱུ་འདྲའི་ལྗགས་སྐྱོངས་ལ། །དགྲ་གདོན་བསྒྲལ་བའི་ཤ་ཁྲག་རུས། །ཕུང་ཁམས་སྐྱེ་མཆེད་དབང་པོ་ལྔ། །དོན་སྣོད་ཀླད་རྐང་ཁུ་བར་བཅས། །ཞལ་ཏུ་བསྟབ་བོ་ཁ་རཾ་ཁཱ་ཧི། །མགུལ་དུ་བསྒྲིལ་ལོ་ཨཱ་ར་ལི། །དབྱིངས་སུ་བསྟིམ་མོ་ས་མ་ཡ། །བཞེས་ཤིག་རོལ་ཅིག་ཁ་རཾ་ཁཱ་ཧི། །བྷྱོཿ ཁྲོ་རྒྱལ་ཞེ་སྡང་རྡོ་རྗེ་ཡི། །ཡང་གཡོག་བཀའ་ཉན་ལས་བྱེད་ནི། །མགོན་པོ་ས་བདག་ཀླུ་རིགས་ལྔ། །མ་མོ་བཙན་བདུད་གཟའ་རྒྱལ་འགོང༌། །སྣང་སྲིད་དྲེགས་པའི་སྡེ་དཔུང་བཅས། །རང་རང་སྤྲུལ་པ་ཡང་སྤྲུལ་དང༌། །གཡོག་དང་ཡང་གཡོག་ཕོ་ཉར་བཅས། །སྟོང་གསུམ་གང་བའི་དྲེགས་པ་རྣམས༑ ༑ཁྱོད་ཀྱི་ཐུགས་དམ་དུས་ལ་བབ། །རི་རབ་ཙམ་གྱི་སྐུ་བཞེངས་ཤིག

།གནམ་ས་ཙམ་གྱི་ཞལ་གདོངས་ཤིག །གངས་རི་གཏམས་འདྲའི་མཆེ་བ་གཙིགས། །གློག་སྟོང་འགྱུ་འདྲའི་ལྗགས་སྐྱོངས་ལ། །དགྲ་གདོན་བསྒྲལ་བའི་ཤ་ཁྲག་རུས། །ཕུང་ཁམས་སྐྱེ་མཆེད་དབང་པོ་ལྔ། །དོན་སྣོད་ཀླད་རྐང་ཁུ་བར་བཅས། །ཞལ་ཏུ་བསྟབ་བོ་ཁ་རཾ་ཁཱ་ཧི། །མགུལ་དུ་བསྒྲིལ་ལོ་ཨཱ་ར་ལི༑ ༑དབྱིངས་སུ་བསྟིམ་མོ་ས་མ་ཡ། །བཞེས་ཤིག་རོལ་ཅིག་ཁ་རཾ་ཁཱ་ཧི། །ཞེས་དབུལ་ཞིང་བསྟབས་པས་དགྲ་གདོན་བྱད་མའི་ཤ་ཁྲག་རྣམས་ཁྲོ་རྒྱལ་དྲེགས་པའི་འཁོར་ཚོགས་དང་བཅས་པས་ཧབ་ཧབ་ཧུབ་ཧུབ་ཆེམས་ཆེམས་གསོལ་བས་དགྱེས་པའི་གད་མོ་འབྲུག་སྟོང་ལྡིར་བ་ལྟར་མཛད་ནས་ཚིམ་ཞིང་དགྱེས་པར་བསམ། དམོད་པའི་བདེན་སྟོབས་བརྗོད་པ་ནི། བཀའ་ལྟར་མི་བྱེད་ཅིང་སོགས་ནས། བཟློག་་ཏུ་མེད་ཀྱི་བར་སྔར་ལྟར་ཐལ་རྡེབ་ཀྱི་སྐབས་ལྟར་བྱ། གཞན་ཡང་འདོད་པའི་དོན་ལ་གསོལ་བ་བཏབ་བོ། །སྐབས་འདིར་མངའ་གསོལ་ཐུགས་རྗེའི་ཟློས་གར་ཡང་བྱའོ། །བཅུ་དྲུག་པ་བཟློག་བསྒྱུར་བྱ་བ་ནི། དེ་ལྟར་ལྷ་ཚོགས་རྣམས་རབ་ཏུ་དགྱེས་པས་ཟློག་སྒྱུར་གྱི་ལས་རྣམས་ཐོགས་མེད་དུ་མཛད་པར་བསམས་ལ། ཧཱུྂ་བྷྱོཿ དྲེགས་འདུལ་དྲང་སྲོང་དྲི་མ་མེད། །དེ་སྤྲུལ་རྫུས་སྐྱེས་ཁྲོ་ཆེན་ནི། །འཇིགས་བྱེད་ཞེ་སྡང་རྡོ་རྗེ་དང༌། །ཁྲོ་རྒྱལ་དེ་ཡི་སྤྲུལ་པ་དང༌། །ཡང་སྤྲུལ་དམ་ཅན་རྒྱ་མཚོར་བཅས། །བཀའ་ཉན་དྲེགས་པ་སྡེ་བརྒྱད་ཚོགས། །རང་རང་གཡོག་སྤྲུལ་ཕོ་ཉར་བཅས། །འཁོར་དང་བཅས་པ་ཁྱོད་རྣམས་ལ། །ཟློག་སྒྱུར་ཕྲིན་ལས་བཅོལ་བ་ནི། །སྔགས་འཆང་བདག་ཅག་འཁོར་བཅས་རྣམས། །དོ་ཅིག་དེང་སང་ཕན་ཆད་ནས། །སང་ཕོད་ད་ཙམ་ཚུན་ཆོད་ཀྱི། །ལོ་ཟླ་ཞག་དུས་སྤར་སྨེ་དང༌། །སྲོག་ལུས་དབང་སྨེ་དགྲ་གཤེད་སྐག །གཟའ་ཚེས་སྐར་སྦྱོར་བྱེད་པ་ངན། །ས་བདག་ཕྱོགས་ངན་ལ་སོགས་པ། །མི་མཐུན་འགལ་རྐྱེན་བཟློག་ཏུ་གསོལ། །ལྷ་བདུད་མ་མོ་རྒྱལ་བཙན་སོགས། །སྡེ་བརྒྱད་འཁྲུགས་ཤིང་གཡོས་པ་ཡིས། །འགོ་ནད་ཡམས་རིམས་འབྲུམ་བུ་དང༌། །རྒྱུ་གཟེར་གག་ལྷོག་གཉེན་ནད་སོགས། །ནད་རིགས་བཞི་བརྒྱ་རྩ་བཞི་ཟློག

།ལྷ་ཀླུ་གནོད་སྦྱིན་རྒྱལ་བསེན་སོགས། །གདོན་རིགས་སྟོང་ཕྲག་བཅོ་བརྒྱད་དང༌། །བགེགས་རིགས་སྟོང་ཕྲག་བརྒྱད་ཅུ་དང༌། །བྱིས་པའི་གདོན་ཆེན་བཅོ་ལྔ་ཟློག །ལྟས་ངན་བརྒྱད་ཅུ་རྩ་གཅིག་ཟློག །ཡེ་འདྲོག་སུམ་བརྒྱ་དྲུག་ཅུ་ཟློག །གློ་བུར་བདུན་བརྒྱ་ཉི་ཤུ་ཟློག །སྔ་ཞག་མདའ་ལྟར་འཕེན་པ་ཟློག །ཕྱི་ཞག་དུག་ལྟར་འཐུང་བ་ཟློག །ལྷ་ཆེན་དྲག་པོའི་གདུག་རྩུབ་ཟློག །ལྷ་མ་ཡིན་གྱི་སྒྱུ་ཐབས་ཟློག །སྐེམ་བྱེད་ལྕགས་ཀྱུས་ཟིན་པ་ཟློག །དྲང་སྲོང་བྲམ་ཟེའི་དམོད་པ་ཟློག །མགོན་པོའི་པར་བུ་བསྐོར་བ་ཟློག །གཤིན་རྗེའི་འཁྲུལ་འཁོར་བཅས་པ་ཟློག །ཕུར་བུའི་དབལ་ཁ་འཕེན་པ་ཟློག །ཕྲ་མེན་ཉེ་སྦྱོར་གཏོང་བ་ཟློག །ཕོ་ཉའི་རྦོད་གཏོང་རྐང་མགྱོགས་ཟློག ༑བནྡེའི་འབུམ་སྐོར་བྱུང་བ་ཟློག །བོན་པོའི་ཟོར་དམར་འཕང་བ་ཟློག །མུ་སྟེགས་ངན་སྔགས་བཏང་བ་ཟློག །ཡུངས་ཀྱི་ཐུན་ཟོར་འཕང་བ་ཟློག །སྔགས་པས་སྔགས་ཟོར་འཕང་བ་ཟློག ༑བྱད་ཕུར་རྦོད་གཏོང་བྱུང་བ་ཟློག །མནན་གཏད་ཁྲམ་ལ་གཏད་པ་ཟློག །སྲེག་འཕང་ལས་སྦྱོར་གྲུབ་པ་ཟློག །ཡས་ཀྱི་བདུད་དུ་གཡོས་པ་ཟློག །མས་ཀྱི་སྲི་རུ་ལངས་པ་ཟློག །ཕ་མེས་རྒན་སྲི་ལངས་པ་ཟློག །མ་སྲུའི་རྒན་སྲི་ལངས་པ་ཟློག །བྱིས་པའི་ཆུང་སྲི་ལངས་པ་ཟློག །དཔོན་སློབ་དམ་སྲི་ལངས་པ་ཟློག །པྲ་དང་མོ་རྩིས་ངན་པ་ཟློག །རྨི་ལམ་མཚན་ལྟས་ངན་པ་ཟློག ༑མ་ཉེས་ཁ་ཡོག་ངན་པ་ཟློག །ཁ་མཆུ་ཁ་སྨྲས་ངན་པ་ཟློག །དུག་མཚོན་བསམ་སྦྱོར་ངན་པ་ཟློག །བཙའ་སད་སེར་བ་ལོ་ཉེས་ཟློག །མི་ནད་ཕྱུགས་ནད་ངན་པ་ཟློག །ཐོག་འཁྱུག་གནམ་ལྕགས་ལྕེ་འབབ་ཟློག །སྨྱོ་འབོག་བརྒྱལ་ནད་ངན་པ་ཟློག །ས་ཀླུ་མཛེ་ཕོལ་ཤུ་འབྲས་ཟློག །གཟའ་ནད་ཧུར་ཐུམ་གཏོང་བ་ཟློག །སྔ་དགྲ་ལག་གིས་བདར་བ་ཟློག །ཕྱི་དགྲ་ཡིད་ལ་བཞག་པ་ཟློག ༑ད་དགྲ་མདུན་དུ་སྡོད་པ་ཟློག །ལུུས་ཀྱི་ན་ཚ་ངན་པ་ཟློག །སེམས་ཀྱི་སྡུག་བསྔལ་ངན་པ་ཟློག །བསམ་དོན་མི་འགྲུབ་བར་གཅོད་ཟློག །མི་མཐུན་གནོད་པའི་ཕྱོགས་ཀུན་ཟློག

།ཟློག་གོ་དམར་ཆེན་གཏོར་མས་ཟློག །སྒྱུར་རོ་དྲང་སྲོང་དམོད་པས་སྒྱུར། །གཟིར་རོ་དགྲ་དང་བགེགས་ལ་གཟིར། །ཆོས་སོ་གནོད་བྱེད་བགེགས་ལ་ཆོས། །ཕོ་བདུད་དལ་ཁ་གཡས་སུ་སྒྱུར། །མོ་བདུད་དལ་ཁ་གཡོན་དུ་སྒྱུར། །སྤྱི་བདུད་དལ་ཁ་མཁའ་ལ་སྒྱུར། །ཆུང་བདུད་དལ་ཁ་ཐད་དུ་སྒྱུར། །རབ་འཇིགས་ལོཀ་ཏྲིའི་ལྷ་ཚོགས་རྣམས། །དམ་རྫས་གཏོར་མ་འདི་བཞེས་ལ། །བཅོལ་བའི་ཕྲིན་ལས་འགྲུབ་པར་མཛོད། །དྲེགས་པ་སྡེ་བརྒྱད་འཁོར་དང་བཅས། །བསྐུལ་ལོ་རྦད་དོ་མཐུ་མ་ཆུང༌། །དྲང་སྲོང་བདེན་པའི་བཀའ་མ་བཅག །སྔགས་འཆང་དམ་ཚིག་ཆུད་མ་གསན། །དྲག་པོའི་ཕྲིན་ལས་འགྲུབ་པར་མཛོད། །ཅེས་དང༌། ཟློག་སྔགས་བཟླ། དམོད་མོ་བྱ་ཞིང་ཐལ་མོ་བརྡབ། ཟློག་བྱང་འདི་ལས་སྦྱོར་གྱི་སྒྲུབ་པའི་སྐབས་ཐུན་དྲུག་ཏུ་ཐུན་བྲབ་ཟིན་པའི་རྗེས་སུ་ཚར་རེ་བྱས་ན་ལེགས་སོ། །བཅུ་བདུན་པ་ལས་ལ་སྦྱོར་བ་ནི། མེའི་འཁོར་ལོ་མེར་བསྲེག་་་་་ལིངྒའི་གཏོར་མ་བརྒྱ་རྩ་སཽགས་གཞུང་ལྟར། རླུང་གི་འཁོར་ལོ་རི་བྲག་རླུང་སྒྲ་ཅན་ལ་སྦའམ་དུམ་བུར་གཏུབས་ལ་རླུང་ཆེན་པོ་ལ་བསྐུར།་་་་་ལིངྒ་འཇུག་སྣོད་སོགས་གཞུང་ལྟར་བྱས། ཆུ་དང་ས་དང་ཟློག་བསད་ཀྱི་འཁོར་ལོ་ནས་སོ་སོར་གཞུང་ལྟར་ལས་ལ་སྦྱར། དེའི་རྗེས་སྒྲུབ་ཁང་ཐོག་ཏུ་གསེར་སྐྱེམས་བཏང༌། སྤྲོ་ན་བུ་ལོད་ཀྱི་ལྗགས་བསྒྲིགས་ཕྲིན་ལས་ཟོར་གྱི་རིམ་པ་དང༌། དྲག་པོ་ཟོར་གྱི་གླེང་གཞི་ལྟར་ཟོར་རྣམས་ཀྱང་གཞུང་སྒྲུབ་ཀྱི་བཅའ་གཞི་དང་ལྷན་ཅིག་ཏུ་བཅས་ནས་གཞུང་སྒྲུབ་ཀྱི་རིང་ཟོར་རྣམས་ཀྱང་རང་གཞུང་ལྟར་ཞར་ལ་བསྒྲུབས་ཟིན་པ་བྱས་པའི་ཟོར་རྣམས་ཡོད་ན་ཐེབས་ཐོག་གམ་དགྲ་ཕྱོགས་སུ་འཕང༌། སླར་ནང་དུ་འོངས་ལ་བསྐུལ་པ་གང་ཡང་རུང་བ་དང་བཅས་དྲག་གཏོར་དེ་ཉིད་ཁྲོ་བོ་ཞེ་སྡང་རྡོ་རྗེ་སྤྲུལ་པ་ཡང་སྤྲུལ་བཀའ་ཉན་དྲེགས་པ་སྡེ་བརྒྱད་ཀྱི་དམག་དཔུང་སྟོང་ཁམས་གང་བ། གོ་ཆ་སྲ་ཞིང་མཚོན་རྣོན་སྣ་ཚོགས་ཐོགས་པ་མགོ་བརྙན་དང་བཞོན་པ་སྣ་ཚོགས་ཅན།

འཇིག་རྟེན་སྟོང་ཁམས་གང་བ་རྣམས་ཀྱིས་ནད་མཚོན་ཐོག་སེར་ཐན་དང་ལྟས་ངན་ས་ཆུ་མེ་རླུང་གནམ་ལྕགས་དྲག་པོའི་ཚོགས་དང་བཅས་པ་སྐད་ཅིག་ལ་ཀི་སྒྲ་བསོ་སྒྲ་འབྲུག་སྟོང་ལྡིར་བ་ལྟར་སྦིར་ཞིང་དགྲ་ཡུལ་དུ་སོང་ནས། དགྲ་བོ་འཁོར་དང་བཅས་པའི་གཟུགས་ཕུང་ཡུལ་མཁར་ཐམས་ཅད་བཅོམ་སྟེ་ཐལ་བའི་རྡུལ་དུ་བརླགས། རྗེས་ཤུལ་ཙམ་ཡང་མེད་པར་ལས་ཀྱི་རླུང་གིས་ཕྱག་པར་བསམས་ལ་ཐེབས་ཐོག་གམ་དགྲ་ཕྱོགས་སུ་འཕང༌། བྲིས་སྐུ་དང་ཕྱར་དར་རལ་པ་བརྡབ། བྲང་བརྡུང༌། ཆོ་ངེས་གདབ། ཟློག་བསད་ཀྱི་སྔགས་དང་དམོད་པ་བོར་ཞིང་ཐལ་མོ་བརྡབ། སླར་ས་ལ་ཆོས་འབྱུང་ས་བོན་དང་བཅས་པ་བྲིས་པའི་སྟེང་དུ་མེ་བུས་ལ་དགྲ་བགེགས་འགུགས་བསྟིམ་དམོད་པ་བྱས་ལ་གཏོར་སྣོད་ཆུས་བཤལ་བས་མེ་བསད། མནན་སྔགས་དང་ས་མཱ་དྷི་བྱས་ཤིང་རྟ་བྲོ་བརྡུང༌། རྒྱས་གདབ། གཏོར་གཞོང་སྨན་འབྲུས་བཀང་བ་ནང་དུ་ཁྱེར། ནང་དུ་སླེབས་པ་དང་བསྲུང་བའི་བཟླས་སྒོམ་དང་ཚེ་སྒྲུབ་བྱའོ། །ཚུལ་འདི་རྣམས་ནི་པདྨ་ལས་ཀྱི་ངག་འདོན་ཉེར་མཁོ་རྣམས་བྲིས་པ་ཡིན་གྱི། དེ་དག་གི་བཅའ་གཞི་རྒྱས་བསྡུས་གཉིས་དང་ཟློག་བསད་འབྱུང་བཞིའི་འཁོར་ལོ་དང་སྡེ་བརྒྱད་སོ་སོའི་འཁོར་ལོ་བྲི་བ་སོགས། དགོས་པ་སྐབས་སུ་བབ་པའི་ལག་ལེན་དམར་ཁྲིད་རྣམས་ནི་འདི་ཉིད་རང་གི་གཞུང་གཏེར་ཁ་གོང་འོག་གཉིས་དང་ཞལ་གདམས་འགྲོ་མགོན་སྤོམ་བྲག་པས་བླ་མ་སེང་སྒོམ་ལ་གནང་བ་དང༌། དེའི་ཡིག་ཆུང་སྲུང་ཟློག་བསད་གསུམ་གྱི་ཞལ་གདམས་དང༌། དེ་རྣམས་སུ་མི་གསལ་བ་རྣམས་རྒྱལ་དབང་རཏྣའི་མཚན་ཅན་ལ་བུ་ལོད་རིན་ཆེན་བཟང་པོས་ཞུས་པའི་ཞལ་གདམས་གནད་ཀྱི་ཟིན་བྲིས་གོ་བསྟུན་ནས་ལག་ལེན་མ་འཆུག་པར་བྱ་བ་གལ་ཆེའོ། །ཞེས་པའང་ལོཀ་ཏྲིའི་གཞུང་དང་ཕྲིན་ལས་སོགས་དང༌། རྗེ་རཏྣས་མཛད་པའི་ངག་འདོན་དང༌། བུ་ལོད་རིན་བཟང་གིས་མཛད་པའི་གདབ་ལས་སོགས་འདོན་ཆ་རྣམས་ཕྱོགས་གཅིག་ཏུ་སྨད་ལས་ཀྱི་

༄༅། །རིམ་པ་གང་དགོས་རྣམས་ཚང་བར་བསྒྲིགས་པ་འདི་ནི། མེ་ཡོས་ཧོར་ཟླ་གཉིས་པར་འདི་ཉིད་ཀྱི་ལས་སྦྱོར་སྒྲུབ་པ་ཞིག་བགྱིས་པའི་ཐུན་བར་དུ། འབྲི་གུང་པ་ཆོས་ཀྱི་གྲགས་པས་བྲིས་པ་ངག་འདོན་བསྒྲིགས་པ་མ་གཏོགས་རང་བཟོའི་རྩམ་ཆོས་ཚིག་གཅིག་ཀྱང་མེད་དོ། །འདི་ཕོ་བྲང་བཀྲ་ཤིས་ཚུགས་སུ་བསྡད་པའི་དུས་ཉེ་བར་འབྲུམ་པའི་འཚེ་བ་དང༌། བྱད་གཏད་ཀྱི་ངོ་ཞིག་བྱུང་བའི་ཚེ་ལས་སྦྱོར་སྒྲུབ་པ་ཞིག་བགྱིས་པས་ནད་བདག་ཚར་བཅད་ཅིང༌། ཕྱིས་ཀྱང་རང་ཉིད་ལ་འབྲུམ་པའི་འཚེ་བ་མི་འབྱུང་ཞེས་ལྷའི་ཞལ་མཐོང་གསུང་ཐོས་པའི་ཚེ་ཡིད་ཆེས་སྐྱེས་ཏེ་ཕྱི་རབས་ལ་ཕན་པའི་བློས་བཀོད་པ་ཡིན་ནོ།། །།མངྒ་ལཾ།། 