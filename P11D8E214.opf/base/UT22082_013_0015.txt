 ༄༅། །ཕྱག་རྒྱ་ཆེན་པོ་ལྔ་ལྡན་གྱི་ཉམས་ལེན་རྒྱུན་འཁྱེར་འཁྲུལ་མེད་སྙིང་པོ་ཞེས་བྱ་བ་

བཞུགས་སོ།། ཕྱག་རྒྱ་ཆེན་པོ་ལྔ་ལྡན་གྱི་ཉམས་ལེན་རྒྱུན་འཁྱེར་འཁྲུལ་མེད་སྙིང་པོ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ༑ ༑གང་གིས་མདོ་རྒྱུད་མན་ངག་གནད། །སྙིང་པོར་དྲིལ་བའི་གདམས་པ་ནི། །དམ་ཆོས་ལྔ་ལྡན་ཞེས་གྲགས་པའི། །རྗེ་ཡི་དགོངས་པ་འཁྲུལ་མེད་བྲི༑ ༑རྟེན་གྱི་གང་ཟག་གཞན་དོན་དུ་རྫོགས་པའི་བྱང་ཆུབ་ཐོབ་པར་འདོད་པ་དག་གིས་ལམ་འདི་བཞིན་ཁྲིད་གནད་དུ་སྨིན་པ་མནོས་ནས། ཉམས་ལེན་ཁྲིགས་ཆགས་རྒྱུན་འཁྱེར་དུ་བྱ་བའི་ཚེ། འདོན་སྒོམ་ཟུང་དུ་འབྲེལ་བ་འདི་ལྟར་བྱ་སྟེ། སྟན་བདེ་བར་བསམ་གཏན་གྱི་ཡན་ལག་བདུན་དང་ལྡན་པའི་དབེན་པར་གནས་ནས། ངག་ཏུ། སངས་རྒྱས་ཆོས་དང་ཚོགས་ཀྱི་མཆོག་རྣམས་ལ།་་་༌།བྱང་ཆུབ་བར་དུ་བདག་ནི་སྐྱབས་སུ་མཆི། །བདག་གིས་སྦྱིན་སོགས་བགྱིས་པའི་བསོད་ནམས་ཀྱིས། །འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག །གསུམ་དང༌། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག །སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག །སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག །ཉེ་རིང་ཆགས་སྡང་གཉིས་དང་བྲལ་བའི་བཏང་སྙོམས་ཆེན་པོ་ལ་ཡུན་རིང་དུ་གནས་པར་གྱུར་ཅིག །གསུམ་བརྗོད། དང་པོ་བྱང་ཆུབ་ཀྱི་སེམས་བསྒོམ་པ་ནི། མདུན་གྱི་ནམ་མཁར་ཕྱོགས་བཅུའི་རྒྱལ་བ་སྲས་དང་བཅས་པ་སྤྲིན་གྱི་ཕུང་པོ་གཏིབས་པ་ལྟར་སྤྱན་དྲངས། ཡན་ལག་བདུན་པ་རྒྱས་བསྡུས་སྐབས་སྦྱར་ཕུལ་ནས། དཀོན་མཆོག་གསུམ་ལ་བདག་སྐྱབས་མཆི། །སྡིག་པ་མི་དགེ་སོ་སོར་བཤགས། །འགྲོ་བའི་དགེ་ལ་རྗེས་ཡི་རངས༑ ༑སངས་རྒྱས་བྱང་ཆུབ་ཡིད་ཀྱིས་གཟུང༌། །སངས་རྒྱས་ཆོས་དང་ཚོགས་མཆོག་ལ། །བྱང་ཆུབ་བར་དུ་སྐྱབས་སུ་མཆི། །རང་གཞན་དོན་ནི་རབ་བསྒྲུབ་ཕྱིར། །བྱང་ཆུབ་སེམས་ནི་བསྐྱེད་པར་བགྱི། །བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། །སེམས་ཅན་ཐམས་ཅད་བདག་གིས་མགྲོན་དུ་གཉེར། །བྱང་ཆུབ་སྤྱོད་མཆོག་ཡིད་འོང་བསྐྱེད་པར་བགྱི། །འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག

།གསུམ་དང༌། སླར། བྱང་ཆུབ་སྙིང་པོར་མཆིས་ཀྱི་བར། །སངས་རྒྱས་རྣམས་ལ་སྐྱབས་སུ་མཆི། །ཆོས་དང་བྱང་ཆུབ་སེམས་དཔའ་ཡི། །ཚོགས་ལའང་དེ་བཞིན་སྐྱབས་སུ་མཆི། །ཇི་ལྟར་སྔོན་གྱི་བདེ་གཤེགས་ཀྱིས། །བྱང་ཆུབ་ཐུགས་ནི་བསྐྱེད་པ་དང༌། །བྱང་ཆུབ་སེམས་དཔའི་བསླབ་པ་ལ། །དེ་དག་རིམ་བཞིན་གནས་པ་ལྟར། །བདག་ཀྱང་འགྲོ་ལ་ཕན་དོན་དུ། །བྱང་ཆུབ་སེམས་ནི་བསྐྱེད་བགྱི་ཞིང༌། །དེ་བཞིན་དུ་ནི་བསླབ་པ་ལའང༌། །རིམ་པ་བཞིན་དུ་བསླབ་པར་བགྱི། །གསུམ་དང༌། དེང་དུས་བདག་ཚེ་འབྲས་བུ་ཡོད། །མི་ཡི་སྲིད་པ་ལེགས་པར་ཐོབ། །དེ་རིང་སངས་རྒྱས་རིགས་སུ་སྐྱེས། །སངས་རྒྱས་སུ་ད་གྱུར་ཏོ། །ད་ནི་བདག་གིས་ཅི་ནས་ཀྱང༌། །རིགས་དང་མཐུན་པའི་ལས་བརྩམས་ཏེ། །སྐྱོན་མེད་བཙུན་པའི་རིགས་འདི་ལ། །རྙོག་པར་མི་འགྱུར་དེ་ལྟར་བྱ། །བདག་གིས་དེ་རིང་སྐྱོབ་པ་ཐམས་ཅད་ཀྱི། །སྤྱན་སྔར་འགྲོ་བ་བདེ་གཤེགས་ཉིད་དང་ནི༑ ༑བར་དུ་བདེ་ལ་མགྲོན་དུ་བོས་ཟིན་གྱི། །ལྷ་དང་ལྷ་མིན་ལ་སོགས་དགའ་བར་གྱིས། །ཚོགས་ཞིང་རྣམས་རང་ལ་ཐིམ་པར་གྱུར། །ཅེས་དགའ་བ་སྒོམ་ཞིང་སྨོན་འཇུག་གི་རྩ་བ་དང༌། ཡན་ལག་སྡོམ་པ་རྣམས་སྲུང་སེམས་དྲག་པོ་བསྐྱེད་ལ་དམ་བཅའ་ཞིང་ལག་ཏུ་ལོན་པར་བྱའོ། །གཉིས་པ་ཡི་དམ་གྱི་ལྷ་བསྒོམ་པ་ནི། ཤྲཱི་ཧེ་རུ་ཀ་ཀོ྅ཧཾ། གསུམ་བརྗོད། ཤྲཱི་ནི་གཉིས་མེད་ཡེ་ཤེས་ཏེ། །ཧེ་ནི་རྒྱུ་སོགས་སྟོང་པ་ཉིད། །རུ་ནི་ཚོགས་དང་བྲལ་བ་སྟེ། །ཀ་ནི་གང་དུ་མི་གནས་པའོ། །ཤར་དུ། ཨོཾ་སུཾ་བྷ་ནི་སུཾ་བྷ་ནི་ཧ྄ཱུྂ་ཧཱུྂ་ཕཊ། བྱང་དུ། ཨོཾ་གྲྀཧྞ་གྲྀཧྞ་ཧཱུྂ་ཧཱུྂ་ཕཊ། ནུབ་ཏུ། ཨོཾ་གྲྀཧྞཱ་པ་ཡ་གྲྀཧྞཱ་པ་ཡ་ཧཱུྂ་ཧཱུྂ་ཕཊ། ལྷོར༑ ཨོཾ་ཨཱ་ན་ཡ་ཧོཿ བྷ་ག་ཝཱན་བིདྱཱ་རཱ་ཛ་ཧཱུྂ་ཧཱུྂ་ཕཊ། ཡི་གེ་རྣམས་གཡོན་སྐོར་དུ་ནག་ལྗང་དམར་སེར་བའི་ཁ་དོག་ཅན་ཚངས་པའི་འཇིག་རྟེན་ནས་གསེར་གྱི་ས་གཞི་ལ་ཐུག་གི་བར་དུ་ཁྱབ་ཅིང་འབར་བ། དེའི་འོད་ཟེར་གྱི་རྡོ་རྗེའི་ར་བ་གྲུ་བཞི་པ་ཕྱོགས་ཀྱི་མདོག་ཅན་དུ་གྱུར།

འོག་ཏུ་ཧཱུྂ་ལས་སྣ་ཚོགས་རྡོ་རྗེའི་ལྟེ་བར་ཧཱུྂ་གིས་མཚན་པ་ལས་འོད་འཕྲོས་པས། ས་གཞི་སྣ་ཚོགས་རྡོ་རྗེའི་རང་བཞིན་དང༌། རྡོ་རྗེའི་ར་བའི་སྟེང་དུ་རྡོ་རྗེ་རྩེ་ལྔ་པའི་རྣམ་པ་ཅན་གྱི་མདའི་དྲ་བ། གུར་གྱི་ནང་དུ་བླ་བྲེ་དང༌། ཕྱི་རོལ་དུ་རྡོ་རྗེའི་མེ་དཔུང་འབར་བས་བར་མེད་དུ་ཁྱབ་པར་གྱུར༑ ཨོཾ་མེ་དཱི་ནི་བཛྲཱི་བྷ་ཝ་བཛྲ་བྷནྡྷ་ཧཱུྂ། ཨོཾ་བཛྲ་པྲ་ཀཱ་ར་ཧཱུྂ་པཾ་ཧཱུྂ། ཨོཾ་བཛྲ་པཉྫ་ར་ཧཱུྂ་བཾ་ཧཱུྂ། ཨོཾ་བཛྲ་བི་ཏཱ་ན་ཧཱུྂ་ཁཾ་ཧཱུྂ། ཨོཾ་བཛྲ་ས་ར་ཛྭ་ལ་ཏྲཾ་སཾ་ཏྲཾ། ཨོཾ་བཛྲ་ཛྭ་ལ་ཨ་ན་ལཱརྐ་ཧཱུྂ་ཧཱུྂ་ཧཱུྂ། དེ་དག་གི་འོད་ཟེར་ཕྱིར་འཕྲོས་པས། རྡོ་རྗེ་དང༌། པདྨ་དང༌། འཁོར་ལོའི་ར་བ་ཟླུམ་པོ་བར་མཚམས་མེད་ཅིང་དུམ་བུ་གཅིག་ཏུ་གྱུར་པས་རྣམ་པ་ཐམས་ཅད་དུ་འགྲོ་བ་བགེགས་དང་བྲལ་བའོ༑ ༑ཨོཾ་བཛྲ་པྲ་ཀཱ་ར་ཧཱུྂ། ཨོཾ་པདྨ་པྲ་ཀཱ་ར་ཧཱུྂ། ཨོཾ་ཙཀྲ་པྲ་ཀཱ་ར་ཧཱུྂ། ཞེས་སྲུང་འཁོར་བསྒོམ། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། གཟུང་བ་དང་འཛིན་པས་བསྡུས་པའི་ཆོས་ཐམས་ཅད་རང་བཞིན་སྟོང་པ་ཉིད་ཀྱི་ངང་ལས། བསྲུང་བའི་འཁོར་ལོའི་དབུས་སུ་པཾ་ལས་སྣ་ཚོགས་པདྨའི་ལྟེ་བར་ཟླ་བ་ལ། ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཿ དཀར་པོ་ཕྲག་གཉིས་གཡས་གཡོན་དུ་བསྐོར་བའི་མཚན་སོ་གཉིས་ཀྱི་ངོ་བོ་མེ་ལོང་ལྟ་བུའི་ཡེ་ཤེས་ཀྱི་སྟེང་དུ། ཉི་མ་ལ། ཀ་ཁ་ག་གྷ་ང༌། ཙ་ཚ་ཛ་ཛྙ་ཉ༑ ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ་ཤ་ཥ་ས་ཧ་ཀྵཿ ཌ་ཌྷ་ད་དྷ་ཡ་ལ་དམར་པོ་ཕྲག་གཉིས་གཡོན་དུ་བསྐོར་བ་དཔེ་བྱད་བརྒྱད་ཅུའི་ངོ་བོ་མཉམ་པ་ཉིད་ཀྱི་ཡེ་ཤེས། དེ་དག་གི་བར་དུ་རང་གི་རྣམ་ཤེས་ཧཱུྂ་སྔོན་པོ་ལས་རྡོ་རྗེ་སྔོན་པོ་རྩེ་ལྔ་པའི་ལྟེ་བར་ཧཱུྂ་མཐིང་ནག་གིས་མཚན་པ་འོད་འཕྲོ་བ་རྒྱུ་རྡོ་རྗེ་འཛིན་པའི་རང་བཞིན་སོ་སོར་རྟོག་པའི་ཡེ་ཤེས། དེ་རྣམས་ལས་འོད་འཕྲོས། འཕགས་པ་མཆོད། སེམས་ཅན་གྱི་སྡིག་སྒྲིབ་སྦྱངས།

དཔལ་ཧེ་རུ་ཀའི་གོ་འཕང་ལ་བཀོད། རྒྱལ་བ་སྲས་དང་བཅས་པའི་བྱིན་རླབས་འོད་ཟེར་གྱི་རྣམ་པར་བསྡུས་ཏེ་ཐིམ་པས་ཐམས་ཅད་གཅིག་ཏུ་འདྲེས་པ་བྱ་བ་གྲུབ་པའི་ཡེ་ཤེས། དེ་ལ་རྫོགས་པ་ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ་རང་ཉིད་བཅོམ་ལྡན་འདས་དཔལ་འཁོར་ལོ་སྡོམ་པ་སྐུ་མདོག་ནག་པོ། ཞལ་མཆེ་བ་ཅུང་ཟད་གཙིགས་པ། སྤྱན་གསུམ་པ། རལ་པ་གྱེན་དུ་བཅིངས་པའི་རྩེ་མོར་ནོར་བུ། མདུན་དུ་སྣ་ཚོགས་རྡོ་རྗེ། གཡོན་དུ་ཟླ་བ་ཕྱེད་པས་སྤྲས་པ། དར་དཔྱངས་དང་རྡོ་རྗེའི་ཕྲེང་བས་སྦྲེལ་བའི་ཐོད་སྐམ་ལྔ་རིན་པོ་ཆེའི་རྩེ་ཕྲན་སྐྲ་མཚམས་སུ་བཅིངས་པ། ཐོད་རློན་ལྔ་བཅུའི་དོ་ཤལ་དང༌། རུས་ཆེན་གྱི་འཁོར་ལོ་རྣ་ཆ། མགུལ་རྒྱན། གདུབ་ཀོར། སྐ་རགས། ཐལ་ཆེན་གྱིས་བྱུགས་ཏེ་ཕྱག་རྒྱ་དྲུག་དང་གར་གྱི་ཉམས་དགུ་དང་ལྡན་པ། སྟག་གི་ཤམ་ཐབས་ཅན། ཞབས་གཡས་བརྐྱངས་པས་དུས་མཚན་མ་དམར་མོའི་ནུ་མའི་བར་དང༌། གཡོན་བསྐུམས་པས་འཇིགས་བྱེད་ནག་པོའི་མགོ་བོ་བལྟབས་ཏེ་བརྫིས་པ། ཕྱག་གཉིས་རྡོ་རྗེ་དང་དྲིལ་བུ་ཐུགས་ཀར་བསྣོལ་ཏེ་འཁྱུད་པའི་པང་དུ་ཡུམ་རྡོ་རྗེ་རྣལ་འབྱོར་མ་དམར་མོ་ཁྲག་ལ་དགྱེས་ཤིང་ཁྲག་འཛག་པ། བཅུ་དྲུག་ལོན་པའི་ལང་ཚོ་ཅན་ཞལ་ཡབ་དང་སྦྱོར་བ། སྤྱན་གསུམ་པ། སྐྲ་གྲོལ་བ། ཐོད་སྐམ་ལྔའི་དབུ་རྒྱན་དང་སྐམ་པོ་ལྔ་བཅུའི་དོ་ཤལ་ཅན། རུས་ཆེན་གྱི་ཕྱག་རྒྱ་ལྔས་སྤྲས་པ། ཕྱག་གཡས་རྡོ་རྗེའི་གྲི་གུག་དང་སྡིགས་མཛུབ་དང་བཅས་པ་གདེངས་ཤིང་གཡོན་ཐོད་ཁྲག་ཡབ་ཀྱི་མགུལ་དུ་འཁྱུད་པ། ཞབས་གཡས་ཡབ་ཀྱི་བརླ་གཡོན་ནས་འཁྱུད་ཅིང༌། གཡོན་ཡབ་ཀྱི་གཡས་དང་ལྷན་ཅིག་ཏུ་བརྐྱངས་པ། བདེ་བའི་ཉམས་ཅན་ཡབ་ཡུམ་བསྐལ་པའི་མེ་འབར་བའི་གཟི་འོད་ཅན་དྲི་མ་མེད་པའི་འོད་ཟེར་ལྔ་འཕྲོ་བའི་ཕུང་པོ་ལྔ་རྒྱལ་བ་ལྔ། འབྱུང་བ་བཞི་ཡུམ་བཞི། ནང་གི་སྐྱེ་མཆེད་དྲུག་སེམས་དཔའ་དྲུག །ཕྱིའི་སྐྱེ་མཆེད་སེམས་མ་དྲུག །ཚིགས་རྣམས་ཁྲོ་བོ་དང་ཁྲོ་མོ། ཕྱི་ནང་གཞན་གསུམ་དག་པ་གདོད་མ་ནས་ཡོངས་སུ་གྲུབ་པ་ཡང་དག་པའི་ཏིང་ངེ་འཛིན་དཔལ་ཧེ་རུ་ཀ་རྡོ་རྗེའོ། །དེའི་དཔྲལ་བར་ཟླ་བ་ལ་ཨོཾ་དཀར་པོ།

མགྲིན་པར་པདྨའི་ལྟེ་བར་ཨཱཿདམར་པོ། སྙིང་ཁར་སྣ་ཚོགས་རྡོ་རྗེའི་ལྟེ་བར་ཧཱུྂ་སྔོན་པོ། བཅོམ་ལྡན་འདས་ཀྱི་སྙིང་ཁར་ཨོཾ་ཧ་དཀར་པོ། མགོ་བོར་ན་མ་ཧི་སེར་པོ། སྤྱི་གཙུག་ཏུ་སྭཱ་ཧཱ་ཧུ་དམར་པོ། ཕྲག་པ་གཉིས་སུ་བཽ་ཥ་ཊ་ཧེ་ནག་པོ། མིག་གཉིས་སུ་ཧུཾ་ཧཱུྂ་ཧོཿདམར་སེར། ཡན་ལག་ཐམས་ཅད་ལ་ཕཊ་ཧཾ་ལྗང་ཁུ། ཡུམ་གྱི་ལྟེ་བར་ཨོཾ་བཾ་དམར་པོ། སྙིང་གར་ཧཾ་ཡོཾ་སྔོན་པོ། ཁར་ཧྲཱིཾ་མོཾ་དཀར་མོ། མགོ་བོར་ཧྲིཾ་ཧྲཱིཾ་སེར་མོ། སྤྱི་གཙུག་ཏུ་ཧུཾ་ཧཱུྂ་ལྗང་ཁུ། ཡན་ལག་ཐམས་ཅད་དུ་ཕཊ་ཕཊ་དུད་ཁ་རྣམས་ཀྱིས་མཚན་པར་གྱུར། འབར་བའི་རྒྱ་སྨིན་མཚམས་སུ་བསྐོར་ཞིང༌། ཕེཾ། སྙིང་ཁར་ཉི་མ་ལ་གནས་པའི་ཧཱུྂ་གི་འོད་ཟེར་གྱིས་ཡེ་ཤེས་ཀྱི་འཁོར་ལོ་ཕྱོགས་བཅུའི་འཇིག་རྟེན་ཁམས་སུ་བཞུགས་པའི་དཔའ་བོ་དང་རྣལ་འབྱོར་མ་ཐམས་ཅད་དང༌། དབང་གི་ལྷ་རྒྱལ་བ་ཡབ་ཡུམ་འཁོར་དང་བཅས་པ་སྤྱན་དྲངས། ཨོཾ་བཛྲ་ཝཱི་ནི་ཧུཾ་ཧཱུྂ་ཕཊ། དེ་བཞིན་དུ། ཨོཾ་བཛྲ་ཝཾ་ཤེ༴ ཨོཾ་བཛྲ་མྲྀ་ཏཾ་གེ༴ ཨོཾ་བཛྲ་མུ་རཉྫེ༴ ཨོཾ་བཛྲ་ཧཱ་སྱ༴ ཨོཾ་བཛྲ་ལཱ་སྱ༴ ཨོཾ་བཛྲ་གཱི་ཏཱི༴ ཨོཾ་བཛྲ་ནྲྀ་ཏྱཻ༴ ཨོཾ་བཛྲ་པུཥྤེ༴ ཨོཾ་བཛྲ་དྷཱུ་པེ༴ ཨོཾ་བཛྲ་དཱི་པེ༴ ཨོཾ་བཛྲ་གནྡྷེ༴ ཨོཾ་རཱུ་པ་བཛྲི་ཧུཾ་ཧཱུྂ་ཕཊ། ཨོཾ་ཤཔད༴ ཨོཾ་ར་ས༴ ཨོཾ་སྤརྴེ༴ ཨོཾ་དྷརྨ་དྷཱ་ཏུ་བཛྲི་ཧུཾ་ཧཱུྂ་ཕཊ། ཅེས་མཆོད། ཛཿཧཱུྂ་བཾ་ཧོཿ ཡེ་ཤེས་པ་དང་དམ་ཚིག་པ་གཉིས་སུ་མེད་པར་གྱུར། འཁྱུད་པའི་རྒྱས། ཨོཾ་ཡོ་ག་ཤུདྡྷཿསརྦ་དྷརྨཱཿཡོ་ག་ཤུདྡྷོ྅ཧཾ། ཆོས་ཐམས་ཅད་ཐབས་ཤེས་དབྱེར་མེད་ཀྱི་རྣལ་འབྱོར་དུ་དག་ལ་བདག་ཀྱང་དེའི་ངོ་བོར་དག་གོ། །དབང་གི་ལྷ་རྣམས་མདུན་གྱི་ནམ་མཁར་བཞུགས་པ་ལ། རིག་མ་བཅུ་དྲུག་གིས་མཆོད། དབང་གི་དོན་དུ། དགའ་ཆེན་ཁྱོད་བདག་སྟོན་པ་སྟེ། །སློབ་དཔོན་ཁྱོད་ནི་དགོངས་སུ་གསོལ། །བྱང་ཆུབ་ཆེན་པོའི་ཚུལ་བསྟན་པ། །མགོན་པོ་ཆེན་པོ་བདག་འཚལ་ལོ། །དམ་ཚིག་དེ་ཉིད་བདག་ལ་སྩོལ། །བྱང་ཆུབ་སེམས་མཆོག་བདག་ལ་སྩོལ། །སངས་རྒྱས་ཆོས་དང་དགེ་འདུན་ཏེ། །སྐྱབས་གསུམ་དག་ཀྱང་བདག་ལ་སྩོལ༑ ༑ཐར་པ་ཆེན་པོའི་གྲོང་མཆོག་ཏུ། །མགོན་པོ་བདག་ནི་གཞུག་པར་འཚལ། །གསུམ་དང༌།

ཨོཾ་ན་མཿཏེ་ཧཱུྂ། ན་མཱ་མི་ཧཱུྂ། ན་མོ་ན་མཿཧཱུྂ་སྭཱ་ཧཱ། ཕྱག་འཚལ། ཨོཾ་སརྦ་ཡོ་ག་ཙིཏྟ་ཨུཏྤཱ་ད་ཡཱ་མི། ཨོཾ་སུ་ར་ཏེ་ས་མ་ཡ་སྟྭཾ་ཧོཿ སིདྡྷི་བཛྲ་ཡ་ཐཱ་སུ་ཁཾ་གིས་སེམས་བསྐྱེད། སངས་རྒྱས་སྲས་བཅས་ཐམས་ཅད་དང༌། །དཔའ་བོ་རྣལ་འབྱོར་མ་རྣམས་ཀུན། །བདག་ལ་དགོངས་པར་མཛད་དུ་གསོལ། །བདག་མིང་འདི་ཞེས་བགྱི་བས། །དུས་འདི་ནས་ནི་བཟུང་ནས་སུ། །བྱང་ཆུབ་སྙིང་པོར་མཆིས་ཀྱི་བར། །ཇི་ལྟར་དུས་གསུམ་མགོན་པོ་རྣམས། །བྱང་ཆུབ་ཏུ་ནི་ངེས་མཛད་པའི། །བྱང་ཆུབ་སེམས་ནི་བླ་ན་མེད། །དམ་པ་བདག་གིས་བསྐྱེད་པར་བགྱི། །སངས་རྒྱས་རྣལ་འབྱོར་སྡོམ་པ་ལ། །ཚུལ་ཁྲིམས་ཀྱི་ནི་བསླབ་པ་དང༌། །དགེ་བའི་ཆོས་ནི་སྡུད་པ་དང༌། །སེམས་ཅན་དོན་བྱེད་ཚུལ་ཁྲིམས་གསུམ། །བདག་གིས་བརྟན་པོར་གཟུང་བར་བགྱི། །སངས་རྒྱས་ཆོས་དང་དགེ་འདུན་ཏེ། །བླ་ན་མེད་པའི་དཀོན་མཆོག་གསུམ༑ ༑དེང་ནས་བརྩམས་ཏེ་གཟུང་བར་བགྱི། །ནམ་དུ་ཡང་ནི་མི་སྤོང་ངོ། །རྡོ་རྗེའི་རིགས་མཆོག་ཆེན་པོ་ལ། །རྡོ་རྗེ་དྲིལ་བུའི་ཕྱག་རྒྱ་ཡང༌། །ཡང་དག་ཉིད་དུ་གཟུང་བར་བགྱི། །སློབ་དཔོན་དག་ཀྱང་གཟུང་བར་བགྱི། །རིན་ཆེན་རིགས་མཆོག་ཆེན་པོ་ཡི། །དམ་ཚིག་ཡིད་དུ་འོང་བ་ལ། །ཉིན་རེ་བཞིན་ཡང་དུས་དྲུག་ཏུ། །སྦྱིན་པ་རྣམ་བཞི་རྟག་ཏུ་སྦྱིན། །བྱང་ཆུབ་ཆེན་པོ་ལས་བྱུང་བའི། །པདྨའི་རིགས་ཆེན་དག་པ་ལ། །ཕྱི་ནང་གསང་བའི་ཐེག་པ་གསུམ། །དམ་པའི་ཆོས་ཀྱི་གཟུང་བར་བགྱི། །ལས་ཀྱི་རིགས་མཆོག་ཆེན་པོ་ལ། །སྡོམ་པ་ཐམས་ཅད་ལྡན་པར་ནི། །ཡང་དག་ཉིད་དུ་གཟུང་བར་བགྱི། །མཆོད་པའི་ལས་ཀྱང་ཅི་ནུས་བགྱི། །བླ་ན་མེད་པའི་བྱང་ཆུབ་སེམས། །དམ་པ་བདག་གིས་བསྐྱེད་བགྱིས་ནས། །སེམས་ཅན་ཀུན་གྱི་དོན་གྱི་ཕྱིར། །བདག་གིས་སྡོམ་པ་མ་ལུས་གཟུང༌། །མ་བསྒྲལ་བ་རྣམས་བསྒྲལ་བར་བགྱི། །མ་གྲོལ་བ་རྣམས་བདག་གིས་དགྲོལ། །དབུགས་མ་ཕྱིན་པ་དབུགས་དབྱུང་ཞིང༌། །སེམས་ཅན་མྱ་ངན་འདས་ལ་འགོད། །གསུམ་གྱིས་སྡོམ་པ་གཟུང༌།

དབང་ལྷའི་མདུན་དུ་དབང་རྫས་རྣམས་དམིགས་ལ། བྱང་ཆུབ་རྡོ་རྗེས་སངས་རྒྱས་ལ། །མཆོག་ཆེན་ཅི་ལྟར་བསྩལ་བ་ལྟར། །བདག་ཀྱང་རབ་ཏུ་བསྒྲལ་བའི་ཕྱིར། །ནམ་མཁའི་རྡོ་རྗེས་དེང་བདག་སྩོལ། །གསུམ་གྱིས་གསོལ་བ་བཏབ། ཁཎྜ་རོ་ཧེས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་རང་གི་རྣམ་ཤེས་ཀྱི་ཕུང་པོ་དང་དབང་རྫས་བུམ་ཆུ་ཧཱུྂ་ལས་མི་བསྐྱོད་པ་སྔོན་པོ་གཡས་རྡོ་རྗེ། རང་གི་ཚོར་བའི་ཕུང་པོ་དང་ཅོད་པན་ཨཾ་དང་རིན་པོ་ཆེ་ལས་རིན་འབྱུང་སེར་པོ་གཡས་རིན་པོ་ཆེ། རང་གི་འདུ་ཤེས་ཀྱི་ཕུང་པོ་དང་རྡོ་རྗེ་ཛྲཱིཾ་དང་པདྨ་ལས་འོད་དཔག་མེད་དམར་པོ་གཡས་པདྨ། རང་གི་འདུ་བྱེད་ཀྱི་ཕུང་པོ་དང་དྲིལ་བུ་ཁཾ་དང་རལ་གྲི་ལས་དོན་གྲུབ་ལྗང་གུ་གཡས་རལ་གྲི། རང་གི་གཟུགས་ཀྱི་ཕུང་པོ་དང་རྡོར་དྲིལ་བུཾ་དང་འཁོར་ལོ་ལས་རྣམ་སྣང་དཀར་པོ་གཡས་འཁོར་ལོ། ལྔ་ཀའང་གཡོན་དྲིལ་བུ་འཛིན་པ་རང་འདྲའི་ཡུམ་ལ་འཁྱུད་པ། ཕྱག་རྒྱ་ལྔས་སྤྲས་པ། གཡས་བརྐྱང་གིས་བཞུགས་པའི་གནས་གསུམ་གྱི་ཡི་གེའི་འོད་ཀྱིས་ཡེ་ཤེས་སེམས་དཔའ་སྤྱན་དྲངས། ཛཿཧཱུྂ་བཾ་ཧོཿ གཉིས་སུ་མེད་པར་གྱུར། དབང་རྫས་ཀྱི་ལྷ་རིགས་ལྔ་ཡབ་ཡུམ་སྙོམས་པར་ཞུགས་པས་ཞུ་བ་དབང་རྫས་སོ་སོའི་རྣམ་པར་གྱུར། ནམ་མཁར་བཞུགས་པའི་དབང་ལྷ་དེ་བཞིན་གཤེགས་པ་རྣམས་ཀྱིས་དབང་གི་དགོངས་པ་མཛད། བྱང་ཆུབ་སེམས་དཔའ་ཡབ་ཡུམ་རྣམས་ཀྱིས་དབང་གི་ཤིས་པ་བརྗོད། ཁྲོ་བོ་ཁྲོ་མོ་རྣམས་ཀྱིས་བགེགས་སྐྲོད། ཡུམ་ལྔས་དབང་རྫས་སོ་སོར་བསྣམས་ནས། ཨོཾ་བཛྲ་རཏྣ་པདྨ་ཀརྨ་བུདྡྷ་ཨ་བྷི་ཥིཉྩ་ཧཱུྂ་ཏྲཱཾ་ཧྲཱིཿཨཱཿཨོཾ། ཨོཾ་བཛྲོད་ཀ་ཨ་བྷི་ཥིཉྩ་ཧཱུྂ། སུ་ར་ཏེ་སྟྭཾ་ཨ་ཧཾ། ཞེས་བུམ་པ་དང༌། ཨོཾ་སརྦ་བུདྡྷ་ཌཱ་ཀི་ནཱི་ཡེ་བཛྲ་ཝརྞ་ནཱི་ཡེ་ཧུཾ་ཧཱུྂ་ཕཊ྄། ཨོཾ་ཨཱཿམུ་ཀུ་ཊ་ཨ་བྷི་ཥིཉྩ་ཧཱུྂ། སུ་ར་ཏེ་སྟྭཾ་ཨ་ཧཾ་གིས་དབུ་རྒྱན་དང༌། ཨོཾ་བཛྲ་ཨ་བྷི་ཥིཉྩ་ཧཱུྂ་གིས་རྡོ་རྗེ་དང༌། ཨོཾ་བཛྲ་ཨ་དྷི་པ་ཏི་ཏྭཾ་ཨ་བྷི་ཥིཉྩ་མི།

ཏིཥྛ་བཛྲ་ས་མ་ཡ་སྟྭཾ་གྱིས་དྲིལ་བུ་དང༌། ཨོཾ་བཛྲ་སཏྭ་ཏྭཾ་ཨ་བྷི་ཥིཉྩ་བཛྲ་ནཱ་མ་ཨ་བྷི་ཥེ་ཀ་ཏ། ཀྱེ་དཔལ་ཆེ་གེ་མོ་་་་་་རང་རང་གི་གསང་མཚན་གང་ཡིན་བརྗོད། མཆན༑ ཞེས་མིང་དབང་རྣམས་རང་རང་གི་གནས་སུ་བསྐུར། ཆུའི་ལྷག་མ་གྱེན་དུ་འཁྱིལ་བ་ལས་ཡབ་ལ་མི་བསྐྱོད་པ་གཙོ་བོར་གྱུར་པའི་རིགས་ལྔ་ཡབ་ཡུམ་ལ་རྣམ་པར་སྣང་མཛད་ཀྱིས་དབུ་བརྒྱན། རིག་པའི་དབང་ལྔ་ཐོབ། ཉོན་མོངས་པ་ལྔ་དག །ཕུང་པོ་ལྔ་གནས་གྱུར། ཡེ་ཤེས་ལྔ་མངོན་དུ་བྱས། རིགས་ལྔའི་དངོས་གྲུབ་དང་ཕྲིན་ལས་བསྒྲུབ་པ་ལ་དབང་བར་བྱས། སླར་ཡང་ལྷའི་ཐུགས་ཀར་སྔགས་ཕྲེང་གསལ་བ་ལས་སྤྲོས་པ། རང་གི་སྙིང་གའི་ཧཱུྂ་གི་མཐར་གཡོན་སྐོར་དུ་འཁོད་པར་གྱུར། ཡུམ་གྱི་སྙིང་པོ་བརྗོད། དབང་ལྷ་རྡོ་རྗེ་གཏད་དེ། ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མ་ཡ་ཏིཥྛ་ཨེ་ཥ་སྟྭཾ་དྷ་ར་ཡཱ་མི་ཧིཿ ཧི་ཧི་ཧི་ཧི་ཧཱུྃ། ཞེས་རྡོ་རྗེའི་བརྟུལ་ཞུགས་དང༌། ཨོཾ་ཤྲཱི་ཧེ་རུ་ཀ་ནཱ་མ་སརྦ་ཏ་ཐཱ་ག་ཏ་སིདྡྷི་ས་མ་ཡ་སྟྭཾ་བྷུརྦཧུ་ཝཿསྭཿ ཞེས་ལུང་བསྟན། སླར་ཡང་དབང་ལྷས། ཨོཾ་མ་ཧཱ་བཛྲ་ཧཱུྂ། ཞེས་རྡོ་རྗེ་དང༌། ཨོཾ་བཛྲ་གྷཎྚ་ཨཿ ཞེས་དྲིལ་བུ་གཏད། འཁྱུད་རྒྱ་བྱས་ལ། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། དབང་ལྷས། ཁྱོད་ཀྱིས་འཇིག་རྟེན་དང་འཇིག་རྟེན་ལས་འདས་པ་ཐམས་ཅད་ཀྱི་སློབ་དཔོན་གྱིས་ཤིག །ཅེས་གནང་བ་སྦྱིན། བུམ་པ་བསྣམས་ནས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། ཞེས་ཆུ་དབང་བསྐུར། རྡོ་རྗེ་སེམས་དཔས་རྒྱས་བཏབ༑ བཅོམ་ལྡན་འདས་ཡབ་ཡུམ་སྙོམས་པར་ཞུགས་པའི་བྱང་སེམས་འདྲེས་པ་རང་གི་ལྕེར་བཞག་ཅིང༌། གཙོ་བོས་སྤྲོས་པའི་ལྷན་སྐྱེས་སྣང་མཐའི་རྣམ་པ་རང་གི་མགྲིན་པར་ཐིམ། ཨ་ཧོཿམ་ཧཱ་སུ་ཁཾ། གཙོ་བོའི་ཡུམ་ལས་སྤྲོས་པའི་རྡོ་རྗེ་རྣལ་འབྱོར་མ་ལ་འདུ་ཤེས་སུམ་ལྡན་གྱིས་སྙོམས་པར་ཞུགས་པས་བདེ་སྟོང་ལྷན་སྐྱེས་ཀྱི་རྟོགས་པ་སྐྱེས།

དེ་ལ་དབང་ལྷས། ཡེ་ཤེས་འདི་ནི་ཆེས་ཕྲ་ཞིང༌། །རྡོ་རྗེ་སྙིང་པོ་མཁའ་དང་མཚུངས། །རྡུལ་བྲལ་མཐའ་སྟེར་ཞི་བ་ཉིད། །ཁྱོད་རང་ཡང་ནི་དེ་ཡི་ཕ། །ཞེས་ངོ་སྤྲད་པས། རྣམ་ཀུན་མཆོག་ལྡན་གྱི་ཡེ་ཤེས་བཅོས་མིན་རྒྱུད་ལ་སྐྱེས། དབང་བཞི་པོ་རིམ་གྱིས་ཐོབ། སྒྲིབ་པ་བཞི་དག །ལམ་བཞི་བསྒོམ་པ་ལ་དབང༌། འབྲས་བུ་སྐུ་བཞི་འགྲུབ་པའི་སྐལ་པ་ཅན་དུ་བྱས། དབང་གི་ལྷ་རྣམས་རང་ཉིད་ལ་ཐིམ་པར་གྱུར། ཉེར་སྤྱོད་ལྔས་མཆོད། དེ་ལྟར་དབང་འདི་ནི་རྒྱུ་དུས་སུ་སློབ་དཔོན་གྱིས་བསྐུར་བ་དེའང༌། དེ་ཉིད་ལམ་དུས་སུ་མདོར་བསྡུས་བདག་འཇུག་ཉམས་སུ་བླངས་པས་དབང་གི་ཆུ་བོ་མ་ནུབ་པ་ཞེས་སྐུ་བཞི་ཡེ་ཤེས་ལྔའི་རྟེན་འབྲེལ་སྒྲིག་པའི་ཐབས་རྨད་དུ་བྱུང་བ་ཡིན་པས་གལ་ཆེའོ། །དེ་ནས་རིག་མ་བཅུ་དྲུག་གིས་མཆོད། རྐང་པ་བརྒྱད་པ་གཉིས་ཀྱིས་བསྟོད་པ་ནི། ཨོཾ་ན་མོ་བྷ་ག་ཝ་ཏེ་བི་རེ་ཤཱ་ཡ་ཧུཾ་ཧཱུྂ་ཕཊ྄། ཨོཾ་མ་ཧཱ་ཀལྤཱགྣི་སཾ་ནི་བྷ་ཡ་ཧུཾ་ཧཱུྂ་ཕཊ྄། ཨོཾ་ཛཱ་ཊ་མ་ཀུ་ཊོཏྐ་ཊཱ་ཡ་ཧུཾ་ཧཱུྂ་ཕཊ྄། ཨོཾ་དཾ་ཥྚྭཱ་ཀ་ར་ལོ་གྲ་བྷི་ཥ་ཎ་མུ་ཁཱ་ཡ་ཧུཾ་ཧཱུྂ་ཕཊ྄། ཨོཾ་ས་ཧ་སྲ་བྷུ་ཛ་བྷཱ་སུ་རཱ་ཡ་ཧུཾ་ཧཱུྂ་ཕཊ྄། ཨོཾ་པ་ར་ཤུ་པཱ་ཤོདྱཱ་ཏ་ཤཱུ་ལ་ཁ་ཊྭཱཾ་ག་དྷཱ་རི་ཎེ་ཧུཾ་ཧཱུྂ་ཕཊ྄། ཨོཾ་བྱཱ་གྷྲཱ་ཛི་ནཱཾ་ཝ་ར་དྷ་རཱ་ཡ་ཧུཾ་ཧཱུྂ་ཕཊ྄། ཨོཾ་མ་ཧཱ་དྷཱུ་མྲཱནྡྷ་ཀཱ་ར་ཝ་པུ་ཥཱ་ཡ་ཧུཾ་ཧཱུྂ་ཕཊ྄། ཅེས་ཡབ་དང༌། ཨོཾ་ན་མོ་བྷ་ག་ཝ་ཏཱི་བཛྲ་ཝཱ་རཱ་ཧཱི་བཾ་ཧུཾ་ཧཱུྂ་ཕཊ྄། ཨོཾ་ན་མོ་ཨཱརྻ་ཨ་པ་རཱ་ཛི་ཏེ་ཏྲཻ་ལོཀྱ་མཱ་ཏེ་མ་ཧཱ་བི་དྱཱེ་ཤྭ་རཱི་ཧུཾ་ཧཱུྂ་ཕཊ྄། ཨོཾ་ན་མཿསརྦ་བྷཱུ་ཏ་བྷ་ཡཱ་ཝ་ཧེ་མ་ཧཱ་བཛྲེ་ཧུཾ་ཧཱུྂ་ཕཊ྄། ཨོཾ་ན་མོ་བཛྲ་ཨཱ་ས་ནེ་ཨ་ཛི་ཏེ་ཨ་པ་རཱ་ཛི་ཏེ་ཝ་ཤྱཾ་ཀ་རི་ནི་ཏྲ་བྷྲཱ་མ་ཎི་ཧུཾ་ཧཱུྂ་ཕཊ྄། ཨོཾ་ན་མཿཤོ་ཥ་ཎི་རོ་ཥ་ཎི་ཀྲོ་དྷ་ནི་ཀ་རཱ་ལི་ནི་ཧུཾ་ཧཱུྂ་ཕཊ྄། ཨོཾ་ན་མཿཏྲཱ་ས་ནི་མཱ་ར་ཎི་པྲ་བྷེ་ད་ནི་ཨ་པ་རཱ་ཛ་ཡེ་ཧུཾ་ཧཱུྂ་ཕཊ྄།

ཨོཾ་ན་མོ་བི་ཛ་ཡེ་ཛམྦྷ་ནི་སྟྭམྦྷ་ནི་མོ་ཧ་ནི་ཧུཾ་ཧཱུྂ་ཕཊ྄། ཨོཾ་ན་མོ་བཛྲ་ཝཱ་རཱ་ཧཱི་མ་ཧཱ་ཡོ་གི་ནཱི་ཀཱ་མེ་ཤྭ་རི་ཁ་གེ་ཧུཾ་ཧཱུྂ་ཕཊ྄། ཅེས་བརྗོད་ནས། བསྐྱེད་རིམ་མཚན་ཉིད་གསུམ་ལྡན་ལ་ཅི་གནས་སུ་སེམས་བཟུང་ནས་ངལ་ན་སྔགས་བཟླ་བ་ནི། ཨོཾ་པདྨ་ནརྟེ་ཤྭ་ར་ཧཱུྂ་ཕཊ། ཅེས་པ་བདུན་ནམ་ཉེར་གཅིག་གིས་བགྲང་ཕྲེང་བྱིན་གྱིས་བརླབས་ནས། བདག་ཧེ་རུ་ཀར་གནས་པའི་ཐུགས་ཀར་ཉི་མའི་དཀྱིལ་འཁོར་གྱི་དབུས་སུ་ཧཱུྂ་ལ་སྔགས་ཀྱི་ཕྲེང་བས་བསྐོར་བ་རླུང་དང་ལྷན་ཅིག་ཏུ་རང་གི་སྣ་བུག་གཡས་པ་ནས་ཐོན། ཁམས་གསུམ་གྱི་སེམས་ཅན་ལྷར་གནས་པའི་སྣ་བུག་གཡས་པར་ཞུགས་སྙིང་ཁར་ཧཱུྂ་གནས་པར་ཐིམ་ཞིང༌། ཧཱུྂ་ལ་སྔགས་ཀྱི་ཕྲེང་བས་སེམས་ཅན་གྱི་སྣ་བུག་གཡོན་པ་ནས་ཐོན། རང་གི་སྣ་བུག་གཡས་པར་ཞུགས་ཐུགས་ཀའི་ཧཱུྂ་ལ་ཐིམ་ཞིང་འཁོར་བར་གྱུར་པར་དམིགས་ནས། ཨོཾ་ཤྲཱི་བཛྲ་ཧེ་ཧེ་རུ་རུ་ཀཾ་ཧུཾ་ཧཱུྂ་ཕཊ། ཌཱ་ཀི་ནཱི་ཛཱ་ལ་སམྦ་རཾ་སྭཱ་ཧཱ། ཡབ་ཀྱི་སྙིང་པོའོ། །ཨོཾ་ཧྲཱིཿཧ་ཧ་ཧུཾ་ཧཱུྂ་ཕཊ྄། ཡབ་ཀྱི་ཉེ་སྙིང་ངོ༌༑ ༑ཨོཾ་བཛྲ་བཻ་རོ་ཙ་ནཱི་ཡེ་ཧུཾ་ཧཱུྂ་ཕཊ྄། ཡུམ་གྱི་སྙིང་པོའོ། །ཨོཾ་སརྦ་བུདྡྷ་ཌཱ་ཀི་ནཱི་ཡེ་བཛྲ་ཝརྞ་ནཱི་ཡེ་ཧུཾ་ཧཱུྂ་ཕཊ྄། ཡུམ་གྱི་ཉེ་སྙིང་ངོ། །དེ་ལྟར་སྐྱོན་དྲུག་དང་བྲལ་བས་བཟླས་ལ། རྡོ་རྗེ་གསུམ་གྱི་ཏིང་ངེ་འཛིན་དང་མ་བྲལ་བའི་ངང་ནས་གྲུབ་ཚད་བྱའོ། །གསུམ་པ་བླ་མའི་རྣལ་འབྱོར་བསྒོམ་པ་ནི། རང་ཡི་དམ་དུ་གསལ་བའི་མདུན་གྱི་ནམ་མཁར་གྱད་དང་སེང་གེ་ཆེན་པོ་བརྒྱད་བརྒྱད་ཀྱི་བཏེག་པའི་རིན་པོ་ཆེའི་ཁྲི་ཡངས་ཤིང་རྒྱ་ཆེ་བའི་སྟེང་དུ་པཾ་ལས་པདྨ། ཨ་ལས་ཟླ་བ། རཾ་ལས་ཉི་མའི་གདན་ལ། ངོ་བོ་དྲིན་ཅན་རྩ་བའི་བླ་མ་ཡིན་པ་ལ་རྣམ་པ་རྡོ་རྗེ་འཆང་སྐུ་མདོག་སྔོན་པོ། ཞལ་གཅིག །ཕྱག་གཉིས་པ། རལ་པའི་ཐོར་ཚུགས་ཅན། དར་དང༌། རུས་པ་དང༌། རིན་པོ་ཆེ་སྣ་ཚོགས་ཀྱི་དབུ་རྒྱན། སྙན་རྒྱན། མགུལ་རྒྱན། སེ་མོ་དོ།

དོ་ཤལ། སྐ་རགས། ཕྱག་གདུབ། ཞབས་གདུབ་ལ་སོགས་པའི་རྒྱན་དང༌། དར་སྣ་ཚོགས་ཀྱིས་བརྒྱན་པ། སྟོད་གཡོགས་དང་སྨད་གཡོགས་ཅན། མཚན་བཟང་པོ་སོ་གཉིས་དང༌། དཔེ་བྱད་བཟང་པོ་བརྒྱད་ཅུས་སྤྲས་པ། ཞབས་རྡོ་རྗེ་སྐྱིལ་ཀྲུང་གིས་བཞུགས་པ། ཕྱག་གཡས་རྡོ་རྗེ་རྩེ་ལྔ་པ་དང༌། གཡོན་དེའི་ཡུ་བ་བྱས་པའི་དྲིལ་བུ་ཐུགས་ཀར་བསྣོལ་བའི་པང་དུ། རྡོ་རྗེ་དབྱིངས་ཀྱི་དབང་ཕྱུག་མ་སྔོན་མོ། སྐྲ་གྲོལ་བ། གཡས་གྲི་གུག་འཕྱར་ཞིང༌། གཡོན་ཐོད་ཁྲག་འཛིན་པས་ཡབ་ཀྱི་མགུལ་ནས་འཁྱུད་པ། རུས་པ་དང་རིན་པོ་ཆེ་དུ་མས་བརྒྱན་ཅིང༌། པདྨའི་སྐྱིལ་ཀྲུང་གིས་ཡབ་ལ་འཁྱུད་པ། ཡབ་ཡུམ་བདེ་བ་ཆེན་པོའི་ཉམས་དང་ལྡན་ཞིང༌། ཐབས་ཤེས་མཉམ་པར་རོལ་པའི་སྤྱི་བོའི་སྟེང་ནས་སྟེང་དུ་བརྒྱུད་པའི་རིམ་པ་རྡོ་རྗེ་འཆང་བར་འོག་མའི་སྟེང་དུ་གོང་མ་རིམ་གྱིས་ཐོ་བརྩེགས་སུ་བཞུགས་པ། རྩ་བའི་བླ་མ་རྡོ་རྗེ་འཆང་གི་གཟུགས་ཀྱི་ཕུང་པོ་ལ་རྣམ་པར་སྣང་མཛད། ཚོར་བ་རིན་ཆེན་འབྱུང་ལྡན། འདུ་ཤེས་འོད་དཔག་མེད། འདུ་བྱེད་དོན་ཡོད་གྲུབ་པ། རྣམ་པར་ཤེས་པ་མི་བསྐྱོད་པ། སའི་ཁམས་སངས་རྒྱས་སྤྱན་མ། ཆུའི་ཁམས་མཱ་མ་ཀཱི། མེའི་ཁམས་གོས་དཀར་མོ། རླུང་གི་ཁམས་དམ་ཚིག་སྒྲོལ་མ། ནམ་མཁའི་ཁམས་ཆོས་ཀྱི་དབྱིངས་ཀྱི་དབང་ཕྱུག་མ། སྤྱན་བྱང་ཆུབ་སེམས་དཔའ་སའི་སྙིང་པོ། རྣ་བ་ཕྱག་ན་རྡོ་རྗེ། སྣ་ནམ་མཁའི་སྙིང་པོ། ལྗགས་འཇིག་རྟེན་དབང་ཕྱུག །ལུས་སྒྲིབ་པ་རྣམ་སེལ། ཡིད་འཕགས་པ་འཇམ་དཔལ། ཚིགས་ཀུན་ཏུ་བཟང་པོ། རྩ་བྱམས་པ། གཟུགས་སྣང་སོགས་གཟུགས་རྡོ་རྗེ་མ། སྒྲ་རྡོ་རྗེ། དྲི་རྡོ་རྗེ། རོ་རྡོ་རྗེ། རེག་བྱ་རྡོ་རྗེ། ཆོས་ཀྱི་དབྱིངས་ཀྱི་རྡོ་རྗེ་མ། ཕྱག་གཡས་པ་གཤིན་རྗེའི་གཤེད། གཡོན་པ་གཞན་གྱིས་མི་ཐུབ་པ། ཞལ་རྟ་མགྲིན། རྡོ་རྗེ་བདུད་རྩི་ཐལ་སྦྱོར། དཔུང་པ་གཡས་པ་མི་གཡོ་བ། གཡོན་འདོད་པའི་རྒྱལ་པོ། རྗེ་ངར་གཡས་པ་དབྱུག་སྔོན་ཅན། གཡོན་སྟོབས་པོ་ཆེ། སྤྱི་གཙུག་འཁོར་ལོས་བསྒྱུར་བ།

རྐང་མཐིལ་གནོད་མཛེས་རྒྱལ་པོ་རྣམས་གདོད་ནས་ཡོངས་སུ་གྲུབ་པའི་བདག་ཉིད་ཅན་དུ་གྱུར། དེ་ལ་ཕྱི་ནང་གསང་བ་དེ་ཁོ་ན་རང་གི་ལུས་ལོངས་སྤྱོད་དགེ་བའི་རྩ་བ་དང་བཅས་པ་ལྟོས་པ་མེད་པར་ཕུལ་ནས་རིགས་ཀུན་མས་གསོལ་བ་བཏབ་པའི་ཚེ། བླ་མ་རྣམས་ཀྱི་ཐུགས་ཀ་ནས་འོད་ཟེར་འཕྲོས། བླ་མ་ཡི་དམ་སངས་རྒྱས་བྱང་སེམས་ཐམས་ཅད་ཀྱི་བྱིན་རླབས་འོད་ཟེར་གྱི་རྣམ་པར་བསྡུས། བླ་མ་རྣམས་ལ་ཐིམ། བླ་མ་རྡོ་རྗེ་འཆང་ཏིལླི་པ་ལ་ཐིམ་པ་སོགས་ཡས་རིམ་ནས་མར་ཐིམ། རྩ་བའི་བླ་མའི་བར་བསྡུས། རྩ་བའི་བླ་མ་ལ། དཔལ་ལྡན་བླ་མ་དམ་པས་བདག་ལ་བུམ་པའི་དབང་ཆུ་རྒྱུན་གཅིག་མ་བསྩལ་དུ་གསོལ། །ཞེས་གསོལ་བ་བཏབ་པས། བླ་མ་ཡབ་ཡུམ་སྙོམས་པར་ཞུགས་པའི་སྦྱོར་མཚམས་ནས་བྱང་སེམས་དཀར་དམར་འདྲེས་པ་བབ། རང་གི་ཚངས་བུག་ནས་ཞུགས། མགྲིན་པ་ཡན་ཆད་གང༌། སད་པའི་གནས་སྐབས་ཀྱི་སྒྲིབ་པ་དག །སྐུ་རྡོ་རྗེ་མངོན་དུ་བྱས། ཡང་གོང་ལྟར། གསང་དབང་ཞེས་གསོལ་བ་བཏབ། བྱང་སེམས་བབ་པས་སྙིང་ག་ཡན་ཆད་གང༌། རྨི་ལམ་གྱི་སྒྲིབ་པ་དག །གསུང་རྡོ་རྗེ་མངོན་དུ་བྱས། ཡང༌། ཤེས་རབ་ཡེ་ཤེས་ཀྱི་གསོལ་བ་བཏབ། བྱང་སེམས་བབ་ནས་ལྟེ་བ་ཡན་ཆད་གང༌། གཉིད་འཐུག་གི་སྒྲིབ་པ་དག །ཐུགས་རྡོ་རྗེ་མངོན་དུ་བྱས། ཡང༌། དབང་བཞི་པའི་གསོལ་བ་བཏབ། བྱང་སེམས་བབ། གསང་གནས་ཡན་ཆད་གང༌། འཕོ་བའི་གནས་སྐབས་ཀྱི་སྒྲིབ་པ་དག །ཡེ་ཤེས་རྡོ་རྗེ་མངོན་དུ་བྱས། སླར་མོས་གུས་ཀྱི་གདུང་ཤུགས་དང་བཅས་ནས་གསོལ་བ་དྲག་ཏུ་བཏབ་པས། བླ་མ་སྙོམས་པར་ཞུགས་པའི་བདེ་བ་ཆེན་པོ་བྱང་ཆུབ་སེམས་ཀྱི་ངོ་བོར་ཞུ་བ་རང་གི་སྨིན་མཚམས་སུ་ཐིམ་པས། ཐ་མལ་ཡིད་ཆོས་ཀྱི་སྒྲིབ་པ་ཐམས་ཅད་དག །བླ་མའི་སྐུ་གསུང་ཐུགས་དང་རང་གི་ལུས་ངག་ཡིད་གསུམ་དབྱེར་མེད་དུ་གྱུར་པར་བསམས་ལ་མཉམ་པར་བཞག །བཞི་པ་ཕྱག་རྒྱ་ཆེན་པོ་བསྒོམ་པ་ནི། དོན་གྱི་ངོ་བོ་བཟོ་མེད་ལྷུག་པར་སྐྱོངས། ལྔ་པ་བསྔོ་བས་རྒྱས་གདབ་པ་ནི། འཁོར་གསུམ་ཡོངས་སུ་དག་པ་ཞིག་བྱ་དགོས་ཏེ།

ཐུན་ལས་ལྡང་བའི་ཚེ་བསྐྱེད་རིམ་བསྡུ་བའམ་མ་བསྡུས་ཀྱང་རུང༌། བདག་ཅག་གི་དགེ་བའི་རྩ་བ་རྒྱ་ཆེན་པོ་འདིའི་མཐུ་ལ་བརྟེན་ནས་ལུས་ངག་ཡིད་གསུམ་གྱིས་སེམས་ཅན་ཐམས་ཅད་ལ་ཕན་ཐོགས་པར་གྱུར་ཅིག །བདག་གི་རྒྱུད་ལ་ཉོན་མོངས་པ་འདོད་ཆགས་དང༌། ཞེ་སྡང༌། གཏི་མུག །ང་རྒྱལ༑ ཕྲག་དོག་གི་བསམ་པ་མི་འབྱུང་བར་གྱུར་ཅིག །གྲགས་པ་དང༌། སྙན་པ་དང༌། རྙེད་པ་དང༌། བཀུར་སྟི། ཚེ་འདིའི་བསམ་པ་སྐད་ཅིག་ཙམ་ཡང་མི་འབྱུང་བར་གྱུར་ཅིག །བྱམས་པ་དང་སྙིང་རྗེ་བྱང་ཆུབ་ཀྱི་སེམས་ཀྱིས་བདག་གི་རྒྱུད་བརླན་ཏེ་ཡོངས་སུ་འཛིན་པའི་དགེ་བའི་བཤེས་གཉེན་ནམ་མཁའ་དང་མཉམ་པ་ཞིག་ཏུ་གྱུར་ནས་ཚེ་འདི་ཉིད་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་གྱུར་ཅིག །བདག་དང་འཁོར་འདས་ཐམས་ཅད་ཀྱིས་དུས་གསུམ་དུ་བསགས་པ་དང་ཡོད་པའི་དགེ་བའི་རྩ་བ་འདིས། བདག་དང་སེམས་ཅན་ཐམས་ཅད་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་གྱུར་ཅིག །དཀོན་མཆོག་གསུམ་གྱི་བདེན་པ་དང་སོགས་བསྔོ་སྨོན་གང་འགྲུབ་དམིགས་མེད་ཀྱི་ངང་ནས་བྱ་བ་གལ་ཆེ། རྣམ་རྟོག་གི་ངང་ནས་བྱས་ན་བསྔོ་སྨོན་སོགས་ཆོས་སྤྱོད་རྣམས་ནི་རྣམ་པར་དག་པར་མི་སེམས་སོ། །སྨྲས་པ། ཕྱག་རྒྱ་ཆེན་པོ་ལྔ་ལྡན་ཞེས། །ཀུན་གྱིས་དབ་དིབ་གླེང་ན་ཡང༌། །མདོ་སྔགས་ཟུང་འབྲེལ་ཉམས་བླངས་པ། །རྣམ་པར་དག་པ་ཉིན་སྐར་ཙམ། །རྒྱས་དང་བསྡུས་པ་མང་པོ་ཡི༑ ༑རྩོམ་པའང་དེང་སང་མང་མོད་ཀྱི། །ལྔ་ལྡན་མན་ངག་ཁྲིད་བཏབ་ཅེས། །དེང་སང་འགའ་འགའ་མཐོང་ཐོས་ཀྱི། །མདོ་སྔགས་ཚིག་དོན་མ་ཐོས་ཤིང༌། །རྗེ་ཡི་དགོངས་པ་མ་རྟོགས་ལ། །རང་རིག་མངོན་དུ་མ་གྱུར་པའི། །མིང་ལ་ཞེན་པའི་བཤེས་གཉེན་འགའ༑ ༑དཔྱད་གསུམ་དག་པས་ལེགས་བརྟག་ཚེ། །ཆུ་ཤིང་བཞིན་དུ་སྙིང་པོས་དབེན། །ཚུལ་འདི་མདོ་སྔགས་དོན་མཐོང་ཞིང༌། །གཙོ་བོར་མགོན་པོ་འབྲི་གུང་པའི། །དགོངས་དོན་སྔོན་ནས་རྟོགས་གྱུར་པས། །ཚིག་ཉུང་དོན་མང་འགག་དྲིལ་ཞིང༌། །མདོ་སྔགས་མང་པོའི་གནད་ཟབ་མོ། །ཟུར་ཙམ་མ་ཚང་མེད་པ་འདི། །རང་དང་སྐལ་མཉམ་འགའ་འགའ་ལ། །ཕན་སྙམ་འབྲི་གུང་སྐྱུ་རའི་གདུང༌། །གནས་ལུགས་རྟོགས་པ་ངས་བྱས་ཀྱི། །དོན་གཉིས་འགྲུབ་ལ་སྨོན་པ་རྣམས། །རྣམ་དག་གདམས་འདི་ཉམས་སུ་ལོངས༑ ༑ཁེངས་དྲག་རྙེད་བརྩོན་ལ་གཞོལ་བས། །འདི་ལའང་ཕྲག་དོག་བྱེད་སྲིད་ཀྱི། །ཉེས་བརྒྱ་སྤྱད་པའི་ཡི་དྭགས་ལ། །ཟླ་འོད་ཀྱིས་ཀྱང་རབ་གདུངས་པ། །རང་ཉེས་ཡིན་གྱི་གཞན་དུ་མིན། །ཚུལ་འདི་བརྩམས་དང་འགའ་ཞིག་གིས། །ཉམས་སུ་བསྟར་བའི་དགེ་བ་ཀུན། །མ་རྒན་འགྲོ་དྲུག་ལ་སྦྱིན་གྱི། །བདག་ལ་ཕན་འདོད་སེམས་མ་མཆིས། །ཞེས་པ་ལྔ་ལྡན་གྱི་ཉམས་ལེན་ཚིག་ཉུང་ཞིང་མདོ་སྔགས་ཀྱི་དོན་མང་པོ་ཚང་ཞིང༌།

མགོན་པོ་འབྲི་གུང་པའི་བཞེད་པ་འཁྲུལ་མེད་འདོན་སྒོམ་བྱེད་པའང་དགའ་ཞིག་འོང་སྲིད་པས་དེ་རྣམས་ལ་ཕན་པའི་བསམ་པ་དང༌། རིན་དབང་གིས་བསྐུལ་བའི་ངོར། རང་གི་ཉམས་ལེན་གྱི་ཁྲིད་ཇི་ལྟ་བར་བྲིས་པའང༌། འབྲི་གུང་པ་གསང་སྔགས་ཀྱི་རྡོ་རྗེ་འཛིན་པ་ཆོས་ཀྱི་གྲགས་པས། ཤིང་ཕག་ནག་པ་ཅན་གྱི་ཕྱོགས་ཕྱི་མའི་དགའ་བ་དང་པོར། ངེས་དོན་སྟོན་པའིའདུན་ས་ཆེན་པོ་བཀྲ་ཤིས་ཚུགས་ཀྱི་རེའུ་མིག་པདྨ་འོད་དུ་མགྱོགས་པར་བྲིས་པས་སེམས་ཅན་ཐམས་ཅད་ལ་མཆོག་ཏུ་སྨན་པར་གྱུར་ཅིག། །།སརྦ་མངྒ་ལཾ།། 