 ༄༅། །རྟེན་རྫས་དང་སྙན་དར་ཕུལ་བའི་སྨོན་ཚིག་དང་འདོད་གསོལ་བཅས་བཞུགས་སོ།།

ཐོག་མར་རྗེ་བཙུན་དམ་པ་ཆོས་རྒྱལ་ཕུན་ཚོགས་བཀྲ་ཤིས་དཔལ་བཟང་པོའི་དངུལ་གདུང་ལ་རྒྱལ་མཚན་ཕུལ་བའི་ཚིགས་བཅད་སྨོན་ལམ་ནི། དུས་གསུམ་སངས་རྒྱས་གཅིག་བསྡུས་པ། །རྒྱལ་བའི་བསྟན་འཛིན་ཆོས་ཀྱི་རྒྱལ། །འགྲོ་མགོན་རས་ཆེན་དེ་ཉིད་ཀྱི། །དངུལ་གདུང་རིན་ཆེན་འདི་དག་ལ། །ལྷ་རྫས་རིན་ཆེན་འདི་ཕུལ་བས། །སངས་རྒྱས་བསྟན་པ་དར་བ་དང༌། །དགེ་འདུན་འཕེལ་ཞིང་རྒྱས་པ་དང༌། །དམ་ཆོས་ཡུན་རིང་གནས་པའི་ཕྱིར། །འདུད་ཅིང་རྒྱལ་མཚན་འདི་ཕུལ་བས། །མ་གྱུར་འགྲོ་དང་བདག་སོགས་ཀྱི། །ཐུབ་པ་རྒྱལ་པོ་འོད་ལྡན་དུ། །གྱུར་ཚེ་བྱང་ཆུབ་མཆོག་དམ་པ། །སྨོན་ལམ་ཐུགས་བསྐྱེད་མཛད་པ་ལྟར། །བདག་གཞན་ཀུན་གྱིས་འགྲུབ་པར་ཤོག །གྲངས་མེད་གསུམ་དུ་ཚོགས་བསགས་ཤིང༌། །སངས་རྒྱས་རྣམས་ནི་བཀུར་བ་ལྟར། །བདག་ཀྱང་དེང་ནས་ཚེ་རབས་སུ། །ཆོས་ཀྱི་རྒྱལ་པོ་མཆོད་པ་དང༌། །འགྲོ་ཀུན་སྨིན་ཅིང་སྒྲོལ་བྱེད་ཤོག །བདག་སོགས་གནས་པའི་ཡུལ་ན་ཡང༌། །ནད་གདོན་འཁྲུག་རྩོད་ཞི་བ་དང༌། །ཅི་བསམ་དགེ་བའི་ལས་རྣམས་ཀྱང༌། །འབད་པ་མེད་པ་འགྲུབ་པར་ཤོག ༑ཤུ་བྷཾ་སྟུ་སརྦ་ཛ་ག་ཏཾ། ཞེས་འབྲི་གུང་སྐྱུ་རའི་གདུང་གི་ཐ་ཆུང་བྱ་བྲལ་དཀོན་མཆོག་མིང་འཛིན་གྱིས། འབྲུག་ལོ་ཟླ་བ་བཅུ་གཅིག་པར་བཀྲ་ཤིས་ཚུགས་ནས་བྲིས་པ་དགེ་ལེགས་སུ་གྱུར་ཅིག༑ །། ༈ །འབྲི་གུང་མཐིལ་དུ་དར་པོ་ཆེར་བྲིས་པའི་སྨོན་ལམ་ནི། ཀཱ་ཤི་ཀ་ཡི་དར་ཆེན་རི་རབ་མཉམ་པ་འདི། །ཡིད་བཞིན་བསམ་འགྲུབ་གླིང་ལ་ཕུལ་བའི་མཐུས། །ཐུབ་པའི་བསྟན་པ་དར་ཞིང་རྒྱས་པ་དང༌། །བཀའ་བརྒྱུད་བསྟན་དང་རྒྱལ་བ་འབྲི་གུང་པའི། །བསྟན་པ་རིན་ཆེན་ཕྱོགས་མཐའ་ཀུན་ཁྱབ་ཅིང༌། །འཕེལ་ཞིང་རྒྱས་པའི་བཀྲ་ཤིས་བསྩལ་དུ་གསོལ། །ཅེས་རང་ལོ་བཅུའི་ཐོག་ཏུ་བྲིས།། །། ༈ །སྙན་དར་འདོད་གསོལ་ནི། ཧྲཱིཿ སངས་རྒྱས་སྟོང་དང་རྒྱལ་བ་འབྲི་གུང་བའི། །བསྟན་པ་རིན་ཆེན་སྐྱོང་བའི་མཐུ་རྩལ་ཅན། །བཀའ་སྲུང་དབྱིངས་ཕྱུག་དཔལ་ལྡན་ལྷ་མོའི་ཚོགས༑་་༌༑༑ཡིད་བཞིན་བསམ་འགྲུབ་ཨ་ཕྱི་མཉེས་ཕྱིར་དུ། །དྲི་མེད་ཤེལ་སྒོང་དར་ཟབ་འཕན་གདུགས་དང༌། །དམ་ཉམས་བསྒྲལ་ཕྱིར་བཤན་གྲི་སྣ་ཚོགས་དང༌། །མི་རྐང་གླིང་བུ་བསྟོད་པའི་དབྱངས་དང་བཅས། །བསྟན་སྲུང་དཔལ་ལྡན་ལྷ་མོའི་ཚོགས་ལ་འབུལ། །ཕྱི་ནང་དགྲ་བགེགས་མ་ལུས་ཞི་བ་དང༌། །བསྟན་པ་རིན་ཆེན་སྐྱོང་བའི་ཕྲིན་ལས་མཛོད། །འབྲུག་ལོར་ཁ་ཐན་བ་དུར་གྱི་དམག་ཕམ་པར་བྱས།

བཀའ་སྲུང་རྣམས་ལ་གཏང་རག་ཏུ་སྤྱན་གཟིགས་མང་བར་ཕུལ་ནས་བསྟོད་པའོ།། །། ༈ །གདན་ས་མཐིལ་དུ་ཕག་མོ་གྲུ་པའི་སྐུ་བརྙན་མཐོང་བ་དོན་ཡོད་ལ་སྙན་དར་ཕུལ་བའི་སྨོན་ལམ་ནི། སངས་རྒྱས་ཀུན་གྱི་སྐུ་གསུང་ཐུགས། །གསང་བ་མ་ལུས་འཛིན་མཛད་པ། །དཔལ་ལྡན་ཕག་མོ་གྲུ་པ་ཡི། །ཞབས་ལ་མགོ་བོས་ཕྱག་འཚལ་ལོ། །དེ་དང་དབྱེར་མེད་འཇིག་རྟེན་ན། །འགྲན་པའི་ཟླ་དང་བྲལ་བའི་མགོན། །རྒྱལ་བ་གཉིས་པ་རིན་ཆེན་དཔལ། །སྤྱི་གཙུག་རྒྱན་དུ་རྟག་ཏུ་བཞུགས། །ད་ལྟ་རྩོད་དུས་ངན་པ་འདིར། །དམུ་རྒོད་བདག་འདྲའི་འགྲོ་བ་རྣམས། །མི་མངོན་དབྱིངས་ནས་བརྩེར་དགོངས་ལ། ཐུགས་བརྩེ་དམ་པས་བསྐྱང་དུ་གསོལ། །བླ་མ་ཁྱེད་ཀྱི་རྡོ་རྗེའི་སྐུས། །བདག་ལུས་ངན་པ་བྱིན་གྱིས་རློབས། །གྲག་སྟོང་འཛིན་བྲལ་ཚངས་དབྱངས་ཀྱིས༑ ༑མ་དག་ངག་གི་སྒྲིབ་སྦྱོང་མཛོད། །འཁྲུལ་མེད་བརྗོད་བྲལ་ཐུགས་མཆོག་གིས། །གཉིད་འཐུག་མུན་པ་སང་བར་མཛོད། །རྡོ་རྗེ་གསུམ་གྱི་བྱིན་རླབས་ཀྱིས། །སྒོ་གསུམ་སྒྲིབ་པ་སྦྱང་དུ་གསོལ། །དབང་བཞི་རྫོགས་པར་བསྐུར་དུ་གསོལ། །རྒྱུད་བཞི་ཡོངས་དག་དངོས་གྲུབ་སྩོལ། །ཅེས་འབྲི་གུང་པ་དཀོན་མཆོག་ཕུན་ཚོགས་ཀྱིས། དཔལ་ཀུན་ཏུ་བཟང་པོའི་ནགས་ཁྲོད་ཡང་དགོན་གྱི་ཕོ་བྲང་དུ་བྲིས།། །། ༈ །ཇོ་བོ་མཚོ་བྲག་པ་ལ་རྒྱལ་མཚན་ཕུལ་བའི་འདོད་གསོལ་ནི། རྒྱལ་ཀུན་ཐུགས་རྗེའི་ཕྲིན་ལས་མངའ་དབང་ཕྱུག །གང་འདུལ་ཐབས་ཀྱིས་མ་ངེས་སྐུར་སྣང་སྟེ། །གདུལ་ཀ་འདུལ་ཕྱིར་ཞིང་འདིར་མི་མིན་ཚུལ། །འཇིག་རྟེན་དབང་ཕྱུག་མིང་འདི་སྤྱི་བོས་མཆོད། །ལྟ་བས་མི་ངོམ་སྐུ་མཆོག་གང་དེ་འཚེར། །དང་པོའི་ཕྱག་གཉིས་ཐུགས་ཀར་ཐལ་མོ་སྦྱར། །དུས་གསུམ་སངས་རྒྱས་མཆོད་ཅིང་ཕྲིན་ལས་སྒྲུབ། །གཡས་ཀྱི་འོག་མས་ཤེལ་དཀར་བརྒྱ་རྩ་བསྣམས། །འགྲོ་བའི་དོན་ལ་གཡེལ་བ་ག་ལ་ཞིག །གཡོན་གྱི་གཉིས་པས་པད་དཀར་འདབ་བརྒྱད་འཆང༌། །སྐྱོན་གྱིས་མ་གོས་སྣང་བརྙན་ཅི་ཡང་སྣང༌། །མ་སྒྲིབ་ས་ལེར་རང་རང་སྐད་དག་ཏུ། །མ་འདྲེས་ཆོས་སྟོན་ཁྱོད་ནི་བདག་གིས་བསྙེན། །རིན་ཆེན་རྒྱན་དང་མཚན་དཔེའི་གཟི་འོད་འབར། །ལྷ་རྫས་ན་བཟའ་ལྷབ་ལྷུབ་ཀུན་ནས་བརྗིད། །པད་ཟླའི་གདན་ལ་ཞི་ཚུལ་འཛུམ་དང་བཅས། །གང་ཁྱོད་བདག་གི་གུས་པས་བསྟོད་དེ་བསྙེན། །ཡོན་ཏན་བརྗོད་བྲལ་ཐུགས་རྗེའི་བདག་ཉིད་ཅན༑ ༑མི་མིན་ལྷ་ཀླུ་ཇི་སྙེད་མཆིས་པ་དེ། །བལྟ་བའི་ཕྱིར་ནི་གུས་པས་འདིར་མཆིས་ཏེ། །གསེར་དངུལ་ལ་སོགས་རིན་ཆེན་དུ་མ་དང༌། །བདུད་རྩི་ཆོས་སྨན་རྣམ་རྒྱལ་སྨན་གྱི་མཆོག

།དར་ཟབ་མ་ཚང་མེད་དེ་མཆོད་པར་འབུལ། །ལྷག་པར་སངས་རྒྱས་བསྟན་པ་རྒྱས་པ་དང༌། །བསྟན་འཛིན་སྐུ་ཚེ་བརྟན་ཅིང་དགེ་འདུན་གྱི། །སྡེ་འཕེལ་འཁྲུག་རྩོད་ངན་པ་ཞི་སླད་དུ། །གྲགས་པའི་རྒྱལ་མཚན་སྤྱན་གཟིགས་དུ་མ་འབུལ། །རང་རང་དགའ་བདེའི་དཔལ་ལ་སྤྱོད་པར་ཤོག །རྣམ་དཀར་དོན་གཉིས་མཐར་ཕྱིན་སྐུ་བརྙེས་ཤོག །འཇིག་རྟེན་ལོ་ལེགས་འབྲུ་འཕེལ་བདེ་སྐྱིད་ཤོག །ཁྱོད་བཞིན་བདག་ཀྱང་འགྲོ་བའི་དཔལ་དུ་ཤོག །ཅེས་མཚོ་བྲག་ཏུ་གནས་ལ་ཡིད་ཆེས་དང་སྤྲོ་བ་སྐྱེས་ཏེ། མཚོ་མགོར་གསས་མཁར་བརྩེགས་པར་རྒྱལ་མཚན་ལ་བྲིས་པའི་སྨོན་ལམ་མོ།། །། ༈ །ར་སྒྲེང་གི་ཇོ་བོ་ལ་སྙན་དར་ཕུལ་བའི་སྨོན་ཚིག་ནི། ལྷ་དང་ལྷ་མིན་ཡི་དྭགས་དུད་འགྲོ་དང༌། །མནར་མེད་མི་དང་མི་ཁོམ་བརྒྱད་དག་ལས། །སྐྱོབ་མཛད་འཇམ་དཔལ་རྡོ་རྗེའི་སྐུ་བརྙན་ལ༑ ༑རེག་ན་བདེ་བའི་ལྷ་རྫས་འདི་འབུལ་ལོ། །གང་གི་ཐུགས་རྗེའི་མཐུ་དག་དང༌། །བདག་གི་ལྷག་བསམ་གང་ལགས་པ། །ལྷ་མིའི་བདེན་ཚིག་གྲུབ་རྣམས་མཐུས། །མ་ལུས་མྱུར་དུ་སངས་རྒྱས་ཤོག །ཁྱོད་ལ་བདག་ནི་རབ་ཏུ་གདུང༌། །སྐུ་བརྙན་མཚན་བཟང་དྲ་བ་ཅན། །བདག་སོགས་མོས་ལྡན་ཐམས་ཅད་ཀྱིས། །གེགས་མེད་མྱུར་དུ་མཇལ་བར་ཤོག །ཅེས་རང་ལོ་བཅོ་ལྔའི་ཐོག་ཏུ་མྱུར་དུ་མཇལ་བའི་སྨོན་ལམ་བཀྲ་ཤིས་ཁ་བཏགས་ལ་བྲིས་ཏེ་ཕུལ་བའོ།། །།སརྦ་མངྒ་ལཾ།། ༈ །བསམ་ཡས་སུ་གནོད་སྦྱིན་ཆེན་པོ་ལ་བསྐུར་བ། ཧཱུྂ་༌། སྔོན་ཚེ་པདྨའི་བཀའ་ཉན་དམ་ཚིག་ཅན། །ཆོས་སྐྱོང་ཡིད་བཞིན་ནོར་བུ་མཐུ་བོ་ཆེ། །དྲེགས་པ་ཡོངས་ཀྱི་དེད་དཔོན་ཆེན་པོ་ཁྱོད། །རིག་འཛིན་སྐྱོང་དང་རྣལ་འབྱོར་ཡོངས་ལ་བརྩེ། །ཆོས་བཞིན་སྐྱོང་བ་ཆེན་པོ་བདག་ལ་དགོངས། །ཁྱོད་ལ་ལྷ་རྫས་བཀྲ་ཤིས་དར་དཀར་དང༌། །ནོར་བུ་ཤེལ་སྒོང་མཚོན་ཚོགས་ཟུང་དུ་འབྲེལ། །རིན་ཆེན་གསེར་དང་རོ་ལྡན་བདུད་རྩིས་མཆོད། །དེ་སླད་འདོད་མཐུན་གདུང་བས་ཁྱོད་ཉིད་འབོད། །བདག་ནི་སངས་རྒྱས་བསྟན་པ་འཛིན་པ་དང༌། །མོས་ལྡན་གདུལ་བྱ་ཚུལ་བཞིན་སྐྱོང་བ་ལ། །འགལ་རྐྱེན་བར་ཆད་མ་ལུས་ཞི་བ་དང༌། །མཐུན་རྐྱེན་བསམ་དོན་ཡར་ཟླ་བཞིན་དུ་སྒྲུབས། །ཁྱད་པར་ཁྱོད་ཉིད་དྲན་ཞིང་རྦད་ཙམ་གྱིས། །སྔོན་ལས་འཕྲལ་རྐྱེན་ངན་དབང་མི་འགྲོ་ཞིང༌། །ནང་དགྲ་མེ་ལྟར་འབར་བའི་སྲོག་རྩ་ཆོད། །ཕྱི་དགྲ་རླུང་ལྟར་འཚུབ་པའི་སྙིང་ཁྲག་འཐུང༌། །བྱད་དགྲ་བསམ་སྦྱོར་ངན་་་་་ཁ་ཐན་བ་དུར་པ་དྲུང་ནས་ཕྱུང༌། །ལྷ་མིའི་དམ་ཚིག་་་་་་སྲོག་གཅོད་པར་ཁས་བླངས་པ་གཉན་པོ་དེ་དགོངས་ལ། །བདག་གི་བསམ་དོན་མ་ལུས་འགྲུབ་པར་མཛོད། །འདི་ནི་སོག་པོའི་རྒྱལ་པོ་ཁ་ཐན་བ་དུར་ཞེས་པས།

དཔོན་ས་གཉིས་སྟེར་དགོས་དེ་མི་སྟེར་ན་དམག་འདྲེན་ཟེར་བས་ཞེ་སུན་ཏེ་ཆོས་སྐྱོང་ལ་བསྐུར། །ཡང་བསྟོད་དེ་གསོལ་བ་ནི། ཀྱཻ། སངས་རྒྱས་སྟོང་གི་བསྟན་པའི་བྱ་ར་མཛད། །རིག་འཛིན་དམ་ལྡན་ཡོངས་ཀྱི་སྲུང་མ་ཆེ། །དམ་ཉམས་སྲོག་གཅོད་སྡེ་བརྒྱད་ཡོངས་ཀྱི་གཙོ། །མཐུ་རྩལ་སྟོབས་ལྡན་ཁྱོད་ནི་བདག་གིས་བསྟོད། །བཀྲ་ཤིས་དར་དང་རིན་ཆེན་ས་ལེ་སྦྲམ༑ ༑དམ་ཚིག་ཟོལ་ཟོག་མེད་རྟགས་ཤེལ་དཀར་གྱི། །སྤྱན་གཟིགས་མཆོད་རྟེན་ཡིད་འོང་འདི་དག་དང༌། །རོ་མཆོག་བརྒྱ་ལྡན་བདུད་རྩིའི་མཆོད་པ་འབུལ། །སྔོན་ཆད་ཁྱོད་ཉིད་རྦད་པའི་མཐུ་ཉིད་ལས། །ཡིད་ལ་གནག་པ་གང་དེ་རྡུལ་་་་་་ཁ་ཐན་བཞིན་སོང༌། །སླད་ནས་བསམ་སྦྱོར་ངན་གཤོམ་བྱེད་པ་རྣམས། །ཚར་གཅོད་སྙིང་ཁྲག་ཁྱོད་ཀྱིས་རྔམས་པར་འཐུང༌། །ཁྱོད་ཉིད་དྲན་ཞིང་བོས་པ་ཙམ་གྱིས་ཀྱང༌། །རྩོད་དུས་ངན་ལས་དབང་དུ་མི་འགྲོ་ཞིང༌། །རང་གཞན་ཀུན་གྱི་དོན་བྱེད་བསྒྲུབ་པ་ལ། །འགལ་རྐྱེན་བར་ཆད་མ་ལུས་ཞི་བ་དང༌། །མཐུན་རྐྱེན་དབྱར་མཚོ་བཞིན་དུ་ངང་འཕེལ་མཛོད། །འདིའང་མཐའ་མི་རྒྱལ་བོ་ཁ་ཐན་བསྒྲལ་བའི་གཏང་རག་ཏུ། གདན་ས་ཆེན་པོ་དཔལ་ཕག་གྲུ་ནས། ཤཱཀྱའི་བཙུན་པ་དཀོན་མཆོག་ཕུན་ཚོགས་ཀྱིས་བསམ་ཡས་སུ་ཆོས་སྐྱོང་ལ་སྤེལ།། །། ༈ །ཟན་ཡང་དུ་ཆོས་སྐྱོང་ལ་གནང་བ། ཟིལ་གནོན་དབང་ཆེན་ཁྲོ་རྒྱལ་བཅོམ་ལྡན་འདས། །སྤྲུལ་པའི་ཆོས་སྐྱོང་གནོད་སྦྱིན་ཁྲོ་གཉེར་ཅན། །དུས་གསུམ་སངས་རྒྱས་པདྨའི་བསྟན་སྲུང་ཆེ། །སྒྲུབ་པོའི་དགྲ་ལྷ་ཁྱོད་ལ་འདི་སྐད་གསོལ། །བདག་ནི་ལན་གཅིག་མིན་པར་སྐྱེ་གཏན་དུ། །བསྟན་དང་འགྲོ་ལ་ཕན་པར་བྱ་བའི་ཕྱིར། །བཀའ་ཡི་སྲུང་མ་ཆོས་སྐྱོང་ཁྱོད་གསོལ་ན། །བརྩེ་གདུང་མ་ཆུང་ཞལ་བཞེས་དམ་ཚིག་དགོངས། །སྐྱེ་འདིར་སྔོན་ལས་འཕྲལ་རྐྱེན་ངན་དབང་དུ། །ནམ་ཡང་མ་གཏོང་ཁྱོད་ཉིད་དྲན་ཙམ་གྱིས། །གདུག་རྩུབ་ལྡན་པའི་ཕྱི་ནང་དགྲ་བགེགས་རྣམས། །ཙིཏྟ་རཀྟ་རྔམས་པ་ཁྱོད་ཉིད་གསོལ། །དེ་སླད་བཀྲ་ཤིས་ལྷ་ཡི་ན་བཟའ་དང༌། །ས་ལེ་སྦྲམ་དང་རོ་ལྡན་བདུད་རྩིས་མཆོད། །བདག་གི་བསམ་དོན་གང་ཡིན་ཁྱོད་ཀྱིས་ཤེས། །དགོས་པའི་དོན་རྣམས་ཡར་ཟླ་བཞིན་དུ་མཛོད། །ཅེས་པ་ཤཱཀྱའི་དགེ་སློང་དཀོན་མཆོག་ཕུན་ཚོགས་དཔལ་བཟང་པོས་རང་ལོ་བཅུ་དགུའི་ཐོག་ཏུའོ།། །།མངྒ་ལཾ།།

ཧྲཱིཿ དུས་གསུམ་ཀུན་འདུས་པདྨ་འབྱུང་གནས་ཀྱི། །དེ་ཡི་བཀའ་སྡོད་གཙོ་བོ་དགྲ་ལྷ་ཁྱོད༑ ༑སྔགས་འཆང་བདག་དང་སྔོན་ནས་དམ་ཚིག་གཅིག །དེ་ཕྱིར་དུས་ལ་བབ་པ་དགོངས་པར་མཛོད། །དེང་སང་བསྐལ་པའི་ཐ་མ་ལ་བབ་པས། །དམ་ཆོས་ཚུལ་བཞིན་སྤྱོད་པ་ཉིན་སྐར་ཙམ༑ ༑ཆོས་མིན་སྡིག་སྤྱོད་སྐྱེ་བོ་རླུང་ལྟར་འཚུབ། །ལྷ་ཁྱོད་དམ་ཆོས་སྐྱོང་བ་ཉིད་ལགས་ཀྱི། །ཆོས་ལྡན་དམ་ཚིག་ཅན་ལ་ལུས་གྲིབ་ལྟར། །རྟག་ཏུ་འགྲོགས་ཤིང་སྲུང་སྐྱོབ་སྟོངས་གྲོགས་མཛོད། །སྔགས་འཆང་བདག་གི་གདུང་བས་ནམ་བོས་པ། །དེ་ཚེ་སྲིད་གསུམ་གནས་ཡུལ་གར་བཞུགས་ཀྱང༌། །མ་ཐོགས་མྱུར་དུ་ཞབས་ཀྱིས་མྱུར་གཤེགས་ལ༑ ༑དམ་རྫས་སྨན་རཀ་གཏོར་མ་བཞེས་པ་དང༌། །བདག་གི་སྒྲུབ་པའི་གནས་མཆོག་དམ་པ་འདིར། །རྟག་ཏུ་འཁོར་ཞིང་བཞུགས་ལ་ཕྲིན་ལས་སྒྲུབས། །སྔོན་དུས་བར་ཁང་གཡུ་ཞལ་དུ༑ ༑རྡོ་རྗེ་སློབ་དཔོན་པདྨ་ཡིས། །རྩ་གསུམ་དཀྱིལ་འཁོར་ཞལ་ཕྱེ་ནས། །སྔགས་འཆང་བདག་དང་དགྲ་ལྷ་ཆེ། །དམ་ཚིག་གཅིག་ཏུ་བསྲེས་པ་དེ། །ཐུགས་ཀྱིས་མ་བརྗེད་དགོངས་མཛོད་ལ༑ ༑བོད་ཁམས་ཆོས་འཁོར་གཙུག་ལག་སྐྱོངས། །སྔགས་འཆང་བདག་གི་བསམ་དོན་སྒྲུབས། །འགལ་རྐྱེན་ནད་གདོན་ཞི་བ་དང༌། །མཐུན་རྐྱེན་ཡར་ངོའི་ཟླ་ལྟར་སྤེལ། །འཕྲལ་དང་ཡུན་གྱི་བསླབ་བྱ་རྣམས། །རྒྱུན་མི་འཆད་པར་བསྩལ་དུ་གསོལ། །དེ་སྐད་ཟླ་ཚེས་དགེ་བའི་དུས། །སྲ་བརྟན་རྡོ་རྗེའི་གནས་ནས་ཕུལ།། །།མངྒ་ལཾ།། 