༄༅། །འཁྲུལ་སྣང་དུ་དཔལ་ནཱ་རོ་པས་གནང་བའི་ཙཎྜ་ལཱི་དང་འཕོ་བ་ཟབ་པ་བཞུགས་སོ།།

ན་མོ་རཏྣ་གུ་རུ། འདིར་ཡང་རྗེ་ཆོས་ཀྱི་གྲགས་པའི་དག་སྣང་དུ་དཔལ་ནཱ་རོ་པས་གནང་བའི་ཙཎྜ་ལཱི་དང་འཕོ་བ་ཟབ་པ་ནི། ཤིང་ཕོ་སྟག་གི་ལོ་ནག་པ་ཟླ་བའི་ནང་དུ། དགེ་འདུན་བཅུ་ཕྲག་བདུན་ལྷག་ལ། ནཱ་རོའི་ཆོས་དྲུག་གི་ཟབ་ཁྲིད་ཕུལ་ཞིང༌། བདག་ཀྱང་ཟླ་དགོན་གྱི་གཙུག་ལག་ཁང་དུ་མགོན་པོ་མཆེད་བརྒྱད་ཀྱི་བསྐང་བ་རྒྱུན་སྲིང་ཡོད་པའི་ཚེ། ཚེས་བདུན་གྱི་ནུབ་རྨི་ལམ་འཛིན་སྦྱང་སྤྲུལ་བསྒྱུར་གྱི་དམིགས་རྐང་གི་སྐབས༑ བདག་གིས་རྨི་ལམ་ཞིག་བཟུང་ནས་རྒྱ་གར་དུ་འགྲོ་སྙམ་པའི་འདུན་པ་དང་བཅས་གཉིད་པའི་སྲོད་ལ། དུར་ཁྲོད་ཆེན་པོ་འཇིགས་སུ་རུང་བ་ཞིག་ཏུ་སླེབས་པ་ན། བུད་མེད་སྔོ་བསངས་སྨིན་མཚམས་སུ་སྨེ་བ་དམར་པོ་འོད་རབ་ཏུ་འཕྲོ་བ་ཡོད་པ་ཞིག་འདུག་པ་ལ། དུར་ཁྲོད་འདི་ལ་ཅི་ཟེར་མིང་དྲིས་པས། འདི་དཔལ་རྒ་ལོས་མ་ཧཱ་ཀཱ་ལཱའི་གྲུབ་པ་བརྙེས་པའི་ས། དུར་ཁྲོད་ཆེན་པོ་བསིལ་བའི་ཚལ་བྱ་བ་དེ་ཡིན། ཁྱོད་ཀྱང་འདིར་གསོལ་བ་ཐོབ་ཅིག །མཆོག་དང་ཐུན་མོང་གི་དངོས་གྲུབ་གང་འདོད་པ་ཡོད་པ་ཡིན་ཟེར། བྲག་རི་མཚོན་ཆ་གཟེངས་པ་འདྲ་བའི་ངོས་ལ། དཔལ་མགོན་ཕྱག་བཞི་པའི་ལྷ་ཚོགས་རྣམས་བསྐལ་པའི་མེ་རླུང་རབ་ཏུ་འཁྲུགས་པའི་ཀློང་ན། གར་སྟབས་ཤིགས་ཤིགས་མ་འདྲེས་པར་ལམ་མེ་འདུག་པ་མཇལ་བས། གསང་བ་གསོལ་འདེབས་དང༌། བསྐང་བཤགས། བསྟོད་པ་མང་དུ་བྱས་པས། བུད་མེད་དེས་སྨོན་ལམ་དེ་ཙམ་གྱིས་ཆོག་གི། ད་ནི་ཐེ་ཚོམ་གྱི་དྲི་མ་རྣམས་པཎ་ཆེན་དྲུང་དུ་ཆོད་ཅིག །ཅེས་གསུངས་པར་གཡས་ཕྱོགས་སུ་བལྟས་པས། ཕ་བོང་དཀར་པོ་མནན་ན་ནེམ་ནེམ་བྱེད་པ་ཞིག་གི་སྟེང་དུ་ཛོ་ཀི་སྨུག་ནག་གཞོན་ཚུལ་སྣུམ་བག་དང་ལྡན་པ་ཧེ་རུ་ཀའི་རྒྱན་ཅན་ཞིག་བདག་ལ་ནན་གྱིས་གཟིགས་ཀྱིན་འདུག་པར། བུད་མེད་དེས་གུས་གུས་མང་པོ་བྱེད་ཐལ་མོ་སྦྱར་ཞིང༌། པཎ་ཆེན་ནཱ་རོ་པ་ཡིན་ཟེར་བས། བདག་གི་བསམ་པ་ལ་རྨི་ལམ་ཡིན་པ་འདྲ། པཎ་ཆེན་ནཱ་རོ་པ་མཁའ་སྤྱོད་དུ་གཤེགས་པའི་རྒྱུ་མཚན་སྒྲ་སྒྱུར་མར་པའི་རྣམ་ཐར་ན་འདུག་སྙམ་པཎ་ཆེན་ནཱ་རོ་དང་མཇལ་བ་འདི་རྨི་ལམ་ཡིན་ནམ་བྱས་པས།

བུད་མེད་དེས། མཁའ་སྤྱོད་ཅེས་པ་ལོགས་ན་མེད། །འཁོར་འདས་རྨི་ལམ་ནཱ་རོ་པ། །ལོགས་སུ་བཙལ་ཡང་རྙེད་པར་དཀའ། །ཐམས་ཅད་སེམས་སུ་གོ་ན་རྙེད། །ཟེར་བས་བདག་གི་བསམ་པ་ལ། འདི་ནཱ་རོ་པཎ་ཆེན་དངོས་སུ་བཞུགས་པ་དང་འདྲ་སྟེ། ཆོས་དྲུག་ཚང་བ་ཞིག་ཞུས་ན་ཁ་ཐག་རིང་བའི་སྐྱོན་གྱིས་གཉིད་སད་དོགས་ཡོད་པས། གཏུམ་མོ་དང་འཕོ་བའི་གདམས་པ་ཞིག་ཞུས་ན་ཐེ་ཚོམ་གྲོལ་བར་འགྱུར་རོ་སྙམ་སྟེ། རང་གི་ལུས་ངག་ཡིད་གསུམ་ཕྱག་རྟེན་དུ་ཕུལ་ཏེ་གསོལ་བ་བཏབ་པས་ཐུགས་དགྱེས་བཞིན་པའི་ངང་ནས་འདི་སྐད་གསུངས། དེའང་དང་པོ་བདེ་དྲོད་བསྐྱེད་བྱའི་ཕྱིར། །ལུས་གནད་ཙོག་པུ་པུས་འཁྱུད་སྐྱོད་བྱེད་བསྣོལ། །ཐ་མལ་ལུས་ལ་སྤྱི་བོ་གསང་གནས་བར། །དབུ་རྐྱང་རོ་གསུམ་མར་སྣེ་ཆ་ཡི་དབྱིབས། །ཡར་སྣེ་དབུ་གཙུག་མཐའ་གཉིས་སྣ་བུག་སླེབས། །ཚངས་བུག་ཐད་ཀར་ཧཾ་ཡིག་དཀར་པོ་སྟེ། །ཐུར་བསྟན་སྤྱི་བོར་རྩ་འདབ་སུམ་ཅུ་གཉིས། །མགྲིན་པར་བཅུ་དྲུག་དབུས་བྷྲཱུཾ་ཕྱོགས་བཞིར་ནི། །ཨཾ་དང་ཛྲིཾ་ཁཾ་ཧཱུྂ་རྣམས་རྩ་མདུད་དབྱིབས། །སྙིང་གར་རྩ་བརྒྱད་དབུས་མཱཾ་ཕྱོགས་བཞིར་ནི། །ལཱཾ་དང་བཱཾ་ཏཱཾ་པཱཾ་རྣམས་རྩ་མདུད་དབྱིབས། །ལྟེ་བར་རྩ་འདབ་དྲུག་ཅུ་རྩ་བཞི་ལ། །རྩ་གསུམ་འདུས་མདོར་དམར་ཆའི་དྭངས་མ་ནི། །ཨ་ཤད་ཙཎྜ་ལཱི་ཡི་རྣམ་པར་གསལ། །གཡས་གཡོན་ནང་ནས་སྦར་ཞིང་སྦུད་པ་ལས། །དེ་ལས་མེ་འབར་ལྟེ་བའི་རྩ་མདུད་གྲོལ། །ཡར་འབར་སྙིང་གའི་ཡི་གེ་རྩ་མདུད་གྲོལ༑ ༑སླར་འབར་མགྲིན་པའི་ཡི་གེ་རྩ་མདུད་ཀྱང༌། །གྲོལ་ཞིང་མེ་ལྕེ་ཧཾ་ལ་རེག་པ་ཡིས། །དཀར་ཆའི་རྒྱུན་བབ་མགྲིན་པ་སྙིང་ག་དང༌། །ལྟེ་བར་སླེབ་ཅིང་ཨ་ཤད་དག་ལ་ཐིམ། །ལུས་ཀུན་བདེ་བ་དག་གིས་ཁྱབ་པར་བསམ། །སླར་ཡང་ཨ་ཤད་སྦར་ཞིང་སྦུད་པ་ལས། །དེ་ལས་དམར་ཆའི་རྣམ་པའི་ཐིག་ལེ་དང༌། གོང་གི་དཀར་ཆ་འདྲེས་པའི་ས་བོན་དེ། །ཀྵ་ཡིག་དཀར་དམར་མདངས་ཅན་མེ་ལྕེས་ཕུལ། །ལྟེ་བ་སྙིང་ག་མགྲིན་པར་སླེབས་བྱས་ཏེ། །མེ་ལྕེས་དེད་པས་ཧཾ་ལ་ཐིམ་མ་ཐག

།ལུས་ནང་ཐམས་ཅད་བདེ་བས་ཁྱབ་པའི་ངང༌། །རྩ་གསུམ་ལུས་ཀྱི་ནང་ཀུན་མེ་ལྕེས་གང༌། །བུ་ག་དགུ་ནས་མེ་ལྕེ་ཐོན་མ་ཐག །ལུས་ཀྱི་ཕྱི་ནང་མེ་ལྕེའི་ན་བཟའ་ཅན། །དམིགས་པའི་ངང་ནས་སྟེང་འོག་ཁ་སྦྱོར་བའི། །བུམ་ཅན་རླུང་གི་ངང་ལ་བརྗོད་མེད་སྐྱོངས༑ ༑གལ་ཏེ་བདེ་དྲོད་ཆུང་བའི་སྐྱོན་སྲིད་ན། །རྒྱ་མཚོ་ཆེན་པོ་འཁོར་ལོ་ལན་གསུམ་བརྒྱན། །རི་རབ་གཟེངས་བསྟོད་རྒྱ་མཚོའི་གཏིང་དུ་བསྐྱུར། །ཉི་ཟླ་གྱེན་བསྒྲིལ་གླིང་བཞི་རབ་ཏུ་བགྲད༑ ༑སྲིན་ཞལ་མེས་པོ་ནང་དུ་འུབ་ཀྱིས་བསྡུ། །དཔུང་རྡེག་གཟེངས་དབབ་པུད་ཟུར་འཕུལ་འཐེན་དང༌། །གྲུ་དཔུང་གཅུ་ཞིང་འབེབས་རྣམས་གསུམ་གསུམ་བྱ། །དམིགས་སུ་རྡོ་རྗེ་ཁུ་ཚུར་ལན་གསུམ་བཤུད། །འདི་རྣམས་བདེ་དྲོད་སྐྱེ་ལ་འབད་རྩོལ་ཞིང༌། །དམ་ཚིག་རས་ཀྱི་བགོ་བ་ལྡན་བྱས་ན། །བདེ་དྲོད་ཤུགས་ཀྱིས་རབ་ཏུ་སྐྱེ་བར་འགྱུར། །རྔུལ་དང་ཐིག་ལེ་ཕུང་སེལ་འཁྲུལ་འཁོར་ནི། །རྔུལ་ན་ཧ་འབེབས་རླུང་སྤྲུག་དག་ལ་འབད། །ཕུང་ན་ལངས་པའི་ལུས་ནི་ཕག་མོའི་དབྱིབས། །གྲུབ་མ་ཐག་པར་འབེབས་སྤྲུག་བདུན་རེས་ཁྲེམས། །འཛག་ན་ལངས་ཤིང་རྡོ་རྗེའི་སྐྱིལ་ཀྲུང་ནི། །བར་སྣང་བཅས་ཏེ་འབེབས་པ་བདུན་གྱིས་བཟློག །གཞན་ཡང་འདྲེན་འགྲེམས་འཁྲུལ་འཁོར་བྱ་འདོད་ན། །གཞན་ནས་བཀང་བས་དགའ་བཞིའི་འབར་འཛག་འདི༑ ༑ཁོ་ནས་དེ་ཝ་ཀུ་སའི་ས་ཐོབ་འགྱུར། །གཉིས་པ་འཕོ་བའི་གདམས་པ་བསྟན་པ་ནི། །རང་ལུས་ཐ་མལ་དབུ་མར་གསལ་བ་ཡི། །ཡར་སྣེ་ཚངས་བུག་ཧཾ་བཀག་མར་སྣེ་སྨད།་་༌། སྤྱི་བོར་ནཱ་རོ་ཧེ་རུ་ཀ་ཡི་དབྱིབས། །གསལ་བཏབ་རང་གི་སྙིང་གར་དབུ་མ་ཡི། །ཚིགས་སྟེང་པདྨའི་ལྟེ་བར་སེམས་ཉིད་ནི། །ཐིག་ལེ་ཡུངས་འབྲུ་ཙམ་ཞིག་གསལ་བཏབ་སྟེ། །ཧིཀ་གི་སྒྲས་བསྐུལ་ཐིག་ལེ་འབར་ཞིང་གཡོས། །ཧཾ་ལ་ཐུག་ཅིང་སླར་ཡང་རང་སར་ཕབ། །རྟགས་དང་ལྡན་ན་གློད་ལ་ལས་སྦྱོར་དུས། །སྣེ་གསལ་ཧིཀ་སྒྲས་ནཱ་རོའི་ཐུགས་ཀར་འཕངས། །བརྗོད་བྲལ་དོན་ལ་དར་ཅིག་མཉམ་པར་བཞག

།སྦྱོང་དུས་འབྱོངས་རྟགས་གཏད་མེད་རིག་པ་འབྱུང༌། །མན་ངག་ཧིཀ་ལ་རླུང་གིས་ཁ་ལོ་བསྒྱུར། །ཆོས་དྲུག་རྩ་བ་གཏུམ་མོའི་གདམས་པ་སྟེ། །ཚེགས་མེད་སངས་རྒྱས་སྒྲུབ་ལ་འཕོ་བའི་གནད། །བཀའ་བརྒྱུད་རྗེས་འཛིན་རྣམས་ཀྱི་དགོངས་རྒྱན་འདི། །རང་གཞན་དོན་གཉིས་སྒྲུབ་པའི་ཐབས་གཅིག་པུ༑ ༑གཉུག་མ་ལྷན་ཅིག་སྐྱེས་པའི་ཙཎྜ་ལཱིས། །རང་ལས་བྱུང་བའི་ནོར་བུ་རྙེད་པར་འགྱུར། །ཞེས་གསུངས་ཤིང་ནཱ་རོ་པ་ཉིད་ཀྱི་ལུས་གནད་འཁྲུལ་འཁོར་དང་བཅས་པ་གནང་ཞིང་ཡིད་ལ་གཅགས་པར་གྱུར་ཏོ།། །།།།