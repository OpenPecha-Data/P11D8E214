 ༄༅། །རྡོ་རྗེ་ཁྱུང་ཁྲའི་དབང་སྒྲུབ་ཐབས་ལས་ཕྲན་དང་བཅས་པ་ཇོ་བོ་ནཱ་རོ་པའི་ལུགས་

བཞུགས་སོ།། ན་མོ་གུ་རུ་ཤྲཱི་ཀཱ་ལ་ཙཀྲ་ག་རུ་ཌཱ་ཡ། རྡོ་རྗེ་ཁྱུང་ཁྲ་འདི་ལ། བརྒྱུད་རིམ། སྒྲུབ་ཐབས། དབང་བསྐུར། ལས་ཕྲན་ནོ། དང་པོ་བརྒྱུད་པ་ནི། རྡོ་རྗེ་འཆང༌༑ ཡེ་ཤེས་མཁའ་འགྲོ། ནཱ་རོ་པ། ཕམ་མཐིང་པ། མལ་ལོ་ཙཱ་བ། ས་ཆེན། རིན་འོད། གྲགས་རྒྱལ། ས་པཎ། འཕགས་པ། ཞང་དཀོན་དཔལ། ནམ་གྲགས་པ། བསོད་རྒྱན། གཟུངས་དཔལ༑ ཨཱ་ནནྟ་པ། ས་བཟང༌། བསམ་རྩེ་བ། ཆོས་འཕེལ། ནམ་བསོད་པ། དཔལ་འབྱོར། ཆོས་དབང་རིན་ཆེན། བླ་མ་དཱ་ན་སམྤཱཏྶྨནྣ། དེས་བདག་ཆོས་ཀྱི་གྲགས་པ་ལའོ།། །། ༈ །གཉིས་པ། བརྒྱུད་པ་དེ་ལས་བྱུང་བའི་ཁྱུང་ཁྲའི་སྒྲུབ་ཐབས་ནི། གནས་དབེན་པར་ཁྱུང་ཁྲའི་བྲིས་སྐུའི་མདུན་དུ་དཀར་གཏོར། བདུད་རྩི། མཆོད་པ་རྣམས་བཤམས། སྟན་བདེ་བར་འདུག་སྟེ། སྐྱབས་སེམས་ཚད་མེད་བཞི་བསྒོམས། སྔོན་འགྲོའི་གཏོར་མ་བཏང༌། མཆོད་པ་བྱིན་རླབས་ནི་སྤྱི་འགྲོ་ལྟར་བྱ། སྭ་བྷཱ་ཝས་སྦྱངས། སྟོང་པའི་ངང་ལས་པཾ་ལས་པདྨ་དང༌། ཨ་ལས་ཟླ་བ། རཾ་ལས་ཉི་མའི་སྟེང་དུ་རང་རིག་ཁྲོཾ་དང་ཀྵིཾ་འོད་འབར་བ་ལས་འོད་འཕྲོས། དོན་གཉིས་བྱས་འདུས་ཡོངས་སུ་གྱུར་པ་ལས། རང་ཉིད་དུས་ཀྱི་འཁོར་ལོ་ལ་རྣམ་པ་རྡོ་རྗེ་བྱ་ཁྱུང་ཞལ་གཅིག་ཕྱག་གཉིས་པ། བརླ་བྱིན་སའི་རང་བཞིན་སེར་པོ། ལྟོ་བ་ཆུའི་རང་བཞིན་དཀར་པོ། སྟོད་མེའི་རང་བཞིན་དམར་པོ། ཞལ་ནམ་མཁའི་རང་བཞིན་ནག་པོ། སྤྱི་བོ་རླུང་གི་རང་བཞིན་ལྗང་གུ། གཤོག་པ་གཉིས་ཀྱི་རྒྱབ་ནག་པོ། མདུན་དཀར་པོ། བར་དམར་པོ། ཕྲག་གོང་དང་རྒྱབ་ཏུ་སྤྲིན་དམར་ནག་འཁྲུགས་པ། མཇུག་མ་ཡེ་ཤེས་ཀྱི་རང་བཞིན་སྔོན་པོ། ཕྱག་གཡས་སྡིགས་མཛུབ་ཀྱིས་ཀླུ་ཐམས་ཅད་ཚར་གཅོད་པ། གཡོན་སྙིང་ཁར་སྐྱབས་སྦྱིན་གྱིས་རྗེས་སུ་འཛིན་པ། སྤྱན་གསུམ་དམར་ཟླུམ་ཁྲོ་གཉེར་གཡོ་ཞིང་སྨིན་མ་དང་སྨ་ར་ཨག་ཚོམ་མེ་ལྟར་འབར་བ། གནམ་ལྕགས་རྡོ་རྗེ་ཕ་ལམ་གྱི་མཆུ་སྡེར་དང་རྭ་གཉིས་གདེངས་པ། སྦྲུལ་དང་རིན་པོ་ཆེས་བརྒྱན་པ། ཀླུའི་རྒྱལ་པོའི་སྤྱི་གཙུག་ནས་འཕྲོག་པའི་ཡིད་བཞིན་གྱི་ནོར་བུ་རྭ་སྤྲག་ཏུ་བརྒྱན་པ།

ཞབས་གཉིས་ཙོག་པུས་ཀླུ་རིགས་ལྔ་མནན་པ། མདུན་དུ་བུདྡྷ་རིགས་ཀྱི་ཁྱུང་སེར་པོ། གཡས་སུ་རཏྣ་རིགས་ཀྱི་ཁྱུང་དམར་པོ། རྒྱབ་ཏུ་པདྨའི་རིགས་ཀྱི་ཁྱུང་དཀར་པོ། གཡོན་དུ་ཀརྨའི་རིགས་ཀྱི་ཁྱུང་ལྗང་གུ་རྣམས་འཕུར་སྟབས་ཅན། ཐམས་ཅད་ཀྱང་སྐུ་རི་རབ་ལྟར་ཆེ་བ། འོད་ཟེར་བསྐལ་མེ་ལྟར་འབར་བ། གཙོ་འཁོར་ཐམས་ཅད་ཀྱི་དཔྲལ་བར་ཨོཾ་མགྲིན་པར་ཨཱཿཐུགས་ཀར་ཧཱུྂ་གིས་མཚན་པ་ལས་འོད་འཕྲོས། བསྒོམས་པ་དང་འདྲ་བའི་ཡེ་ཤེས་པ་བཛྲ་ས་མཱ་ཛཿ ཛཿཧཱུྂ་བཾ་ཧོཿ གཉིས་སུ་མེད་པར་གྱུར། སླར་ཡང་ཐུགས་ཀའི་ས་བོན་གྱི་འོད་ཀྱིས་དབང་ལྷ་རིགས་ལྔ་སྤྱན་དྲངས། ཨོཾ་པཉྩ་ཀུ་ལ་ས་པ་རི་ཝཱ་ར་ཨརྒྷཾ་པྲཏཱིཙྪ་སྭཱ་ཧཱ། ཤཔྟའི་བར་གྱིས་མཆོད། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ། ཞེས་གསོལ་བ་བཏབ་པས་དབང་གི་ལྷས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། ཞེས་བུམ་པའི་ཆུས་དབང་བསྐུར་སྐུ་གང་དྲི་མ་དག་ཆུའི་ལྷག་མ་ལས། མི་བསྐྱོད་པ་སྤྲུལ་སྐུས་རྒྱས་བཏབ་པར་གྱུར། དབང་ལྷ་རང་ལ་བསྟིམ། ཨོཾ་པཀྵིཾ་ག་རུ་ཌ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། ཤཔདའི་བར་གྱིས་མཆོད། བསྟོད་པ་ནི། ཀྵིཾ་ལས་བྱུང་བའི་འདབ་ཆགས་མགོན་པོ་ནི། །འབྱུང་བའི་མདོག་ཅན་འབྱུང་ཆེན་བཞི་ལ་དབང༌། །ཀླུ་རིགས་བཞི་འདུལ་རྡོ་རྗེའི་གཤོག་པར་ལྡན། །གནམ་ལྕགས་འབར་བ་རྡོ་རྗེའི་རྭ་མཆུ་ཅན། །སྡེར་མོ་ལྡན་པས་ས་བདག་གཉན་འཇོམས་པ། །ཀུན་ཏུ་རྒྱུ་བྱེད་རྡོ་རྗེའི་གཤོག་སྒྲ་ལྡན། །ཀླུ་ཡི་དཔལ་འཕྲོག་ལྷ་ཡི་དཔལ་གྱུར་པ༑ ༑རྡོ་རྗེ་ཁྱུང་ཁྲའི་ཚོགས་ལ་ཕྱག་འཚལ་བསྟོད། །ཅེས་བསྟོད། རང་གི་སྙིང་ཁར་འཁོར་ལོ་རྩིབས་བཞི་པའི་ལྟེ་བར་རྡོ་རྗེའི་ཁྱུང་རང་འདྲའི་ཐུགས་ཀར་ཀྵིཾ་ནག་པོ། མདུན་དུ་བུདྡྷའི་ཁྱུང་སེར་པོ་གཡས་འཁོར་ལོ་འཛིན་པའི་ཐུགས་ཀར་ཨོཾ་སེར་པོ། གཡས་སུ་རཏྣའི་ཁྱུང་དམར་པོ་གཡས་རིན་པོ་ཆེ་འཛིན་པའི་ཐུགས་ཀར་པ་དམར་པོ། རྒྱབ་ཏུ་པདྨའི་ཁྱུང་དཀར་པོ་གཡས་པདྨ་དཀར་པོ་འཛིན་པའི་ཐུགས་ཀར་སྭཱ་སེར་པོ།

གཡོན་དུ་ལས་ཀྱི་ཁྱུང་ལྗང་གུ་གཡས་རལ་གྲི་ཐོགས་པའི་ཐུགས་ཀར་ཧཱ་ལྗང་གུ། ཐམས་ཅད་གཡོན་སྐྱབས་སྦྱིན་ཅན་རྭ་དང་མཆུ་སྡེར་འབར་བ་ས་བོན་རྣམས་ལས་འོད་འཕྲོས། སངས་རྒྱས་དང་བྱང་སེམས་བླ་མ་ཡི་དམ་ཆོས་སྐྱོང་རྣམས་མཆོད་ཅིང་དེ་དག་གི་བྱིན་རླབས་དང་མཐུ་སྟོབས་བསྡུས་ནས་རང་ལ་བསྟིམས། ཀླུ་གཉན་ས་བདག་མ་རུངས་པ་རྣམས་ཚར་བཅད། སྙིང་རྗེའི་རྗེས་སུ་བཟུང་ནས་རྡོ་རྗེ་ཁྱུང་ཁྲའི་གོ་འཕང་ལ་བཀོད། ཚུར་འདུས་ས་བོན་ལ་ཐིམ་པར་བསམ་ཞིང༌། ཨོཾ་པཀྵིཾ་སྭཱ་ཧཱ། ཞེས་འབུམ་ཕྲག་གཅིག་བཟླས་ནས་རྟགས་མ་མཐོང་ན་འབུམ་ཕྲག་ལྔ་བཟླའོ། །འཁོར་སོ་སོའི་ཐུགས་ཀར་ཁྲོཾ་རེ་རེ་བསམས་ནས། ཨོཾ་བུདྡྷ་རཏྣ་པདྨ་ཀརྨ་ག་རུ་ཌ་ཧཱུྂ་ཕཊ། ཅེས་ཁྲི་ཕྲག་གཅིག་བཟླའོ། །དེ་དག་ནི་བསྙེན་པའོ། །ཐུགས་ཀའི་སྔགས་ཁྱུང་རྣམས་མགྲིན་པར་སྤོས་ནས། དམིགས་པ་སྔ་མ་ལྟ་བུས་གཙོ་བོའི་སྔགས་རྣམས་འབུམ་ཕྲག་གཅིག་གམ་རྟགས་མ་བྱུང་ན་འབུམ་ཕྲག་གསུམ་བཟླས་ལ་འཁོར་ལ་སྟོང་ཕྲག་ལྔ་བཟླའོ། །འདི་ནི་སྒྲུབ་པའོ། །བསྙེན་སྒྲུབ་གཉིས་ཀར་རྟགས་ནི་རྨི་ལམ་དུ། མགོ་ལ་ཉི་ཟླ་ཤར་བ་དང༌། །མེ་ཏོག་སྣ་ཚོགས་འཐུ་བ་དང༌། །རྒྱ་མཚོར་རྐང་ལག་རྐྱོང་བ་དང༌། །སྦལ་ལྕོང་ཟོས་པ་ལ་སོགས་རྨི། །དངོས་སུ་ས་གཡོ་བ་དང༌། ཁང་པར་ཚག་སྒྲ་དང༌། ལུས་ལ་མེ་འབར་བ་སོགས་འབྱུང་ངོ༌། །ཐུན་མཚམས་སུ་སྤྱི་འགྲོ་ལྟར་གཏོར་མ་བྱིན་གྱིས་བརླབས་ནས། ཨོཾ་བཛྲ་ག་རུ་ཌ་ས་པ་རི་ཝཱ་ར་བཛྲ་ས་མཱ་ཛཿ པདྨ་ཀ་མ་ལཱ་ཡེ་སྟྭཾ། ཞེས་དང༌། ཨོཾ་པཀྵིཾ་ག་རུ་ཌ་ས་པ་རི་ཝཱ་ར་ཨི་མཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི། སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། ཞེས་པ་བདུན་དང༌། མཆོད་སྦྱིན་གཏོར་མ་འདི་བཞེས་ལ། །ནས། ཡིད་ལ་འདོད་པ་ཀུན་འགྲུབ་མཛོད། །ཅེས་པའི་བར་དང༌། མཆོད་བསྟོད་སྔར་ལྟར་བྱ། ཡིག་བརྒྱ་བཟླ། གཏོར་མགྲོན་ཡེ་ཤེས་པ་གཤེགས༑ དམ་ཚིག་པ་རང་ལ་བསྟིམ། མཇུག་བསྔོ་བས་རྒྱས་གདབ། བསྐྱེད་རྫོགས་དབྱེར་མེད་དུ་ཉམས་སུ་བླང་ངོ༌།། །།

༈ །གསུམ་པ་དབང་བསྐུར་བ་ནི། ཚོམ་བུའི་སྟེང་དུ་ལྔ་ཚན་ལྔས་གང་བའི་བུམ་པ་བཀོད། བྲིས་སྐུ། དཔལ་གཏོར། མེ་ལོང༌། ཨོཾ་པཀྵིཾ་སྭཱ་ཧཱ་བྲིས་པ། རྡོ་རྗེ། བདུད་རྩི། རྡོར་དྲིལ་སོགས་འདུ་བྱ། བུམ་པ་དང་མདུན་བསྐྱེད་གོང་ལྟར་གསལ་བཏབ། མཆོད་བསྟོད་གཏོར་མ་དབུལ། བདག་འཇུག་བླངས། སློབ་མ་ཁྲུས་བྱ། བགེགས་བསྐྲད། གྲལ་ལ་འཁོད། མཎྜལ་ཕུལ་ནས༑ ཀུན་མཁྱེན་ཡེ་ཤེས་སོགས་ཀྱིས་གསོལ་བ་བཏབ། དཀོན་མཆོག་གསུམ་ལ་བདག་སྐྱབས་མཆི། །སོགས་ཀྱིས་རྒྱུན་བཤགས་བྱ། སྔགས་སུ་སེམས་བསྐྱེད་པ་ནི། སློབ་མའི་སྙིང་ཁར་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་དབུས་སུ་དོན་དམ་བྱང་ཆུབ་སེམས་ཀྱི་ངོ་བོ་རྡོ་རྗེ་དཀར་པོ་རྩེ་ལྔ་པར་བསམ། ཨོཾ་སརྦ་ཡོ་ག་ཙིཏྟ་ཨུཏྤཱ་ད་ཡཱ་མི། ཞེས་བརྗོད་ལ། བླ་མས་རྡོ་རྗེ་མེ་ཏོག་སློབ་མའི་སྙིང་ཁར་བཞག་ནས། ཨོཾ་སུ་ར་ཏེ་ས་མ་ཡ་སྟྭཾ་ཧོཿ སིདྡྷི་བཛྲ་ཡ་ཐཱ་སུ་ཁཾ། ཞེས་བརྗོད། སློབ་མ་ཁྱུང་ཁྲར་གསལ་བའི་དཔྲལ་བར་ཨོཾ་དཀར་པོ། མགྲིན་པར་པདྨའི་ལྟེ་བར་ཨཱཿདམར་པོ། སྙིང་ཁར་རྡོ་རྗེའི་ལྟེ་བར་ཧཱུྂ་སྔོན་པོ་བསམ། གནས་གསུམ་དུ་དྲིའི་ཐིག་ལེ་བྱ་ཞིང༌༑ ཨོཾ་ཨཱཿཧཱུྂ། བརྗོད། ཙཀྵུཿབྷནྡྷ་ཝཱ་ར་མཱ་ན་ཡེས་གདོང་བཅིངས། ཨ་ཁཾ་བཱི་རས་མེ་ཏོག་གཏད། གསང་བའི་གདམས་རྫས་ནི། རྡོ་རྗེ་མགོར་བཞག །དེང་ཁྱོད་དེ་བཞིན་གཤེགས་པ་ཐམས་ཅད་ཀྱི་རིགས་སུ་ཞུགས་ཀྱི། དེ་བཞིན་གཤེགས་པ་ཐམས་ཅད་ཀྱི་གསང་བ་དམ་པའི་ཚུལ་འདི་མ་མཐོང་བའི་མདུན་དུ་སྨྲ་བར་མི་བྱ་ཞིང༌། མ་དད་པ་རྣམས་ལའང་མ་ཡིན་ནོ། །ཞེས་སོ། །ཕན་ཡོན་གྱི་སྒོ་ནས་དམ་ལ་བཞག་པ་ནི་རྡོ་རྗེ་མགོར་བཞག །ངས་ཁྱོད་ལ་རྡོ་རྗེ་སེམས་དཔའི་ཡེ་ཤེས་བསྐྱེད་པར་བྱ་ཡི། སངས་རྒྱས་ཐམས་ཅད་ཀྱི་དངོས་གྲུབ་ཀྱང་འདིས་འགྲུབ་ན་དངོས་གྲུབ་གཞན་ལྟ་ཅི་སྨོས། དེ་བས་གསང་བ་འདི་གཞན་ལ་སྨྲ་བར་མི་བྱའོ། །ཉེས་དམིགས་ཀྱི་སྒོ་ནས་དམ་བཞག་ནི། རྡོ་རྗེ་སྙིང་ཁར་རེག་སྟེ། དེ་རིང་རྡོ་རྗེ་ཁྱུང་ཁྲ་ནི། །ཁྱོད་ཀྱི་སྙིང་ལ་ཡང་དག་ཞུགས། །གལ་ཏེ་ཚུལ་འདི་སྨྲས་ན་ནི། །དེ་མ་ཐག་ཏུ་ཁྱོད་ཉམས་སོ། །ཞེས་སོ། །གཉིས་ཀའི་སྒོ་ནས་དམ་བཞག་ནི།

ཐོད་པའི་བདུད་རྩི་ཁར་བྱིན་ལ། འདི་ནི་དམ་ཚིག་རྡོ་རྗེའི་ཆུ། །འཐུངས་ཤིག་ཉམས་ན་དམྱལ་བར་ལྟུང༌། །བསྲུང་ན་དངོས་གྲུབ་ཐམས་ཅད་འགྲུབ། །དེ་བས་རྡོ་རྗེའི་ཆུ་འཐུངས་ཤིག །ཨོཾ་བཛྲ་ས་མ་ཡ་ཨུ་ད་ཀ་ཋ་ཧཱུྂ། ཞེས་སོ། །སློབ་དཔོན་བཀའ་གཉན་པའི་སྒོ་ནས་དམ་ལ་བཞག་པ་ནི། རྡོ་རྗེ་ལག་ཏུ་གཏད་ལ། ཁྱོད་ཀྱི་རྡོ་རྗེ་ཁྱུང་ཁྲ་ང་ཡིན་གྱི། ངས་འདི་ཁྱོད་ཀྱིས་གྱིས་ཤིག་ཅེས་གང་བསྒོ་བ་དེ་ཁྱོད་ཀྱིས་བྱ་དགོས་སོ། །ཁྱོད་ཀྱིས་ང་ལ་བརྙས་པར་བྱེད་ན་ཁྱོད་ཡ་ང་བ་མ་སྤང་བར་ཤི་བའི་དུས་བྱས་ནས་རྡོ་རྗེའི་དམྱལ་བར་ལྟུང་བར་འགྱུར་ཏ་རེ། ཞེས་བསྒྲགས་སོ། །ཡེ་ཤེས་དབབ་པ་ནི། སློབ་མས། བཅོམ་ལྡན་དུས་ཀྱི་འཁོར་ལོ་ཡི། །ཐུགས་སྤྲུལ་བྱིན་རླབས་མགོན་པོ་མཆོག །ཡེ་ཤེས་ལྔ་ཡི་རང་བཞིན་ཅན། །བདག་ལ་དབབ་པར་མཛད་དུ་གསོལ། །གསུམ་གྱིས་གསོལ་བ་བཏབ། སློབ་མ་ཁྱུང་ཁྲ་གཙོ་རྐྱང་དུ་བསྐྱེད་པའི་གནས་གསུམ་གྱི་ཡི་གེ་གསུམ་དང༌། བླ་མ་དང་མདུན་བསྐྱེད་ཁྱུང་ཁྲའི་ཐུགས་ཀ་ནས་འོད་འཕྲོས་པས། འོག་མིན་དང་རང་བཞིན་གྱི་གནས་ནས་བཅོམ་ལྡན་འདས་དུས་ཀྱི་འཁོར་ལོའི་ངོ་བོ་རྡོ་རྗེ་ཁྱུང་ཁྲ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་སྤྱན་དྲངས། དཔོན་སློབ་གཉིས་ཀས། སློབ་མ་ལ་ཐིམ་པར་བསམ། ཨོཾ་པཀྵིཾ་ག་རུ་ཌ་ཛྙཱ་ན་ཀྲོ་དྷ་ཨཱ་ཝེ་ཤ་ཡ་སྟྭཾ་བྷ་ར་ར་ར། ཞེས་དབབ། ཏིཥྛ་བཛྲ་དང་རྒྱ་གྲམ་གྱིས་བརྟན་པར་བྱ། མེ་ཏོག་ཐོགས་ནས་ལྷའི་རིགས་ཀྱི་རིམ་པ་ནི། བསོད་ནམས་གང་ཡིན་དེ་དང་སྤྲོད། བཛྲ་པུཥྤཾ་པྲ་ཏཱིཙྪ་ཧོཿ ཞེས་དོར། ཧོཿ རྡོ་རྗེ་ཁྱུང་ཁྲ་དེང་ཁྱོད་ཀྱིས། །མིག་འབྱེད་པར་ནི་བརྩོན་པར་མཛད། །ཕྱེ་བས་ཐམས་ཅད་མཐོང་བར་འགྱུར། །རྡོ་རྗེ་མིག་ནི་བླ་མེད་པའོ། །ཨོཾ་ནེ་ཏྲ་ཨ་པ་ཧ་ར་པ་ཊ་ལཾ་ཧྲཱིཿ མིག་དར་བསལ། དཀྱིལ་འཁོར་བཟང་པོ་འདི་ལ་ལྟོས། །ད་ནི་དད་པ་རབ་ཏུ་བསྐྱེད། །དམ་ཚིག་རྣམས་ནི་སྐྱོང་བ་དང༌། །སྔགས་རྣམས་ལ་ནི་བརྩོན་པར་མཛོད། །དབུས་སུ་རྡོ་རྗེ་ཁྱུང་ཁྲ།

ཤར་དུ་བུདྡྷའི་ཁྱུང་སེར་པོ། ལྷོར་རཏྣའི་ཁྱུང་དམར་པོ། ནུབ་ཏུ་པདྨའི་ཁྱུང་དཀར་པོ། བྱང་དུ་ལས་ཀྱི་ཁྱུང་ལྗང་གུ་རྣམས་མཐོང་བ་ནི་དུས་ཀྱི་འཁོར་ལོའི་ངོ་བོ་ཡིན་པས་དང་པོའི་སངས་རྒྱས་མངོན་སུམ་དུ་མཐོང་བ་ཡིན་ནོ། །ཞེས་བརྡ་སྦྱར་རོ། །དངོས་གཞི་དབང་བསྐུར་བ་ནི། སྐུའི་དབང་གི་དོན་དུ་སློབ་མས། བཅོམ་ལྡན་རྡོ་རྗེ་ཁྱུང་ཁྲ་ནི། །སྐུ་མཆོག་འབར་བ་འོད་ཟེར་ཅན། །གདུག་པའི་ཚོགས་རྣམས་འཇོམས་མཛད་ཅིང༌། །སྐུ་ཡི་དབང་བསྐུར་སྩལ་དུ་གསོལ། །གསུམ་གྱིས་གསོལ་བ་བཏབ། བུམ་པ་སློབ་མའི་མགོར་བཞག ༑ཧོཿ ལུས་ལ་རྡོ་རྗེ་ཁྱུང་དབང་བསྐུར། །བུ་ཁྱོད་གདོན་བགེགས་ལས་གྲོལ་ནས། །སྲོག་བཅད་སྡིག་པ་དག་གྱུར་ཏེ། །མེ་ལོང་ཡེ་ཤེས་དབང་ཐོབ་ཤོག །ཨོཾ་པཀྵིཾ་ག་རུ་ཌ་ཀཱ་ཡ་ཨ་བྷི་ཥིཉྩ་ཧཱུྂ། ཞེས་དང་བུམ་ཆུ་སྦྱིན། དེ་ལྟར་དབང་བསྐུར་བས་སྐུའི་བདུད་རྩིས་སྤྱི་བོའི་འཁོར་ལོ་གང༌། ལུས་ཀྱི་དྲི་མ་དག །བུམ་པའི་དབང་ཐོབ། ལམ་བསྐྱེད་རིམ་བསྒོམ་པ་ལ་དབང༌། འབྲས་བུ་སྐུ་རྡོ་རྗེ་འགྲུབ་པའི་སྐལ་ལྡན་དུ་བྱས་སོ། །གསུང་དབང་གི་དོན་དུ། བཅོམ་ལྡན་འདས་རྡོ་རྗེ་ཁྱུང་ཁྲ་ནི། །གསུང་མཆོག་འབར་བ་ང་རོ་ཅན། །གདུག་པའི་ཚོགས་རྣམས་འཇོམས་བྱེད་པ། །བཅོམ་ལྡན་གསུང་གི་དབང་བསྐུར་སྩོལ། །གསུམ་གྱིས་གསོལ་བ་བཏབ། བུམ་པ་མགྲིན་པར་བཞག་ལ། ཧོཿ ངག་ལ་རྡོ་རྗེ་ཁྱུང་དབང་བསྐུར། །བུ་ཁྱོད་གདོན་བགེགས་ལས་གྲོལ་ནས། །ངག་འཆལ་སྒྲིབ་པ་དག་གྱུར་ཏེ། །སོར་རྟོགས་ཡེ་ཤེས་དབང་ཐོབ་ཤོག །ཨོཾ་ཝཱ་ཀ་ག་རུ་ཌ་ཨ་བྷི་ཥིཉྩ་ཧཱུྂ། དེ་ལྟར་དབང་བསྐུར་བས། གསུང་གི་བདུད་རྩི་དམར་པོས་མགྲིན་པའི་འཁོར་ལོ་གང༌། ངག་གི་སྒྲིབ་པ་དག །གསང་བའི་དབང་ཐོབ། ལམ་རྩ་རླུང་ཐིག་ལེ་བསྒོམ་ཞིང་སྔགས་བཟླ་བ་ལ་དབང༌། གསུང་རྡོ་རྗེ་ལོངས་སྤྱོད་རྫོགས་པའི་སྐལ་ལྡན་དུ་བྱས་སོ༑ ༑ཐུགས་དབང་གི་དོན་དུ། བཅོམ་ལྡན་རྡོ་རྗེ་ཁྱུང་ཁྲ་ནི། །ཐུགས་མཆོག་འབར་བ་སྤྲོས་དང་བྲལ། །གདུག་པའི་ཚོགས་རྣམས་འཇོམས་བྱེད་པ། །བཅོམ་ལྡན་ཐུགས་ཀྱི་དབང་བསྐུར་སྩོལ། །

གསུམ་གྱིས་གསོལ་བ་བཏབ། བུམ་པ་སྙིང་ཁར་བཞག །ཧོཿ ཡིད་ལ་རྡོ་རྗེ་ཁྱུང་དབང་བསྐུར། །བུ་ཁྱོད་གདོན་བགེགས་ལས་གྲོལ་ནས། །མ་རིག་ཡིད་སྒྲིབ་དག་གྱུར་ཏེ། །ཆོས་དབྱིངས་ཡེ་ཤེས་སྤྲོས་དང་བྲལ། །ཨོཾ་ཙིཏྟ་ག་རུ་ཌ་ཨ་བྷི་ཥིཉྩ་ཧཱུྂ། དེ་ལྟར་དབང་བསྐུར་བས། ཐུགས་ཀྱི་བདུད་རྩི་སྔོན་པོས་སྙིང་ཁའི་འཁོར་ལོ་གང༌། ཡིད་ཀྱི་དྲི་མ་དག །ཤེས་རབ་ཡེ་ཤེས་ཀྱི་དབང་ཐོབ། བདེ་སྟོང་གི་ཏིང་ངེ་འཛིན་གྱི་ཕོ་ཉའི་ལམ་ལ་དབང༌། ཐུགས་རྡོ་རྗེ་ཆོས་ཀྱི་སྐུ་འགྲུབ་པའི་སྐལ་ལྡན་དུ་བྱས་སོ། །ཚིག་དབང་གི་དོན་དུ། བཅོམ་ལྡན་རྡོ་རྗེ་ཁྱུང་ཁྲ་ནི། སྐུ་གསུམ་ཡེ་ཤེས་ལྔ་ཡི་བདག ༑གདུག་པའི་ཚོགས་རྣམས་འཇོམས་བྱེད་པ། །བཅོམ་ལྡན་དོན་གྱི་དབང་བསྐུར་སྩོལ། །གསུམ་གྱིས་གསོལ་བ་བཏབ། མེ་ལོང་བསྟན་ལ། ཧོཿ སྣང་སྲིད་ཐམས་ཅད་ཕྱག་རྒྱ་ཆེ། །སྤྲོས་ཀུན་གསལ་སྟོང་ཁྱབ་གདལ་ཆེ། །གང་གིས་འདི་ཉིད་མཐོང་རྟོགས་པ། །བསམ་དུ་མེད་པའི་དབང་བསྐུར་རོ། །སརྦ་སིདྡྷི་ཕ་ལ་ཧཱུྂ། དེ་ལྟར་དབང་བསྐུར་བས། དོན་གྱི་བདུད་རྩིས་ལུས་སེམས་ཐམས་ཅད་གང༌། སྒོ་གསུམ་དེར་འཛིན་གྱི་དྲི་མ་དག །དབང་བཞི་པ་ཐོབ། ལམ་ཕྱག་རྒྱ་ཆེན་པོ་ལ་དབང༌། འབྲས་བུ་ཡེ་ཤེས་ངོ་བོ་ཉིད་ཀྱི་སྐུ་འགྲུབ་པའི་སྐལ་ལྡན་དུ་བྱས་སོ། ། ཉེར་སྤྱོད་ལྔས་མཆོད། རྡོ་རྗེ་སློབ་དཔོན་གྱི་དབང་ནི། རྡོར་དྲིལ་སློབ་མའི་གཡས་གཡོན་དུ་གཏད་ལ། ཧོཿ ཐབས་ཤེས་རྡོ་རྗེ་དྲིལ་བུ་ཆེ། །ཟུངས་ཤིག་བཅུ་དྲུག་གཞོན་ནུ་མར། །འཁྱུད་པ་བདག་པོའི་དབང་ཡིན་ཏེ། །སློབ་མ་བསྡུ་སོགས་ལས་སྒྲུབས་ཤིག །བཛྲ་གྷཎྚ་བཛྲ་པ་ཏི་ཧཱུྂ། དེ་ལྟར་དབང་བསྐུར་བས། རྡོ་རྗེ་སློབ་དཔོན་བདག་པོའི་བྱ་བར་འོས་པ་རྡོ་རྗེ་ཁྱུང་ཁྲ་བསྒྲུབས་ཤིང་དབང་བསྐུར་བ་དང་ལས་ལ་སྦྱར་བ། ཐོགས་མེད་དུ་བགྱི་བ་ལ་དབང་བར་བྱས་སོ། །རྗེས་གནང་ནི། སྐུ་ཙཀ་ལི་དང༌། གསུང་སྙིང་པོ་འབྲུ་ལྔ་བྲིས་པ་དང༌། ཐུགས་རྡོ་རྗེ་སློབ་མའི་དཔྲལ་མགྲིན་སྙིང་ཁར་རེག་ཅིང༌།

ཧོཿ བཅོམ་ལྡན་རྡོ་རྗེ་ཁྱུང་ཁྲ་ཡི། །སྐུ་གསུང་ཐུགས་ཀྱི་རྗེས་སུ་གནང༌། །ལུས་ངག་ཡིད་ལ་དབང་བསྐུར་བས། །ཕྲིན་ལས་མཐར་ཕྱིན་རྫོགས་པར་ཤོག །ཀཱ་ཡ་ཝཱ་ཀ་ཙིཏྟ་སིདྡྷི་ཕ་ལ་ཧཱུྂ། དེས་སྐུ་གསུང་ཐུགས་ཀྱི་ལས་རབ་འབྱམས་བསྒྲུབ་པའི་སྐལ་ལྡན་དུ་བྱས་སོ། །སྔགས་དབང་ནི། སློབ་མས། སྔགས་ཀྱི་དབང་བསྐུར་ཡེ་ཤེས་ཆེ། །དངོས་གྲུབ་སྟེར་བ་བདག་ལ་སྩོལ། །གསུམ་གསོལ༑ སློབ་དཔོན་དང་མདུན་བསྐྱེད་ཁྱུང་ཁྲའི་ཐུགས་ཀ་ནས་སྔགས་ཕྲེང་གསེར་བཙོ་མ་ལྟ་བུ་སྤྲོས་པ་ཞལ་ནས་ཐོན། སློབ་མ་ཁྱུང་ཁྲར་གསལ་བའི་རྣ་བ་གཉིས་ནས་ཞུགས། ཐུགས་ཀར་འཁོར་བར་བསམ་འབྲུ་ལྔའི་སྔགས་ཀྱི་རྗེས་ཟློས་བརྒྱ་ཕྲག་བྱ། མཐར་སློབ་མས། བཅོམ་ལྡན་བདག་ལ་སྩལ་ལགས་ཀྱི། །བདག་ལ་ཉེ་བར་མཛད་དུ་གསོལ། བླ་མས། བཅོམ་ལྡན་འདི་ལ་སྩལ་ལགས་ཀྱི། །འདི་ལ་འགོ་བར་མཛད་དུ་གསོལ། །སྔགས་ཀྱི་དངོས་གྲུབ་སྩལ་དུ་གསོལ། །ཕྲིན་ལས་རྫོགས་པར་མཛད་དུ་གསོལ། །སུ་པྲ་ཏིཥྛ་བཛྲ་ཡེ་སྭཱ་ཧཱ། ཞེས་མེ་ཏོག་དོར། རྗེས་གནང་བཀའ་གཏད་ནི། དཔལ་གཏོར་ཁྱུང་ཁྲར་གསལ་བ་སློབ་མའི་མགོར་བཞག་ལ། ཧོཿ བཅོམ་ལྡན་རྡོ་རྗེ་ཁྱུང་ཁྲ་ནི། །འདི་ལ་འགོ་ཞིང་གྲོགས་མཛོད་ལ། །དོན་གྱི་སྲུང་མ་མཛད་དུ་གསོལ། །ཞེས་དང༌། རྡོ་རྗེ་འཆང་ཡེ་ཤེས་མཁའ་འགྲོ་ནས། བླ་མ་དཱ་ན་སམྤཱནྣ་ལ་སོགས་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་དང་དམ་ལས་མ་འདའ་བར། བཅོམ་ལྡན་འདས་རྡོ་རྗེ་ཁྱུང་ཁྲ་དུས་ཀྱི་འཁོར་ལོའི་ངོ་བོར་བཞུགས་པའི་ལྷ་ཚོགས་ཁྱེད་རྣམས་ཀྱིས་སློབ་མ་འདི་དུས་དེང་ནས་བཟུང་སྟེ་བྱང་ཆུབ་སྙིང་པོ་ལ་མཆིས་ཀྱི་བར་དུ་འགོ་ཞིང་སྡོང་གྲོགས་མཛད་པ་དང༌། སྲུང་བ་དང་སྐྱོབ་པ་དང་དབང་བསྐུར་བ་དང་ནད་གདོན་བར་གཅོད་ཐམས་ཅད་ཞི་བར་མཛད་དུ་གསོལ། ཨོཾ་པཀྵིཾ་ག་རུ་ཌ་སརྦ་སིདྡྷི་ཕ་ལ་ཧཱུྂ། ཞེས་མགོར་བཞག་གཏོར་མ་ནས་དངོས་གྲུབ་རེ་ཟར་བཅུག །བདུད་རྩི་སྦྱིན།

རྗེས་ཀྱི་བྱ་བ་ནི། གཏང་རག་གི་མཎྜལ་ཕུལ། དམ་ཚིག་བསྲུང་བ་ཁས་བླངས། བུམ་མདུན་གྱི་ལྷ་ལ་མཆོད་བསྟོད། བཟོད་གསོལ། གཤེགས་བསྡུ། བཀྲ་ཤིས། བསྔོ་སྨོན་སོགས་བྱའོ། །འདི་ནི་དབང་རྒྱས་པའི་ལུགས་ཡིན་ལ་བསྡུས་ན་སྒྲུབ་ཐབས་རྒྱ་མཚོའི་རྗེས་གནང་ལྟར་བསྐུར་བས་ཀྱང་དགོས་པ་འགྲུབ་བོ།། །། ༈ །བཞི་པ་ལས་ཕྲན་བྱབ་ཁྲུས་བྱེད་ན། བཅའ་གཞི་གཞན་སྔར་ལྟར་ལ། རྨ་བྱའི་སྒྲོ་མདོངས་སྐྱོན་མེད་ལ་སྔགས་བརྒྱ་ཕྲག་བཏབ་ལ་བཞག །དབང་བཞི་པ་མེ་ལོང་གིས་བསྐུར་བའི་མཇུག་དེར་བུམ་ཆུས་བཀྲུ་ཞིང་ཁྲུས་ཆུ་ངར་གླུད་ཀྱི་སྟེང་དུ་བཟེད་ལ། རྩ་སྔགས་མཐར། ནད་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ། དེ་བཞིན་དུ། གདོན་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ། བགེགས་ཐམས་ཅདཤཱནྟིཾ་ཀུ་རུ་ཡེ་སྭཱ་ཧཱ། ལོག་འདྲེན་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ། སྟེང་གདོན་གཟའ་དང་སྒྱུ་སྐར་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ། འོག་གདོན་ཀླུ་དང་ས་བདག་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ། བར་གདོན་བཙན་དང་ཐེའུ་རང་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ། ཤ་ཟ་སྨྱོ་བྱེད་འབྱུང་པོ་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ། རྒྱལ་བསེན་སྡེ་བརྒྱད་དྲེགས་པ་གྲིབ་དང་མི་གཙང་ནད་གདོན་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ། མཁོན་དང་གནའ་ཟོས་ཉེས་སྒྲིབ་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ། དམ་པའི་ཆོས་སྒྲུབ་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ། ཞེས་བཀྲུ། རྨ་བྱའི་སྒྲོ་མདོངས་ཀྱི་དབུས་སུ་ལྷ་སྔགས་གསལ་བས་བྱབ་པར་བསམ་ཞིང༌། གོང་གི་ཤམ་བུའི་མཐའི་ཤཱནྟིཾ་ཀུ་རུའི་མལ་དུ་ཨ་པ་ན་ཡེ་སྦྱར་བས་བྱབ། ངར་གླུད་འདྲེ་ལྔའམ་བདུད་གཅོད་ཀྱི་ཕྱོགས་སུ་བསྐྱལ། ཡང་སྔར་བཤད་པའི་སྔགས་འབྲུ་ལྔ་པོ་ལ་འབད་ནས་རྟགས་མ་བྱུང་ན།་་་ཨོཾ་པཀྵིཾ་རཱ་ཛ་ན་མོ་བཛྲ་ག་རུ་ཌ་ཨེ་བ་སརྦ་ནཱ་ག་སརྦ་བི་ནཱ་ས་ཧཱུྂ་ཕཊ་སྭཱ་ཧཱ།་་་ཞེས་སོ།་་༌།བསྙེན་པ་རྒྱས་པར་བྱེད་ན།་་་ཨོཾ་པཀྵིཾ་སྭཱ་ཧཱ།་་་ཞེས་པ་སྐུའི་སྙིང་པའོ།་་༌།ཨོཾཀྵིཾ་སྭཱ་ཧཱ།་་་གསུང་གིའོ།་་་༌།

ཀྵིཾ་པ་ཨོཾ་སྭཱ་ཧཱ། ཐུགས་ཀྱིའོ། །སྭཱ་ཀྵིཾ་པ་ཨོཾ་ཧཱ། ཡོན་ཏན་གྱིའོ། །ཧཱ་སྭཱ་ཀྵིཾ་པ་ཨོཾ། ཕྲིན་ལས་ཀྱིའོ། །འདི་རྣམས་རེ་རེ་ལ་འབུམ་ཕྲག་རེ་བྱའོ། །སྒྲུབ་པ་སྔར་ལྟར་རོ། །ཡང་དངུལ་ཆུ་ལག་མཐིལ་གཡོན་པར་བླུག །གཡས་པའི་སོར་མོ་ལྔ་ཁྱུང་ལྔར་བསྒོམས་ཁྱུང་གིས་དུག་བསད་ནས་ཟོས་པར་བསམ། ཨོཾ་པཀྵིཾ་སྭཱ་ཧཱ། ནན་གྱིས་སོད། ཅེས་བཟླས་ནས་མཆིལ་མ་བཏབ་ལ་མཉེས་ཏེ་ཞིག་ན་སྨན་ལ་བསྲེའམ་བཟའ། ཡང་བཙན་དུག་ལ་གོང་བཞིན་བཏབ་ནས་ཀྱང་ཟའོ། །འདི་གཉིས་གང་རུང་ནད་མེད་ཀྱིས་ཟོས་ན་བཅུད་ལེན་གྱི་མཆོག་གོ། །ཡང་བྱ་ཁྱུང་ལྔའི་རིལ་བུ་ལ་ལྷ་བསྐྱེད་སྔགས་བཏབ་ནས་ཟོས་ན་ནད་གདོན་ཐམས་ཅད་འཇོམས་སོ། །ཡང་ན་ཡུངས་ཀར་གྲི་ཐལ་བྱེ་མ་གསུམ་ལ་སྔགས་བཏབ་པ་སེར་བ་ཡོང་ངེས་སུ་གཏོར། སོར་མོ་ལྔ་ཁྱུང་ལྔར་བསྐྱེད། མཛུབ་རིས་བྱས་པས་འཆད་ཅིང་ཡུལ་གཞན་དུ་འགྲོའོ། །ཡང་དུག་སྦྲུལ་དང་ཁྱི་སྨྱོན་སོགས་གཅན་གཟན་གྱིས་རྨུགས་པའི་རྨ་རང་གི་དྲི་ཆུས་བཀྲུས་སྔགས་བཏབ། སོར་མོ་ལྔ་ཁྱུང་དུ་བསམ། ཁྱུང་གི་མཆེ་བས་དུག་ཟོས་པར་བསམ། སོར་མོས་བྱབ་པས་ཕན་ནོ། །ཡང་རྒྱ་ཚྭ་རྒྱམ་ཚྭ་ཁ་རུ་ཚྭ་ལན་ཚྭ་རྣམས་ལ་སྔགས་བཏབ་ནས་བཏང་བས་སྲིན་ནད་མ་ཞུ་བ་སེལ་ལོ། །ཡང་སུག་སྨེལ། སྨན་དཀར། ཨ་རུ་ར། བསེ་རུ་དཀར་པོ་བཞི་ལ་སྔགས་བཏབ་པའི་ཕྱེ་མ་བཏང་བས་དུག་ནད་ཐམས་ཅད་སེལ་ལོ། །ཡང་ཨ་རུ་ར་དང་བྲག་ཞུན་ལ་སྔགས་བཏབ་པའི་ཕྱེ་མས་ནད་ཐམས་ཅད་ལ་ཕན། ཚ་བ་ལ་དེའི་སྟེང་ག་པུར་དང་ཅུ་གང༌། གྲང་བ་ལ་ཤིང་ཀུན་དང་པི་པི་ལིང་བསྣན་ནོ། །གཞན་ཡང་ནད་དང་གདོན་ཐམས་ཅད་ལ་སྔགས་དང་ཏིང་འཛིན་ལ་འདིར་སྦྱར་བས་མི་ཕན་མི་སྲིད་དོ། །དུས་སྙིགས་མའི་ཚེ་ས་བདག་ཀླུ་གཉན་གྱི་གནོད་འཚེ་མང་བའི་ཕྱིར་འདི་ཉིད་ཁོ་ན་ཡི་དམ་དུ་བསྔགས་སོ། །གཟའ་མཛེ་གསོ་བ་སོགས་ལས་ཕྲན་གཞན་རྣམས་མང་བར་འདུག་ཀྱང་མ་བྲིས་སོ། །ཞེས་པ་འདིའང་རང་ཉིད་ཉམས་སུ་བླང་བའི་ཕྱིར།

ཁྱུང་ཁྲའི་སྒྲུབ་ཐབས་རང་བཟོའི་རྟོག་བརྟགས་ལ་ཟབ་མོར་རྩི་བ་དག་མཐོང་བ་དོར་ནས། རྩ་བའི་སྒྲུབ་ཐབས་མངོན་རྟོགས་དབང་བྱབ་ཁྲུས་དང་བཅས་པ་གྲུབ་ཆེན་ནཱ་རོ་པའི་རྒྱ་གཞུང་ཉིད་གཙོར་བྱས་ཏེ། འཁྱེར་བདེ་བར་བཀོད་པ་ནི། འབྲི་གུང་རིག་འཛིན་ཆོས་ཀྱི་གྲགས་པས་མེ་གླང་ཟླ་བ་ལྔ་པའི་ཉེར་གཅིག་ལ་གདན་ས་ཆེན་པོ་འབྲི་གུང་དུ་སྦྱར་བས་སེམས་ཅན་ཐམས་ཅད་དུས་ཀྱི་འཁོར་ལོའི་གོ་འཕང་ཐོབ་པའི་རྒྱུར་གྱུར་ཅིག། །།མངྒ་ལཾ།།