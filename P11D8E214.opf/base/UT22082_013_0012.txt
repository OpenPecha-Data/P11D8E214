༄༅། །བསྙེན་སྒྲུབ་སྤྱི་ལ་གཅེས་པའི་ཡིག་ཆུང་གམྦྷཱི་ར་བཞུགས་སོ།།

བསྙེན་སྒྲུབ་སྤྱི་ལ་གཅེས་པའི་མན་ངག་ནི། དཔལ་ནཱ་རོ་པའི་ཞལ་ནས། བསྙེན་སྒྲུབ་བྱེད་དུས་དམ་ཚིག་ཉམས་པའི་མི་དང་ཁ་འཕྲོ་མི་བསྲེ། སྡིག་ཅན་གྱི་གོས་མི་གྱོན། ཁམས་མི་བདེ་བའི་དུས་ངལ་གསོ། མ་མོས་བཞིན་ཉལ་སྔགས་མི་བགྲང༌། བཟའ་བ་ཟ་ཞིང་སྔགས་མི་བཟླ༑ བཟའ་བཏུང་དང་བཤང་གཅི་དོར་རྗེས་སུ་ཁ་མ་བཤལ་བར་སྔགས་མི་བཟླ། གསལ་ཞིང་སྒྲ་ཆེ་བ་སྤང༌། ཞི་བའི་དུས་དྲག་སྔགས་མི་བགྲང༌། དྲག་པོའི་དུས་ཞི་བ་སྤང༌། རླུང་ཁ་དྲག་པོ་དང་ཆུ་ཆེན་གྱི་འགྲམ་དུ་དྲག་སྔགས་དྲག་ཏུ་མི་བཟླ། ངག་ནུས་མ་རྫོགས་པར་སྐྲངས་པོ་དང་ནད་གདོན་ལ་སྔགས་དང་དམིགས་པ་མི་བྱེད། བྱ་སྤྱོད་ལ་ཤ་ཆང་སྒོག་བཙོང་བུད་མེད་སྤང༌། ནུས་པ་བསྐྱེད་ཕྱིར་སྨྲ་བཅད་གྲངས་དང་བཅས་པ་འདོན། ལོ་གཅིག་འབགས་བསྙེན་བྱས་པ་བས་ཟླ་གཅིག་སྨྲ་བཅད་བྱས་པ་དགའ་འོ་གསུངས།། །། ༈ །ཡང་དམ་པའི་གསུང་གིས། ཡལ་བའི་གནད་ལྔ་ངོ་མ་ཤེས་ན་བསྙེན་སྒྲུབ་དོན་མེད་དུ་འགྲོ། གནད་ལྔ་ནི། ལྷ་སྒོམ་འཕྲོ་བཞག་པས་ལུས་ཀྱི་ལྷ་ཡལ། སྔགས་བཟླ་བ་མདོ་འཛིན་རྩར་མ་སླེབ་པར་གཏམ་བྱས་པས་སྔགས་ཀྱི་ནུས་པ་ཡལ། བཟླས་པ་བྱེད་དུས་སྤྲོ་བསྡུའི་དམིགས་པ་མ་བྱས་པས་ཏིང་ངེ་འཛིན་ཡལ། མཚམས་མ་གྲོལ་བར་ངོ་གསར་དང་ཕྲད་པས་ལྷའི་མཚན་ལྟས་ཡལ། རྟེན་གཏོར་དང་དམ་རྫས་སོགས་མིས་མཐོང་བས་རྫས་ཡལ་ལོ། །གཞན་ཡང་བསྙེན་སྒྲུབ་ཀྱི་སྐབས་རང་གི་གོས་དྲོན་མོ་མི་ལ་མི་སྟེར། ཡི་དམ་སྒོམ་ཞིང་ཏིང་འཛིན་གྱི་སྐབས་དགོད་པ་སོགས་ཡེང་ཐབས་སྤང༌། སྔགས་བཟླ་དུས་མེ་ལ་ཕུ་མི་གདབ༑ སྔགས་ཚད་དུ་མ་འཁྱོལ་བར་ནད་པ་དང་སེར་བ་མི་སྔགས། ཉམས་པ་དང་ལྟོ་གོས་མི་བསྲེ། ཕྲེང་བ་བྱིན་རླབས་ཚར་ནས་མི་ལག་མི་བརྒྱུད། དམེ་ཅན་ལ་འཛེམ། ཡུགས་མོའི་ལྟོ་གོས་སྤོངས། མཛེ་ཕོའི་ནོར་ལ་འཛེམ། དཀོན་མཆོག་གི་དཀོར་ལ་མི་འབག །ཡང་དུས་ཚོད་ལྔ་ནི། ཞི་བ་སྔ་དྲོ། རྒྱས་པ་དྲོས་ཆེན། དབང་ཉིན་ཕྱེད། དྲག་པོ་ཕྱེད་ཡོལ། བདག་གཞན་གྱི་བར་གཅོད་སེལ་ཞིང་རྦོད་གཏོང་ཟློག་པ་དང་གསང་བའི་ལས་རྣམས་ནམ་ཕྱེད་བྱའོ་གསུངས་སོ། །སློབ་དཔོན་པདྨའི་གསུང་གིས་བོད་ཀྱི་སྔགས་པ་རྣམས་ལ་རྟགས་དང་ཡོན་ཏན་ཚུལ་བཞིན་དུ་མི་འབྱུང་བ་ནི་མཚམས་གསུམ་རལ་བའི་སྐྱོན་ཡིན།

མཚམས་གསུམ་ནི། སྐུ་མཚམས་མ་གྲོལ་བར་གཞན་དང་འཕྲད་པ།་་་་་བསྐང་བཤགས་བྱ། གསུང་མཚམས་མ་གྲོལ་བར་ངག་ཤོར་བ།་་་་་ཡིག་བརྒྱ་དང་ཡི་གེ་གསུམ་བཟླ། ཐུགས་མཚམས་མ་གྲོལ་བར་ཉོན་མོངས་དྲག་པོས་བར་གཅོད་པའོ།་་་་་སྟོང་ཉིད་བསྒོམ། དམ་ཚིག་གསུམ་ཉམས་ན་མི་འབྱུང་སྟེ། བསྐྱེད་པའི་སྐུ་མི་གསལ།་་་་་ཡང་ཡང་གསལ་བཏབ། བཟླས་པའི་སྔགས་མ་དག་་་་་སྒྲ་ཟུར་མ་ཉམས་ལྷག་ཆད་མེད་པར་བྱ། བསྒོམས་པའི་ཏིང་ངེ་འཛིན་གཡེལ་བའོ།།་་་་་དམིགས་པ་རྩེ་གཅིག་ཏུ་བསྒྲིམ། བསྲུང་བྱ་གསུམ་ཉམས་ན་མི་འབྱུང་སྟེ། ལུས་ཀྱི་བཅུད་ཐིག་ལེ་ཉམས་པ།་་་་་བདུད་རྩི་དང་བཅུད་ལེན་བསྟེན། ངག་གི་བཅུད་མཆིལ་མ་དོར་བ།་་་་་ཨཱཿཉེར་གཅིག་གིས་བསྲུང་བར་བྱ། ཡིད་ཀྱི་བཅུད་རྣམ་རྟོག་རྒྱུན་མི་འཆད་པའོ།་་་་་ཏིང་ངེ་འཛིན་བསྒོམ། ཡན་ལག་ནི། སྒྲུབ་པ་མ་ཐོན་པར་གནས་མི་སྤོ།་་་་་སྤོས་ན་སྒྲུབ་པ་ཡུན་བསྲིང༌། གདན་མི་སྤྲུག་་་་་་ཏིང་འཛིན་ཡུན་བསྲིང༌། མི་དང་ཁ་འཕྲོ་མི་བསྲེ།་་་་་བསྲེས་ན་སྔགས་ཁྲི་ཚོ་གཅིག་དེ་འཕྲལ་དུ་བཟླ། གཏོར་མ་དུས་མ་ཡོལ་བར་འབུལ།་་་་་ཡོལ་ན་བསྐང་བཤགས་བྱ་གཏོར་མ་མང་པོ་འབུལ། འཐབ་འཁོན་མི་བྱ།་་་་་བསྐང་བཤགས་དང་ཚོགས་བརྒྱ་རྩ་བྱ། གཏོར་ཕུད་ཉམས་སུ་མ་བཅུག་་་་་རྒྱུ་ཕུད་གཙང་མ་ལ་བྱ། སྒྲུབ་ཁང་དུ་ཁྱི་ཡུགས་ས་མཛེ་ཕོ་དམེ་ཅན་འོང་མི་བཅུག་་་་༌།སོང་ན་དུག་མེ་དང་དུག་ཁྲུས་བྱ། དེ་ཀུན་གྱི་ཟས་སྐོམ་ལ་འཛེམ།་་་་་ཟོས་ན་གཟུངས་ཆུས་ཁ་བཀྲུ། སྨ་ར་དང་ཨག་ཚོམ་མི་བྲེག་་་་་བྲེག་ན་ཡིག་བརྒྱ་འདོན། རང་གི་ཉལ་མལ་དུ་གཞན་མི་གཏང༌།་་་་་སོང་ན་དུག་དུང་དང་དུག་ཁྲུས་བྱ། ཕྲེང་བསྟན་མི་ལག་མི་འགྲེམ།་་་་་འགྲེམས་ན་རུ་རྟ་དང་སྤོས་དཀར་གྱི་ཆུས་བཀྲུ། གཞུ་མི་ཕབ།་་་་་བདུངས་ལ་བཞག །མདའ་མི་བཅག །མཚོན་རྩེ་ཁར་མི་བཅུག །སྤྱིར་སྔགས་བཟླ་བའི་ཚེ། སྐྱོན་བཅུ་སྤང་དགོས་ཏེ། བཅུ་ལས་སྒྲ་སྐྱོན་ལྔ་ནི། ཆེ་བ།་་་་་འབྱུང་པོ་ལད་མོ་བྱེད་ཅིང་ཉམས་པ་ལ་གསང་སྒྲོག་འབྱུང༌།

ཆུང་བ།་་་་་ཟུར་མི་ཐོན་ནུས་པ་བྱིན་རླབས་ཆུང༌། མགྱོགས་པ།་་་་་ལྕེ་དུབ་པས་ཆད་པ་དང་མ་དག་པ་སོགས་ཀྱི་སྐྱོན་མང༌། བུལ་པ།་་་་་གྲངས་མི་ཐེམས། མེ་ཕུ་པ་་་་་་སྔགས་ཀྱི་ནུས་པ་གཡེལ་ཞིང་ཉམས་དང་ལྔའོ། །བར་ཆད་ལྔ་ནི། གློ་ལུ་བ། གཏམ་སྨྲ་བ། སྦྲིད་པ། གཉིད་ལ་ཤོར་བ། ཡེངས་པ་དང་ལྔའོ། །འདི་ལྔ་ནི་ཏིང་ངེ་འཛིན་གྱི་སྲོག་ཉམས་པའི་སྐྱོན་ཡིན་ནོ༑ ༑དེའང་རྔམ་གློག་ལས། སྒྲ་ཆེས་སྐྱོན་ནི་འབྱུང་པོ་དང༌། །སྣོད་མེད་ཐོས་འགྱུར་བར་ཆད་འབྱུང༌། །དེ་ལ་སྔགས་ཀྱི་ནུས་པ་མེད། །བུལ་ན་བཟླས་པའི་གྲངས་མི་ཐེམས། །དུས་འདས་བར་ཆད་སྦྱོར་བ་འབྱུང༌། །གློ་དང་སྦྲིད་པ་གཏམ་དང་ནི། །གཉིད་ལ་སོགས་པས་བར་བཅད་ན། །དེ་ནི་ཡི་དྭགས་བདུད་ལ་སོགས། །སྤྲོ་ནས་བར་ཆད་སྒྱུར་བར་བྱེད། །སེམས་ཡེངས་ནུས་པ་མི་འབྱུང་ངོ། །ཞེས་གསུངས་སོ། །དེས་ན་བསྙེན་སྒྲུབ་ཀྱི་སྔགས་བཟླ་བའི་ཚེ། བཟླས་པའི་འཕྲོ་ལ་གཉིད་བྲོ་བ། གླལ་བ། སྦྲིད་པ། ལུད་པ། འོག་རླུང༌། བཤང་བ། གཅི་བ་སོགས་བྱུང་ན་དེ་མ་ཐག་ཕྲེང་བ་བཞག་སྟེ་ཉེ་རེག་བྱ་ཞིང་ཁ་བཤལ་ནས། གོང་གི་དེ་འདྲ་བྱུང་སྐབས་ཀྱི་སྔགས་དེ་བཟླས་པའི་གྲངས་སུ་མི་གཞུག་གོ། །དེ་བས་ན་བསྙེན་སྒྲུབ་སྤྱི་ལ་གཉིད་སོགས་བདུན་པོ་བྱུང་སྐབས་ཀྱི་སྔགས་དེ་བཟླས་གྲངས་སུ་མི་བརྩི་བ་ཡིན་ལ། ཟླ་གསང་གཞི་བསྙེན་གྱི་དངོས་གྲུབ་སྒྲུབ་ཆེན་གྱི་སྐབས་ནི་གླལ་བ་སོགས་ཡེ་ནས་མ་བྱུང་བ་ཞིག་དགོས་པ་ཡིན་ནོ༑ ༑གཞན་ཡང་བསྙེན་པའི་སྐབས་ལྷ་གཞན་གྱི་སྔགས་དང་ཆོས་སྤྱོད་བྱས་ན་ཡིད་ཀྱིས་བཤགས་ཤིང་གསོལ་བ་བཏབ་ནས་བཟླས་པ་སྔ་མ་ལ་འཇུག །བགེགས་སྲུང་བ་དང༌། ནད་ཞི་བ་དང༌༑ ལྷོད་པ་དང༌། བག་མེད་པ་དང༌། ལུས་སེམས་སྐྱོ་བ་དང༌། མ་བསྡམས་པ་དང༌། མི་གཙང་བ་དང༌། རྨི་ལམ་ངན་པ་སོགས་འཕྲལ་རྐྱེན་ཞི་བ་དང༌། མཚམས་གསུམ་གོང་དུ་བཤད་པ་ལྟར་མ་བསྡམས་པར་སྔགས་བཟླས་པ་ནི་རྩ་བའི་གཞི་བསྙེན་གྱི་གྲངས་དང༌། བསྙེན་པ་ཁ་གསོ་བ་སོགས་གྲངས་བསྙེན་གྱི་གྲངས་སུ་མི་བརྩི་བར་ལེགས་གྲུབ་ལས་གསུངས་སོ༑ ༑ཡང་བཟླས་པའི་ཕྱེད་གནས་གཅིག་ཏུ་བྱས་ཕྱེད་གཞན་དུ་སྤོས་ནས་བཟླས་པ་དང༌།

བཟླས་པ་དུས་ལས་འདས་པ་སོགས་ཀྱིས་ཀྱང་བཟླས་པའི་གོ་མི་ཆོད་དོ། །དུས་ལས་འདས་པ་ཞེས་པ་ནི། བསྙེན་སྒྲུབ་ཀྱི་ཐོག་མ་ནས་ཐུན་དྲུག་གམ། ལྔའམ། བཞི་སོགས་གང་བཅད་པ་དེ་ཉིད་བསྙེན་སྒྲུབ་མ་ཐོན་བར་སྒྲིག་ལ་འབེབས་དགོས་ཀྱི། རང་གི་དལ་ཁོམ་དང་བསྟུན་ནས་ཐུན་གྲངས་གང་རུང་བྱས་པས་མི་འཐུས་སོ། །གཞན་ཡང་སྲིད་པའི་གཏེར་ཁྱིམ་དང༌། རྫོང་འཕྲང་དང༌། རྡོ་རྗེ་གཙུག་ལག་གི་རྒྱུད་སོགས་བསྙེན་སྒྲུབ་ཀྱི་གཞུང་ཆེན་རྣམས་དང་བསྟུན་ཞིང༌། བསྙེན་པ་ཐེམས་ཀྱང་རྟགས་མེད་ན་སྔགས་སྡེབ་ཀྱི་གནད་ལ་དབབ་པ་སོགས་མཁས་པས་གནད་དང་ལྡན་པར་བྱ་བ་གལ་ཆེའོ།། །། ༈ །གཞན་ཡང་བསྙེན་སྒྲུབ་ལ་མཁོ་བའི་བགྲང་ཕྲེང་ལའང་རབ་གནས་རྒྱས་པར་ནི་གཞན་ལྟར་བྱ་ལ། འདིར་ཐུན་འགོ་སོ་སོར་བྱ་བའི་བྱིན་རླབས་ནི། ལག་གཉིས་ཐལ་མོའི་བར་དུ་བགྲང་ཕྲེང་ཆ་དང་ཕྲེང་ཐག་སོགས་རྡོ་རྗེ་གདན་བཞིའི་རྒྱུད་ལས་གསུངས་པ་ལྟ་བུ་བཟུང་སྟེ། རང་ལྷར་གསལ་བའི་ལག་པ་གཡས་པ་ཨ་ལས་ཉི་མའི་དཀྱིལ་འཁོར་འོད་ཟེར་དམར་པོ་འཕྲོ་བ་ཨས་མཚན་པ། ལག་པ་གཡོན་པ་ཨཱཿལས་ཟླ་བའི་དཀྱིལ་འཁོར་འོད་ཟེར་དཀར་པོ་འཕྲོ་བ་ཨཱཿས་མཚན་པ། གཡས་པའི་སོར་མོ་རྣམས་རྡོ་རྗེ་དང་གཡོན་པའི་སོར་མོ་རྣམས་པདྨར་གྱུར་པའི་ཟླ་ཉི་རྡོ་རྗེ་དང་པདྨ་མཉམ་པར་སྦྱར་བའི་བར་གྱི་བགྲང་ཕྲེང་གི་ཐག་པ་དབུས་མ་རྡོ་རྗེ་སེམས་དཔའ། ཕྱོགས་མཚམས་ཀྱི་སྲད་བུ་བརྒྱད་ཉེ་བའི་སྲས་བརྒྱད་དང༌། ཕྲེང་རྡོག་རྣམས་རྒྱལ་བ་ལྔ་རིགས་དང་ཡུམ་གྱིས་ཟླས་ཕྱེ་བའི་དམ་པ་རིགས་བརྒྱ། མདོ་འཛིན་ཆོས་ཀྱི་ཕུང་པོའི་མཆོད་རྟེན། ཐོག་འཇོག་ཆོས་ཀྱི་དབྱིངས་ཀྱི་མཆོད་རྟེན་དུ་གྱུར་པར་བསམ། རང་གི་ཐུགས་ཀའི་ས་བོན་གྱིས་ཡེ་ཤེས་སེམས་དཔའི་ཚོགས་སྤྱན་དྲངས། ཛཿཧཱུྂ་བཾ་ཧོཿ གཉིས་སུ་མེད་པར་དམ་ཚིག་པ་སོ་སོ་ལ་ཐིམ་པར་གྱུར་པར་བསམས་ཏེ། ཨོཾ་པ་དེ་པ་དེ་མ་ཧཱ་པ་དེ་ཛྙཱ་ན་སརྦ་བུདྡྷ་མ་ཧཱ་བྷ་ཝེ་ཧཱུྂ་ཧཱུྂ་ཧཱུྂ་ཧོཿཧོཿཧོཿཨཱཿ

ཞེས་པ་ཅི་འགྲུབ་བཟླ། བུམ་ཆུས། ཇི་ལྟར་བལྟམས་པ་དང༌། སརྦ་ཏ་ཐཱ་ག་ཏས་དབང་བསྐུར། ཨརྒྷཾ་སོགས་ཀྱིས་མཆོད། བསྟོད་པར་འོས་པ་སོགས་ཀྱིས་བསྟོད། འདི་ནི་རྡོ་རྗེ་གདན་བཞིའི་རྒྱུད་ནས་གསུངས་པའི་བགྲང་ཕྲེང་བྱིན་རླབས་ཏེ་རབ་གནས་བསྡུས་པའང་འདི་ཉིད་ཀྱིས་ཆོག་གོ།། །། ༈ །ཡང་བླ་མ་དགོངས་འདུས་ནས་བཤད་པ་ལྟར་བྱ་སྟེ། ཕྲེང་བ་ལག་མཐིལ་གཡོན་དུ་བསྐྱིལ་མདོ་འཛིན་སྟེང་དུ་ཡོད་པར་བྱས་ལ། སྭ་བྷཱ་ཝས་སྦྱངས། སྟོང་པའི་ངང་ལས། མདོ་འཛིན་བསྙེན་སྒྲུབ་གང་བྱེད་དེའི་གཙོ་བོ་དང༌། ཕྲེང་རྡོག་རྣམས་འཁོར་དུ་བསྐྱེད། ཡེ་ཤེས་པ་སྤྱན་དྲངས་བསྟིམ། མཆོད་བསྟོད་བྱ། ལག་གཡས་མེ་ཏོག་ཐོགས་ནས་ལྷ་སྔགས་དང༌། རྟེན་འབྲེལ་སྙིང་པོ་དང༌། ཨཱ་དི་ཀཱ་དི་བཟླས་ལ་མེ་ཏོག་འཐོར། ཁྱད་པར་དུ། ཨོཾ་རུ་ཙི་པྲ་མརྟ་ན་ཡེ་རཏྣ་མ་ཎི་དྷ་ར་ཛྙཱ་ན་དེ་ཝ་ཨ་བྷི་ཥིཉྩ་ཧཱུྂ་སྭཱ་ཧཱ། ཞེས་པ་བརྒྱ་རྩ་བརྒྱད་བཟླ། སྔགས་འབྲུ་རྣམས་འོད་ཟེར་ལས་མཐུན་གྱི་ཁ་དོག་ཅན་ཕྲེང་བ་ལྷར་གསལ་བ་ལ་ཐིམ། སླར་ལྷ་རྣམས་ཀྱང་ཕྲེང་བ་ལ་ཐིམ་པར་བསམ། ཤིས་པ་བརྗོད། སྔགས་བཟླ་བའི་ཚེ་ཐོག་མར་འབྲུ་གསུམ་བརྒྱ་རྩ་བཟླ། དེ་ནས་དབྱངས་གསལ་དང༌། རྟེན་འབྲེལ་སྙིང་པོ། གོང་གི་ཕྲེང་བའི་སྔགས་དེ་རྣམས་ཉེར་གཅིག་རེ་བཟླ། དེ་ནས་བཟླས་པ་གང་ཡིན་ལ་འཇུག་གོ །དེའང་དང་པོ་ཕྲེང་བ་མཚན་ཉིད་ཚང་བ་གལ་ཆེ་ལ། རབ་གནས་བྱིན་རླབས་ཚར་ནས་ལུས་དྲོད་དང་མ་བྲལ་བར་བཅང་བ་སོགས་ཕྲེང་བའི་དམ་ཚིག་རྣམས་ནི་བླ་མ་དགོངས་འདུས་ཀྱི་ཕྲེང་བའི་དེ་ཉིད་དུ་བཤད་པ་རྣམས་སྲུང་བ་གལ་ཤིན་ཏུ་ཆེ་བར་སྣང་ངོ།། །། ༈ །ཡང་རྡོར་དྲིལ་རྩེ་དགུ༑ རྩེ་ལྔ་གང་ཡིན་ཡང་རབ་གནས་རྒྱས་པ་ལྷ་སོ་སོར་རྭ་དང་པདྨ་སོགས་ལ་བསྐྱེད་པ་ལོགས་སུ་ཤེས་ལ། འདིར་བསྡུས་ནས་ཆོ་གའི་སྔོན་དུ་བྱ་བ་ནི། རྡོ་རྗེ་ཧཱུྂ་ལས་རྡོ་རྗེ་སེམས་དཔའ་ཞུ་བ་ལས་བྱུང་བའི་ཐབས་བདེ་བ་ཆེན་པོའི་རང་བཞིན་རྡོ་རྗེར་གྱུར། དྲིལ་བུ་ཨཿལས་རྡོ་རྗེ་སྙེམས་མ་ཞུ་བ་ལས་བྱུང་བའི་ཤེས་རབ་སྟོང་པ་ཉིད་ཀྱི་རང་བཞིན་དྲིལ་བུར་གྱུར།

ཐལ་མོ་ཨཱ་དི་ཀཱ་དི་ཡོངས་སུ་གང་བ་ལས་ལག་གཡས་གཡོན་ཉི་མ་དང་ཟླ་བར་གྱུར་པར་བསམ། ཨོཾ་སརྦ་ཏ་ཐཱ་ག་ཏ་སིདྡྷི་ས་མ་ཡ་ཏིཥྛ་ཨེ་ཥ་སྟྭཾ་དྷ་ར་ཡཱ་མི་ཧིཿ ཧི་ཧི་ཧི་ཧི་ཧཱུྂ་ཧཱུྂ་ཧཱུྂ་ཕཊ་སྭཱ་ཧཱ། ཞེས་གཡས་པའི་མཐེ་བོང་དང་མིང་མེད་ཀྱིས་རྡོ་རྗེ་སྙིང་གར་བཟུང༌། ཨོཾ་བཛྲ་གྷཎྚ་ཧཱུྂ། ཞེས་གཡོན་པའི་མཐེ་བོང་དང་མིང་མེད་ཀྱིས་བླངས་ནས་དཀུ་གཡོན་པར་བཟུང༌། སླར་རྡོ་རྗེ་སྔར་ལྟར་ལ་དྲིལ་བུ་ནང་གི་ཕྱོགས་མཚམས་བརྒྱད་དུ་ལྕེ་བསྐྱོད་ནས་དཀྲོལ་ཞིང༌། ཨོཾ་བཛྲ་དྷརྨ་ར་ཎི་ཏ། པྲ་ར་ཎི་ཏ། སཾ་པྲ་ར་ཎི་ཏ། སརྦ་བུདྡྷ་ཀྵེ་ཏྲ་པྲ་ཙ་ལི་ནི། པྲཛྙཱ་པཱ་ར་མི་ཏཱ། ནཱ་ད་སྭ་བྷཱ་ཝ་བཛྲ་སཏྭ་ཧྲྀ་ད་ཡ་སནྟོ་ཥ་ནི་ཧཱུྂ་ཧཱུྂ་ཧཱུྂ་ཧོཿཧོཿཧོཿ ཞེས་དཀྲོལ། དེ་ནས་ཕྲིན་ལས་གང་ཡིན་ལ་འཇུག་གོ། །། ༈ །ཡང་རྗེ་དམ་པ་རྒྱ་གར་གྱི་མན་ངག་ཁྱད་པར་ཅན་ཁ་ཟས་ལ་བརྟེན་ནས་སྔགས་ཀྱི་ནུས་པ་ཉམས་པ་གསོ་བ་ནི། ལྕེའི་ཤ་ཟོས་ན་སྔགས་ཀྱི་ནུས་པ་གཏན་ནས་བརླགས་པས་ནམ་དུའང་སྤང་བར་བྱ། ལན་ཚྭས་ཞག་བདུན་ནུས་པ་འཕྲོག །དེ་ལ་ཀ་ཁ་ག་གྷ་ང་ཉེར་གཅིག །སྒོག་སྐྱས་ཞག་དགུའམ་བརྒྱད། བཙོང་དམར་གྱིས་ཞག་བདུན་ནམ་ལྔ། སྒོག་སྔོན་གྱིས་ཞག་གསུམ་མམ་ལྔ། རི་སྒོག་རྣམས་ཀྱིས་ཞག་གཅིག་གི་ནུས་པ་འཕྲོག །དེ་རྣམས་ལ་ཙ་ཚ་ཛ་ཛྙ་ཉ་ཉེར་གཅིག །ལ་ཕུག་གིས་ཞག་དགུ། དེ་ལ་ཏ་ཐ་ད་དྷ་ན་ཉེར་གཅིག །ཟྭ་ཚོད་ཀྱིས་ཟླ་བ་ཕྱེད། དེ་ལ་པ་ཕ་བ་བྷ་མ་ཉེར་གཅིག །ལག་ལེན་ནི། ཟས་ལོག་དེ་རྣམས་ཟོས་ཟིན་ནས་ཁ་ཆུས་བཤལ། རང་རང་གི་སྔགས་ཉེར་གཅིག་རེ་བཏབ་ནས། ལན་ཚྭ་ཤར། སྒོག་པ་ལྷོ། ལ་ཕུག་ནུབ། ཟྭ་ཚོད་བྱང་དུ་དུམ་ཙམ་འཕང༌། ལན་ཚྭ་མ་གཏོགས་གཞན་རྣམས་གཏུན་ཁུང་དུ་བརྡུངས་ལ་འཕང༌། དེ་རྣམས་གང་ཡང་ཟིན་པའི་རྗེས་སུ་རང་རྡོ་རྗེ་རྣལ་འབྱོར་མར་ཡུད་ཙམ་བསྒོམ། དེའི་རྟིང་ཁ་ཆུས་བཤལ། དེ་ནས་སྒོམ་བཟླས་ལ་ཞུགས་པས་ཟས་ལོག་གི་ཉེས་པ་མི་འབྱུང་ཞེས་གསུངས་པའང་གནད་ཆེས་ཟབ་བོ། །འདི་ལ་འདྲ་མིན་འགའ་ཞིག་འབྱུང་ཡང་འདི་ཉིད་ཟབ་པར་མཆིས་སོ།། །།

༈ །ཡང་དམ་པའི་གསུང་ལྟར་བཟླས་བརྗོད་དང་བསྐྱེད་རྫོགས་དགེ་སྦྱོར་གྱི་ཐོག་མར། ཨོཾ་ན་མོ་སམྦྷ་ར་སམྦྷ་ར་བི་མ་ན་ས་ར་མ་ཧཱ་ཛ་བ་ཧཱུྂ། ཞེས་བདུན་བརྗོད་པས་བཟླས་སྒོམ་གང་བྱས་འགྱུར་ཆེ་བར་གསུངས། ཡང་བཟླས་པའི་ཐོག་མར། ལག་པ་གཡས་ཉི་མར་ཀཱ་དི་དམར་པོ། གཡོན་ཟླ་བར་ཨཱ་དི་དཀར་པོ་བསམས་པའི་བར་དུ་བགྲང་ཕྲེང་བསྐྱིལ་ནས་ཐལ་མོ་སྦྱར་ཏེ། ཨོཾ་རུ་ཙི་ར་མ་ཎི་པྲ་ཝརྟ་ཡ་ཧཱུྂ་ཕཊ། ཅེས་བདུན་ཡན་ཆད་བཟླས་ནས་ཕྲེང་བ་ལ་ཕུས་བཏབ་ན་བཟླས་བརྗོད་གང་བྱས་གྲངས་མེད་པར་འགྱུར་བར་གསུངས་སོ། །ཨོཾ་སྨ་ར་སྨ་ར་་བི་མ་ན་ས་ར་མ་ཧཱ་ཛ་བ་ཧཱུྂ། ཞེས་པ་ཆོས་སྤྱོད་ཀུན་གྱི་སྔོན་དུ་བཟླས་ན་བྱེ་བ་འགྱུར་བར་རྒྱལ་བས་གསུངས། ཞེས་བཀའ་གདམས་གླེགས་བམ་ལས་ཇོ་བོས་གསུངས།། །། ༈ །ཡང་སློབ་དཔོན་པདྨས་མཛད་པའི་མན་ངག་ལྟ་བའི་རྫོང་འཕྲང་ལས། སྤྱིར་གདམས་ངག་ལ་ཆོས་མི་འགྲུབ་པའི་རྒྱུ་དགུ་ཡོད། སྒོམ་སྒྲུབ་གཡེལ་བའི་རྒྱུ་དགུ། བསྒྲུབས་ཀྱང་མི་འགྲུབ་ལས་ལ་འབྲས་བུ་མེད་པའི་རྒྱུ་དགུ། སྲུང་མས་འཁུ་ལྡོག་བྱེད་པའི་རྒྱུ་དགུ། དྲག་བྱེད་བསྒྲུབས་ཀྱང་མི་འགྲུབ་པའི་རྒྱུ་དགུ། བསོད་ནམས་འཛད་པའི་རྒྱུ་དགུ། དངོས་གྲུབ་ཡལ་བའི་རྒྱུ་དགུ། ནུས་པ་མི་སྐྱེ་བའི་རྒྱུ་དགུ། བྱིན་རླབས་མེད་པའི་རྒྱུ་དགུ་རྣམས་ཡོད་དོ། །དང་པོ་ཆོས་མི་འགྲུབ་པའི་རྒྱུ་དགུ་ནི། དད་པ་ཆུང་བ།་་་་་ཆེ་དགོས། ཤེས་རབ་ཆུང་བ།་་་་་ཆེ་དགོས། བརྩོན་འགྲུས་ཆུང་བ་་་་་་ཆེ་དགོས་དང་གསུམ། དཔེ་ཆ་འབྲི་མི་ནུས་པ།་་་་་ནུས་དགོས། ལྷ་མཆོད་མི་ནུས་པ་་་་་་ནུས་དགོས། རྒྱུའི་ཞབས་ཏོག་མི་ནུས་པ་་་་་་ནུས་དགོས་དང་གསུམ། རྣམ་རྟོག་མི་ཐུབ་པ།་་་་་ཐུབ་དགོས། ལྟོ་མི་ཐུབ་པ༑་་་་་ཐུབ་དགོས། འདོད་ཆགས་མི་ཐུབ་པ་་་་་་ཐུབ་དགོས་དང་དགུའོ། །གཉིས་པ་སྒོམ་སྒྲུབ་གཡེལ་བའི་རྒྱུ་དགུ་ནི། མེ་དང་ཉི་མ་གཉིད་དང་གསུམ། ཁ་འཆལ་དལ་གཏམ་རྩེད་མོ་གསུམ།་་་་་མི་བྱ།

མགོ་སྔས་་་་་་ལ་ཕབ་པ་དང༌། རྒྱབ་རྟེན་མགོ་གཏུམ་་་་་་མི་བརྟེན་མི་བྱའོ། གསུམ་་་་་་འདི་རྣམས་མ་བྱས་ན་མི་གཡེལ་ལོ་དང་དགུའོ། །གསུམ་པ་བསྒྲུབས་ཀྱང་མི་འགྲུབ། ལས་ལ་འབྲས་བུ་མེད་པའི་རྒྱུ་དགུ་ནི། ཟས་ངན་་་་་་མཛེ་ཡུགས་དམ་ཉམས་སོགས་ཀྱི་ཙག་ཙོག་ཟ་བ་དང༌། །གོས་ངན་་་་་་ཉེས་གོས་གདོན་གྲིབ་དམེ་པོ་སོགས་སྐྱེ་གོས་གྱོན་པ་དང༌། །གཙང་སྦྲ་བྱ་བ་མི་བྱེད་པ་དང་གསུམ། མཚམས་ལྷོད་པ་དང༌། བ་ལིཾ་ངན་པ་དང༌། འཕྲལ་གྱི་ལས་ཀྱི་བརྩོན་འགྲུས་ཆུང་བ་དང་གསུམ། ལུས་ལྷ་རུ་བྱིན་གྱིས་མི་རློབ་པ་དང༌། ངག་བཟླས་བརྗོད་རྒྱུན་བཅད་པ་དང༌། སེམས་ཏིང་ངེ་འཛིན་ཞན་ཞིང་འོད་ཟེར་སྤྲོ་བསྡུ་བཅད་པ་དང་དགུའོ། །བཞི་པ་སྲུང་མས་འཁུ་ལྡོག་བྱེད་པའི་རྒྱུ་དགུ་ནི། བུད་མེད་་་་་་རང་གི་ཆུང་མ་སོགས་སྒྲུབ་ཁང་ནང་དུ་ཇོ་འཛིང་བྱུང་བ་དང༌། སྐྱེ་བོ་་་་་་རང་གི་འཁོར་གཡོག་སོགས་གྲི་འཛིང་བྱུང་བ་དང༌། དཔའ་གཉིས་ཁ་འཐབ་བྱུང་བ་དང༌། བ་ལིཾ་ངན་པའི་སྟེང་དུ་ཕྲིན་ལས་དྲག་པོ་བྱས་པ་དང༌། དུས་ཀྱི་བ་ལིཾ་ཆག་པ་་་་་་ཚོགས་ཀྱི་འཁོར་ལོ་དང་བསྐང་ཞིང་བཤགས་པ་ལ་མི་འབད་པ་དག་ཀྱང་ངོ།། དང༌༑ གློ་བུར་དུ་བསྒྲལ་བའི་ལས་བྱས་པ་དང༌། རང་ལ་རྨ་མེད་པར་རྨ་བྱུང་བ་དང༌། བར་སྐབས་སུ་དགྲ་ནོར་བླངས་པ་དང༌། དམ་ཚིག་ཉམས་ཆག་མ་བསྐང་བ་དང་དགུའོ། །ལྔ་པ་དྲག་བྱེད་བསྒྲུབས་ཀྱང་མི་འགྲུབ་པར་རྒུད་པའི་རྒྱུ་དགུ་ནི། སྒྲུབ་ཁང་དུ་བུད་མེད་ཆགས་བཙོག་འོང་བ་དང༌། དམེ་ཅན་ཙག་ཙོག་འོང་བ་དང༌། སྐྱེ་བོ་སྡིག་ཅན་འོང་བ་དང༌། སྣོད་སྟོང་ཅན་དང༌། བཅད་ནག་ཅན་དང༌། ངོ་གྲང་ཅན་འོང་བ་དང༌། སྐར་ཁུང་ནས་ནང་དུ་བལྟ་ས་ཡོད་པ་དང༌། ཐོག་སྟེང་དུ་མི་གཙང་བ་བཙོག་འདྲེ་ཅན་འགྲིམས་པ་དང༌། བུད་མེད་་་་་་ཡུགས་ས་བྱེ་བྲལ་ནལ་མ་སོགས་མི་གཙང་བ་དང་དགུའོ། །དྲུག་པ་བསོད་ནམས་འཛད་པའི་རྒྱུ་དགུ་ནི། རྡོ་རྗེ་སློབ་དཔོན་མི་བཀུར་བ་དང༌། ཡི་དམ་གྱི་འཛབ་བསྙེན་ཆག་པ་དང༌།

སྲུང་མའི་བ་ལིཾ་ཆག་པ་དང༌། དཀོན་མཆོག་ལ་མཆོད་པ་ཆག་པ་དང༌། མཆེད་གྲོགས་རྣམས་ལ་མི་གདུང་བ་དང༌། ཕྱིའི་འབྱུང་པོ་ལ་གཏོར་མ་མི་སྦྱིན་ཞིང་ཆོས་སྐྱོང་སྤྱི་ལ་བ་ལིཾ་མི་གཏོང་བ་དང༌། ཆོས་ལ་ཡིད་མི་ཆེས་ཤིང་ཕྱིའི་རིམ་གྲོ་མི་བྱེད་པ་དང༌། ནང་གི་མཚན་མ་མི་བརྟག་པར་མོ་རྩིས་བྱེད་པ་དང༌། སྐྱེ་བའི་མཐའ་རྒྱ་སྐྱོང་ཞིང་ལྷ་ཆོས་ཀྱི་མཐའ་རྒྱ་མི་བསྲུང་བ་དང་དགུའོ༑ ༑བདུན་པ་དངོས་གྲུབ་ཡལ་བའི་རྒྱུ་དགུ་ནི། སྒྲུབ་པ་ཅི་བྱེད་ཀྱང་དེའི་དུས་སུ་ལྷའི་མིང་དང་སྔགས་དང་གྲུབ་པའི་རྟགས་གཞན་ལ་བཤད་པ་དང༌། གཞན་ལ་དབང་བསྐུར་བྱིན་རླབས་བྱེད་པ་དང༌། གཞན་གྱི་རིམ་གྲོ་བྱེད་པ་དང༌། སེར་བ་སྲུང་བ་དང༌། གཞན་ལ་ལྷའི་སྙིང་པོ་སོགས་བཟླ་བྱའི་སྔགས་འདེབས་པ་དང༌། གདམས་ངག་ཟབ་པ་གཞན་ལ་བཤད་པ་དང་དགུའོ༑ ༑བརྒྱད་པ་ནུས་པ་ཉམས་པའི་རྒྱུ་དགུ་ནི། ལུས་བསྐྱེད་རིམ་ཉམས་པ། བྱམས་སྙིང་རྗེ་བྱང་ཆུབ་ཀྱི་སེམས་ཉམས་པ། ཆོས་སྐུ་བྱང་ཆུབ་ཀྱི་སྒོམ་ཉམས་པ། ཡན་ལག་བདུན་པ་ཆག་པ༑ སྔགས་བཟླས་བརྗོད་རྒྱུན་བཅད་པ། དྲག་པོའི་ཕྲིན་ལས་ཀྱི་རྒྱུན་བཅད་པ། སྣང་བ་དབང་དུ་བསྡུ་བའི་ཏིང་ངེ་འཛིན་གྱི་རྒྱུན་བཅད་པ། དོན་མེད་དུ་ཕྲིན་ལས་བསྐུལ་ཞིང་ལས་ལ་སྦྱོར་བ། སྡིག་ཅན་གྱི་དགྲ་བོ་སྒྲོལ་བའི་ཏིང་ངེ་འཛིན་གཡེལ་བ་དང་དགུའོ། །དགུ་པ་བྱིན་རླབས་མེད་པའི་རྒྱུ་དགུ་ནི། གུ་རུ་ལ་ཤགས་བྱེད་པ། ཞབས་ཏོག་མི་བྱེད་པ། མི་བཀུར་བ། བསྟོད་པ་མི་བྱེད་པ། ཕྱག་མི་འཚལ་བ། ལྷ་སྲུང་ཁྱད་དུ་གསོད་ཅིང་ཤགས་བྱེད་པ། ཡོན་ཏན་མི་བརྗོད་པ། རྒྱུན་དུ་མི་གདུང་ཞིང་མི་བརྩི་བ། ཁྲོ་བ་དང་དགུའོ། །དེ་ལྟར་དགུ་དགུ་དགུ་ཕྲུགས་འདི་རྣམས་ནི་སྔགས་འཆང་རྣལ་འབྱོར་པ་རྣམས་ལ་མེད་ཀ་མེད་ཡིན་ནོ།། །། ༈ །ཡང་མདོ་སྡེ་བྱེ་བ་ལས། དགེ་སྦྱོར་བསྙེན་སྒྲུབ་གང་བྱེད་ཀྱི་འགོར། ཨོཾ་སམྦྷ་ར་སམྦྷ་ར་མ་ཧཱ་ཛ་བ་ཧཱུྂ་ཕཊ་སྭཱ་ཧཱ། ཞེས་ལན་བདུན་དང༌། མཐར། ཨོཾ་རུ་རུ་དྷ་རུ་མུ་ཁེ་མུ་ཁེ་ཡེ་སྭཱ་ཧཱ།

ཞེས་བདུན་བཟླས་ན་དགེ་སྦྱོར་སོགས་གང་བྱས་བྱེ་བ་འབུམ་འགྱུར་དུ་གསུངས་སོ། ཏདྱ་ཐཱ། པཉྩནྡྲི་ཡ་ཨ་ཝ་བོ་དྷ་ནི་སྭཱ་ཧཱ། ཞེས་པ་དང༌། ཨོཾ་ཧ་ནུ་བྷ་ཤ་བྷ་ར་ཧྲྀ་ད་ཡ་སྭཱ་ཧཱ། ཞེས་པ་འདི་ཉིད་ཆོས་སྤྱོད་གང་བྱས་ཀྱི་མཐར། ལན་བདུན་བདུན་བརྗོད་ན་གྲངས་མེད་པར་འགྱུར་བར་གསུངས་སོ།། །། ༈ །ཡང་ཡོངས་བསྔོ་འཁོར་ལོའི་མདོ་ནས། ཨོཾ་རུ་ཙི་ར་མ་ཎི་པྲ་ཝརྟ་ན་ཡ་ཧཱུྂ་ཕཊ་སྭཱ་ཧཱ། ཞེས་བདུན་བཟླས་ཕྲེང་བར་བཏབ་སྟེ་བཟླས་ན་བྱེ་བར་འགྱུར་དུ་གསུངས་སོ།།་་༌།། ༈ །ཡང་པདྨ་འབྱུང་བའི་རྒྱུད་ནས། ཨོཾ་ཧྲཱིཿཔདྨ་ནརྟེ་ཤྭ་ར་ཧཱུྂ། འདི་བརྒྱའམ་ཉེར་གཅིག་བརྗོད་ནས་བཟླས་པ་གང་བྱེད་དུང་འགྱུར་དུ་གསུངས་སོ། །ཡང་གཏེར་སྟོན་དྲི་མེད་རྡོ་རྗེའི་ཟབ་གཏེར་ཟ་ཡིག་ནོར་བུའི་བང་མཛོད་ལས། ་་ཨཨཨཀྶཊ་མ་རྒྱལ་དང་ལྡན་པའི་དུས། །གི་ཝཾ་ཁ་ཆེའི་ཆུ་ཡིས་བྱུག །ནངས་རེར་མོས་ལྡན་བུ་ཡིས་བསྟེན། །སྔགས་ཀྱི་ནུས་པ་དུང་ཕྱུར་འགྱུར།་་་་་ཟ་ཡིག་འདི་ཟོས་ནས་སྔགས་བཟླ་བའི་ཚེ་ཡ་སོ་རྣམས་དཔའ་བོ་ དང་མ་སོ་རྣམས་དཔའ་མོར་བསམ། སྔགས་བཟླས་པ་ཙམ་གྱིས་དེ་རྣམས་སྐུས་གར་མཛད། གསུང་གིས་སྔགས་བཟླས་པས་ཕྲིན་ལས་གང་ཡིན་ཐོགས་མེད་དུ་འགྲུབ་པར་བསམས་ལ་བཟླས་པས་ངེས་པར་དུང་ཕྱུར་སོགས་སུ་འགྱུར་རོ་ཞེས་ཡིག་ཆུང་དང་བཅས་ཟབ་པའི་མཐར་ཐུག་གོ། །ཡི་དམ་ལྷ་ཡིས་བྱིན་གྱིས་རློབ། །ཉམས་གྲིབ་བར་ཆད་ཀུན་དང་བྲལ། །མཚོ་རྒྱལ་ཙིཏྟའི་དཀྱིལ་དུ་སྤོས། །ས་མ་ཡ༔ རྒྱ་རྒྱ་རྒྱ༔ ༔ ཞེས་པ་གཏེར་སྟོན་དྲི་མེད་རྡོ་རྗེའི་ཟབ་གཏེར་ཟ་ཡིག་ནོར་བུའི་བང་མཛོད་ནས་ཕྱུང་བའོ།། །། ༈ །ཡང་འགྱུར་ཁྱད་ཆེ་བའི་དུས་བཟང་ནི། རྒྱ་རྩིས་གསར་མ་ཕུག་ལུགས་ཀྱི་ཧོར་ཟླ་བཞི་པའི་ཚེས་བདུན་ལ་སངས་རྒྱས་བལྟམས་པ་དང༌། བཅོ་ལྔ་ལ་སངས་རྒྱས་པ་དང༌། མྱ་ངན་ལས་འདས་པ་སྟེ་གསུམ། དྲུག་པའི་ཚེས་བཞི་ལ་ཆོས་འཁོར་བསྐོར་བ་དང༌། བཅོ་ལྔ་ལ་ལྷུམས་སུ་ཞུགས་པ་གཉིས། དགུ་པའི་ཉེར་གཉིས་ལྷ་བབ།

དང་པོའི་ཚེས་གཅིག་ནས་བཅོ་ལྔའི་བར་ཆོ་འཕྲུལ་ཆེན་པོའི་དུས་ཆེན་ནོ།། །། ༈ །ཡང་རྒྱ་རྩིས་རྙིང་མ་བླ་མ་དགོངས་འདུས་ལས། ཆོ་འཕྲུལ་ཆེན་པོ་ནི་རྒྱ་རྩིས་གསར་མ་དང་འདྲ་ལ། ཧོར་ཟླ་གསུམ་པའི་ཚེས་བཅོ་ལྔ་ལ་མངོན་པར་སངས་རྒྱས་པ་དང༌། ཚེས་བརྒྱད་ལ་བལྟམས་པ་དང༌། ཟླ་བ་འདིའི་བཅོ་ལྔ་ལ་ལྷུམས་སུ་ཞུགས་པས་དུས་ཆེན་གསུམ། ཟླ་བ་ལྔ་པའི་ཚེས་བཞི་ཆོས་ཀྱི་འཁོར་ལོ་བསྐོར། བདུན་པའི་བཅོ་ལྔ་ལ་ལྷ་ལས་བབ། འགའ་ཞིག་གིས་ཉི་ཤུ་ལའང་འདོད། ཟླ་བ་འདི་ལ་ཆོ་འཕྲུལ་ཆུང་ངུར་ཡང་གྲགས་སོ། །དེ་ལྟ་བུའི་དུས་ཆེན་རྣམས་ལ་དགེ་སྒྲུབ་བྱས་པའི་འགྱུར་ཁྱད་ནི། ཇི་སྐད་དུ། དེ་ལྟར་དུས་ཆེན་རྣམ་བཞི་ལ། ལྷག་བསམ་་་་་་ཇོ་བོ་རྗེ་དཔལ་ལྡན་ཨ་ཏི་ཤས་ལྷག་པའི་བསམ་པ་ནི་གཡོ་དང་རྒྱུ་མེད་པའི་བསམ་པ་ལ་ཟེར་བ་ཡིན་གསུང་ངོ།། དག་པས་ནས་ཕུལ་གང༌། །སྦྱིན་པར་བཏང་ན་ནས་ཕུལ་ནི། །ས་ཡ་ཕྲག་བརྒྱར་འགྱུར་བའི་ཕྱིར། །ནས་ཁལ་བརྒྱད་འབུམ་སུམ་ཁྲི་དང༌། །སུམ་སྟོང་སུམ་བརྒྱ་སུམ་ཅུ་གཉིས། །བྲེ་དྲུག་ཕུལ་བཞིའི་འགྱུར་ཁྱད་ནི། །འབྱུང་བར་རྒྱལ་བ་ཉིད་ཀྱིས་གསུངས། །ཞེས་སོ༑ ༑གཞན་ཡང༌། ཇི་སྐད་དུ། ཉི་མ་ཟླ་བ་གཟས་ཟིན་དང༌། །ཡ་མཚན་ཆེ་ལྟས་བྱུང་བ་དང༌། །ཆོ་འཕྲུལ་གྱི་ནི་ཟླ་བ་ལ། །བསྒྲིམས་ཏེ་དཀྱིལ་འཁོར་བྲི་བར་བྱ། །ཞེས་སོགས་གསུངས་སོ། །གཞན་ཡང་གཟའ་འཛིན་ལ། ཉི་འཛིན་ལ་ཉི་མའི་མདོ་ལས་བྱེ་བ་འབུམ་འགྱུར་དང༌། ཟླ་འཛིན་ལ་ཟླ་བའི་མདོ་ལས་བྱེ་བ་བདུན་འགྱུར་དུ་གསུངས་ལ། དུས་ཆེན་རྣམས་སུ་གཟའ་འཛིན་བྱུང་ན་འགྱུར་ཁྱད་སྔ་མའི་སྟེང་དུ་གཟའ་འཛིན་གྱི་འགྱུར་ཁྱད་རྣམས་འབྱུང་བ་ཡིན་ནོ།། །། ༈ །ཡང་རྒྱལ་བ་ཡང་དགོན་པས་སྔགས་བཟླ་བའི་སྔ་རོལ་ཏུ། ཨོཾ་རུ་ཙི་ར་མ་ཎི་པྲ་ཝརྟ་ཡ་ཧཱུྂ་ཕཊ། ཅེས་པ་བདུན་དང༌། རྟེན་འབྲེལ་སྙིང་པོ་ལན་གསུམ་གྱིས་ཕྲེང་བ་བྱིན་གྱིས་བརླབས་ནས་བཟླས་པ་ལ་འཇུག །ཕྲེང་བ་ས་རྗེན་ལ་རེག་ཏུ་མི་གཞུག

།མི་ལག་མི་བརྒྱུད། གསང་བའི་ཕྲེང་བ་མི་ལ་མི་སྟོན་པ་ཡིན། ཕྲེང་ཐག་དགུ་སྒྲིལ། མདོ་འཛིན་ཉིས་བརྩེགས་བྱའོ། །ཕྲེང་བ་གཅིག་ལ་མི་འདྲ་བ་མང་པོ་བརྒྱུས་ན་རྟེན་འབྲེལ་ལ་མི་ཤོང༌། ཕྲེང་བ་ལ་མགྲོན་བུ་བཏགས་ན་རྒྱགས་ལ་གཟན། བཟླས་པ་ཅི་ཙམ་བྱེད་པའི་རིང་མི་ཚིག་གིས་བར་མ་ཆོད་པར་བྱ། ཁྱད་པར་བསྙེན་པའི་དུས་མི་ཚིག་གིས་བར་མ་ཆོད་པར་བྱ། མི་ཚིག་གིས་བར་ཆོད་ན་དེ་བཟླས་པའི་གྲངས་སུ་མི་ཐེ། བདུད་རྩིའི་རིལ་བུ་ལྕེ་ཐོག་ཏུ་བཞག །མཆིལ་མ་ཕྱིར་མི་དོར། མཚོན་རྩེ་ཁར་མི་གཞུག །གཞན་ལ་བྱིན་རླབས་བྱེད་པ་དང་སེར་བ་སྲུང་བ་སོགས་ལྷག་པའི་ལྷའི་རྩ་སྔགས་ཀྱིས་མི་བྱེད་པ་ཡིན། ཡི་དམ་གཙོ་བོ་འདི་ལ་བྱེད་པ་གསང་དགོས་པ་ཡིན། སྔགས་བཟླས་པའི་མཇུག་ཏུ། ཨོཾ་ཨ་ཨཱཿཧ་ཀྵ་ཧཱ་སྭཱ་ཧཱ་གྲུབ་པར་གྱུར་ཅིག ༑ཅེས་ལན་གསུམ་བཟླས་པས་སྔགས་མྱུར་དུ་འགྲུབ་པ་དང་ཆད་ལྷག་གི་ཁ་སྐོང་བ་ཡིན་ནོ། །ཡི་དམ་མང་པོ་ཡོད་ན་ལྷ་གཅིག་ཏུ་བསྡུ་བའི་མན་ངག་ནི། ཐོག་མར་རང་གི་རྩ་བའི་ཡི་དམ་དེའི་མངོན་རྟོགས་བསྒོམ། བཟླས་པ་ཚར་བ་དང༌། དེའི་ཐུགས་ཀ་ནས་འོད་འཕྲོས་པས་ཡི་དམ་གཞན་དེ་སྤྱན་དྲངས་རང་ལ་བསྟིམ། དེའི་བཟླས་པ་བྱ། དེ་ལྟ་བུ་ཡི་དམ་དུ་ཡོད་ལ་བྱ། ཚར་བ་དང་བུམ་པ་གཅིག་ནས་ནོར་བུ་དུ་མ་འདོན་པ་བཞིན་ལྷ་ཐམས་ཅད་རང་གི་ཞལ་ལམ་ཐུགས་ཀ་ནས་རིམ་གྱིས་བཏོན་ལ་མདུན་གྱི་ནམ་མཁར་བཞུགས་པ་ལ་མཆོད་གཏོར་འབུལ། བསྟོད་ནས་གཤེགས་སུ་གསོལ། རང་རྩ་བའི་ཡི་དམ་གྱི་ངང་ནས་སྤྱོད་ལམ་བྱའོ། །འདི་ནི་ལྷ་ཐམས་ཅད་གཅིག་ཏུ་བསྡུ་བའི་མན་ངག་ཡི་དམ་ཐམས་ཅད་ཀྱི་བྱིན་རླབས་དང་སྔགས་ཐམས་ཅད་ནུས་པ་གཅིག་ཏུ་འདུ། དངོས་གྲུབ་མྱུར་དུ་འཐོབ་པའི་གདམས་པའོ། །ཇི་སྐད་དུ། བདེ་གཤེགས་གཅིག་སྒོམ་རྒྱལ་བ་ཀུན་གྱི་ངང༌། །ཞེས་པའི་དོན་ནོ། །འདི་ཌོཾ་བྷི་པའི་མན་ངག་གོ་ཞེས་རྒྱལ་བ་ཡང་དགོན་པས་གསུངས་སོ།། །། ༈ །པཎ་ཆེན་ཤཱཀྱ་ཤྲཱིས། དུས་མཆོད་ཆེན་པོ་བཞི་ལ་ནི། །བྱེ་བ་ཕྲག་བརྒྱའི་འགྱུར་དུ་གསུངས། །ཞེས་སོ།།་་༌།།

༈ །རྡོ་རྗེ་རྩེ་མོའི་རྒྱུད་ལས། རུ་རཀྴ་ཡིས་བྱེ་བ་གཉིས། །པདྨས་བྱེ་བ་བརྒྱད་དུ་འགྱུར། །པུ་ཏྲོ་ཛི་བ་་་་་་བོད་སྐད་ལ་བུའི་འཚོ་བ་ཟེར་སྐད་དོད་འདི་ཟུར་ཆག་པ་དེང་སང་བོ་དྷི་ཙིར་གྲགས་ཞེས་སྐྱོ་སྟོན་གྱིས་གསུངས། གྲངས་མེད་དོ༑ ༑ཞེས་སོ།། །། ༈ །ནོར་བུ་རྒྱས་པའི་གཞལ་མེད་ཁང་གི་གཟུངས་ལས། ཨོཾ་རུ་ཙི་ར་མ་ཎི་པྲ་ཝརྟ་ཡ་ཧཱུྂ་ཕཊ། འདི་བགྲང་ཕྲེང་ལ་ལན་བདུན་བཏབ་ནས་བཟླས་ན་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་སྙིང་པོ་བྱེ་བ་ཕྲག་བརྒྱ་སྟོང་སྙེད་བཟླས་པར་འགྱུར་རོ། །ཞེས་གསུངས་སོ།། །། ༈ །སྲིད་པའི་གཏེར་ཁྱིམ་ལས། སྒྲུབ་པ་གང་བྱེད་ཀྱང་གཞན་གྱི་ཕྱེ་ཕུད་བསྲུང༌༑ འབག་བཙོག་རྣམས་བསྲུང༌། དམེ་ཡུགས་མི་གཙང་བ་རྣམས་བསྲུང༌། གཞན་དང་ཁ་མི་བསྲེ། ནང་འཁོན་མི་བྱ། རང་གི་གོས་མི་ལ་མི་བཀོན། རང་གི་ལུས་དང་ཕོར་སྡེར་མི་བཀྲུ༑ ཡུགས་ས་མོ་དང་མི་ཉལ། སྐྲ་དང་སེན་མོ་མི་བྲེག །གདན་མི་སྤྲུག །ཁྱི་ཕག་མི་གཏང༌། ཁྱི་ལ་ཟན་ཟ་འཕྲོ་མི་སྟེར། སྨྲ་བཅད་དམ་དུ་བྱ། མཚམས་གཡོག་བུད་མེད་ལ་མི་འཆོལ། གྲིབ་ལ་འཛེམ་པར་གཅེས་སོ། །རྩ་བའི་བླ་མ་མ་གཏོགས་པ་གཞན་ལ་ཕྱག་མི་འཚལ། རང་གི་གྲིབ་མ་ལ་འགོང་དུ་མི་བཅུག །དམ་ཚིག་འདི་རྣམས་བསྲུང་ན་མཐུ་དང་ནུས་པ་ལྡན་པར་འབྱུང་ངོ༌༑ ༑ཞེས་གསུངས་འདུག་གོ། །། ༈ །ཡང་བླ་མ་དགོངས་པ་འདུས་པའི་ཨོ་རྒྱན་གྱི་ཞལ་གདམས་དམར་ཁྲིད་དོན་བསྡུས་ཐུགས་ཀྱི་ཕྲེང་བར། དེའང་སྒྲུབ་པ་མ་ཐོན་གྱི་བར་དུ་གཞན་གྱི་གོས་མི་གྱོན། གྲིབ་འཇུག་སྒྲུབ་པ་གཡེལ་ལ་འཆོར་བ་ཡིན། ཟས་བཟང་ཐལ་ན་ཉོན་མོངས་པའི་དབང་དུ་འགྲོ། ངན་ན་ལུས་སྟོབས་ཉམས་ནས་དཀའ་ཐུབ་མི་ནུས་པས་བཟང་ངན་སྙོམས་ཤིང་ཚོད་ཟིན་པར་བྱ༔ དམ་ཉམས། ཡུགས་ས། དམེ་པོ། རྐུན་མ། སྡོམ་ཤོར་ལ་སོགས་པའི་ཉམས་གྲིབ་ཅན་དང་༔ གདོན་ཆེན་གྱི་ལག་ནས་བྱུང་བའི་ཟས་མི་ཟ༔ དེ་ཟོས་ན་སྒྲུབ་པ་ཁ་འགྱང༌༑ མཐར་མི་ཕྱིན་པར་བར་ཆད་འབྱུང་བ་ཡིན༔

མལ་གྱི་སྟན་མི་སྤོ༔ སྒྲུབ་པ་དང་དམ་བཅའི་ཚད་མ་ཐེམས་པར་སྟན་སྤོས་སམ། མལ་སྤོས་ན་དྲོད་རྟགས་གཡེལ་བ་དང༌། གློ་བུར་ཡེ་འདྲོག་འབྱུང་༔ གཞན་གྱི་སྲུང་སྐྱོབ་བྱས་ན་ནུས་པ་ཉམས་པས་གཞན་གྱི་སྲུང་སྐྱོབ་དང་འདྲེ་རྡུང་མི་བྱ༔ གོས་དྲེག་པ་ཅན་དང་ལུས་མི་བཀྲུ༔ དངོས་གྲུབ་ཡལ་ནས་འགྲོ་བ་ཡིན༔ སྐྲ་སེན་དང་ཁ་སྤུ་བྲེག་ན་སྔགས་ཀྱི་ངར་ཉམས་པ་ཡིན་པས་མི་བྲེག༔ མཚམས་ཁུངས་ནས་ཆོས་མི་འཆད༔ གྲུབ་རྟགས་མི་ཐོན་པ་ཡིན༔ དམ་བཅའི་ཁས་ལེན་ཡུན་རིང་པོ་བྱེད་ཅེས་དུས་གཅིག་ལ་མི་བྱ། བདུད་འཇུག་པ་ཡིན་པས་བསྲིང་ཞིང་བྱ༔ གཞན་དང་ངག་འདྲེས་ན་སྔགས་གྲོས་སུ་མི་འདོད་པས་སྨྲ་བ་བཅད། གསང་སྔགས་རྡོ་རྗེ་ཁྲོ་བོའི་བཟླས་པ་རྣམས་སྐད་གསང་མཐོན་པོར་བཀླགས་ན་ནུས་པ་ཉམས་ཤིང་མི་མ་ཡིན་པ་པ་འཕྲའུ་སྐྲག་ནས་དངངས་ཤིང་བརྒྱལ་བར་འགྱུར་བས་ཤབ་ཤུབ་ཏུ་དག་པར་བཟླ། གན་རྐྱལ་དུ་ཉལ་ནས་ཕྲེང་བ་བྲང་གི་སྟེང་དུ་འདྲེན་ཞིང་བཟླས་པ་བྱས་ན་རང་གིས་རང་མནན་པ་ཡིན༔ ལར་ལུས་དྲང་པོར་གནས་ན་རྩ་དྲང་པོར་གནས༔ རླུང་དྲང་པོར་འགྱུ༔ ལུས་རིག་གཉིས་ཟུང་འབྲེལ་ཡིན་པས་རླུང་དྲང་པོར་འགྱུ་ན༔ རིག་པ་གང་ལ་གཏད་པའི་དམིགས་པ་དང་ཏིང་ངེ་འཛིན་ལས་སུ་རུང་བའི་དགོས་པ་ཡོད༔ ལུས་གནད་བསམ་གཏན་གྱི་ཆོས་བདུན་ལ་སོགས་པ་ཤིན་ཏུ་གལ་ཆེ་ལ། ཕུ་མི་གདབ༔ མཆིལ་སྣབས་བསད་ཟློག་གི་དུས་མ་གཏོགས་ཕྱིར་མི་དོར༔ སྔགས་ལ་སེལ་འཇུག༔ ངག་གནོན་དུ་འགྱུར་བས་མཆིལ་སྣབས་འགྲིམ་ལམ་སར་མི་དོར༔ ཉིན་པར་གཉིད་མི་ཉལ། འདི་ལ་སྐྱོན་གྱི་རྣམ་གྲངས་ཤིན་ཏུ་མང་བས་ཅི་ནས་ཀྱང་རྣམ་པ་ཐམས་ཅད་དུ་སྤང༔ སྒྲུབ་པ་མ་ཐོན་གྱི་བར་དུ་བྱ་བྱེད་རྣམ་གཡེང་ལུས་ངག་ཡིད་གསུམ་རབ་ཏུ་འཁྲུགས་ཤིང་གཟིང་བའི་ལས་མི་བྱ་བར་གང་ཡིན་པའི་སྒྲུབ་པ་དེ་ཉིད་ལ་འབད་དེ་མཐར་དབྱུང༔ གྲུབ་རྟགས་བཟང་ངན་ཆོ་འཕྲུལ་གྱི་རྣམ་པ་ཅི་བྱུང་ཡང་དགའ་བ་དང་མི་དགའ་བའི་བླང་དོར་གྱི་བརྟག་དཔྱད་གང་ཡང་མི་བྱེད་པར་རྣལ་འབྱོར་པའི་བློ་རང་མལ་དུ་ཕབ་ལ་སྒྲུབ་པ་ནར་གྱིས་བསྲིང༔

དཀའ་ཐུབ་དང་སྒྲུབ་པ་ཐོན་ནས་གཏང་རག་གི་མཆོད་པ་ཡང་རིམ་པས་གཏང་ངོ༔ མཚམས་གློད་ནས་ཀྱང་ཞག་འགའི་བར་དུ་མཚམས་རྗེས་སྲུང་ཞིང་གྲོང་ཡུལ་སོགས་སུ་མི་འཁྱམ། རང་གི་མལ་དུ་ཞག་གསུམ་གྱི་བར་དུ་མི་གཞན་མི་ཉལ༔ སྒྲུབ་རྗེས་དམ་ཚིག་མི་གཅིག་པའི་མིས་མི་མཐོང་བར་བྱ༔ སྒྲུབ་རྫས་གཞན་ལ་མི་སྟོན༔ དངོས་གྲུབ་ཀྱི་རྫས་མི་ལ་མི་སྦྱིན༔ རང་གིས་ལོངས་སྤྱད༔ སྒྲུབ་པའི་དབུ་བཙུགས་ནས་མཇུག་མ་ཐོན་གྱི་བར་ཅི་བྱུང་ཡང་མཚམས་ཧུར་འདོན་མི་བྱ༔ བར་ཆད་ཀྱི་བདུད་ཡིན་པས་ངོས་བཟུང་ལ་རྐྱེན་ཁར་མི་གཏང་༔ ལར་བསྙེན་སྒྲུབ་ལ་བརྩོན་པའི་རྣལ་འབྱོར་པས་སྤྱོད་ལམ་གང་བྱུང་མི་བྱ༔ ཟས་ཅི་རྙེད་རྙེད་མི་ཟ༔ གོས་དྲེག་པ་ཅན་དང་སྐྱི་བེམ་ལ་སོགས་གྲིབ་ཅན་མི་གྱོན༔ གར་ཐོད་ཐོད་དུ་མི་ཉལ༔ ཟག་པ་མིས་མཐོང་བ་དང༌། འགྲིམ་ལམ་དུ་མི་འདོར། བརྟུལ་ཞུགས་ཀྱི་སྤྱོད་པ་དུས་མ་ཡིན་པར་མི་བྱ་བ་ལ་སོགས་པ་སྟེ༔ རྣམ་པ་ཐམས་ཅད་དུ་སྤྱོད་ལམ་ལ་ཤིན་ཏུ་ཞིབ་པ་གཙོ་ཆེ། སྤྱིར་བདེ་བར་འདོད་ན། དང་པོ་དཀའ་ཐུབ་ལ་སོགས་པ་བརྟུལ་ཞུགས་ཀྱིས་ཐོག་དྲངས་ནས་ཉི་ནུབ་ཐུན་གྱི་ཆ་བགོས་ཏེ༔ ཉམས་ལེན་སྲང་ལ་གཅུར་ན་བདེ༔ ཡུན་རིང་བར་ཡོང་བ་ཡིན་པས་སེམས་ལ་ཞོག །ཅེས་དང༌། དེ་ཉིད་ལས། གདམས་པ་མ་ཉམས་པ་དེ་རྒྱུད་ལ་ལེན་ཙ་ན་རྒྱུན་དུ་ངག་གི་མཚམས་སྨྲ་བ་གཅོད་པ་གལ་ཆེ༔ གཡེང་བ་རྣམས་ཀྱི་ནང་ནས་ཆེ་བ་དེ་སྨྲ་བ་མང་བ་ཡིན་པས༔ ལོང་གཏམ་དབ་དིབ་དགེ་སྦྱོར་གྱི་སད་ཡིན༔ སྨྲ་བཅད་བྱས་ན་མཚམས་ཀྱི་ནང་ནས་མཆོག་དམ་པ་སྟེ༔ ལུས་ཚོང་འདུས་ན་འདུག་ཀྱང་མི་ལྟོའོ༔ དཀའ་ཐུབ་ཇི་ཙམ་བྱེད་ཀྱང་སྨྲ་བཅད་ནུས་ན་ཤིན་ཏུ་ལེགས༔ དེ་ཙམ་མ་གྲུབ་ཀྱང་དགེ་སྦྱོར་གང་དང་གང་གི་ཐུན་ཚད་མ་ཐེམས་ཀྱི་བར་དུ་སྨྲ་བཅད་ཅི་ནས་ཀྱང་བྱེད་དགོས༑ གང་བྱེད་པའི་དགེ་སྦྱོར་ལ་སྨྲ་བ་བཅད་དེ། གཞན་ཚིག་གིས་བར་མ་ཆོད་པར་བྱས་ན༔ ངག་ལ་ནུས་པ་འབྱུང་ཞིང་མྱུར་དུ་འགྲུབ་པ་ཡིན༔ ལར་ཆོས་ཀྱི་བྱ་བ་མ་ཡིན་པའི་སྨྲ་བ་མང་བ་ལ་དགོས་པ་མེད་ཅིང་༔

སྨྲ་བ་བཅད་ནས་བཟླས་བརྗོད་ལ་སོགས་པ་ངག་གི་སྒོ་ནས་བྱང་ཆུབ་སྒྲུབ་པའི་བྱ་བ་མ་བྱས་ན། ལྐུགས་པ་དང་འདྲ་བས་སེམས་ལ་ཞོག །ཅེས་གསུངས༔ ཡང་དེ་ཉིད་ནས། བཟླས་པའི་གྲངས་ཀྱི་ཐུན་ཚད་བཟུང་བ་འདིའང་གལ་ཆེ་སྟེ། དེའང་བཟླས་པ་བྱེད་པའི་ཐུན་གསུམ་མམ་བཞི། ཞག་རེ་ལ་ཐུན་བྱས་ལ་བཟླས་རྐང་རིང་ཐུང་གི་ཚོད་དང་བསྟུན་ནས་ཉིན་ཁྲི་མཚན་ཁྲི༔ ཉིན་སྟོང་མཚན་སྟོང༔ ཉིན་བརྒྱ་མཚན་བརྒྱ་ལ་སོགས་པ་སྟེ། མཐར་ཐུག་ཀྱང་ཉིན་བརྒྱ་མཚན་བརྒྱ་རེ་དམ་བཅའ་བྱས་ཏེ། དེ་མ་གྲུབ་ཀྱི་བར་དུ་ངག་བཅད་ལ༔ མི་ཚིག་གིས་བར་མ་ཆོད་པར་བྱས་པས་བར་གཅོད་མི་འབྱུང་༔ བསྐྱེད་རྫོགས་ཟུང་དུ་འབྲེལ་ཞིང་བསྙེན་སྒྲུབ་ཆུ་བོའི་གཞུང་བཞིན་དུ་འབད་པ་འདི་གདམས་པ་ཉམས་ལེན་ཕྱིན་ཅི་མ་ལོག་པའི་ཁྱད་ཆོས་ཡིན༔ སྒྲིབ་པ་སྦྱོང་བ་དང་༔ ཚོགས་གསོག་པ་དང་༔ བར་ཆད་སེལ་བར་འདོད་པ་དང་༔ དངོས་གྲུབ་རྣམ་གཉིས་མྱུར་དུ་སྒྲུབ་པར་འདོད་པ་ལ་སོགས་པའི་ཡིད་སྨོན་ཐམས་ཅད་ཀྱང་བསྐྱེད་རྫོགས་ཟུང་འབྲེལ་བསྙེན་སྒྲུབ་ཀྱིས་བདེ་བླག་ཏུ་འགྲུབ་པ་ཡིན༔ བསྙེན་སྒྲུབ་ཐམས་ཅད་ཀྱི་ནང་ནས་ཀྱང་བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་སྙིང་པོ་འབྲུ་གསུམ་པོ་འདི་ལ་མ་འདུས་པ་མེད་པས་འདི་ལ་གཡར་དམ་དུ་བྱ་བའམ༔ བཟླ་བའི་སྔགས་ཐམས་ཅད་ཀྱི་དབུ་ལ་བཏགས་པས་བྱིན་རླབས་ཤིན་ཏུ་ཆེའོ༔ ལར་ཐིགས་པ་བསགས་པས་རྒྱ་མཚོར་འགྱུར་བ་ཡིན༔ མཆུ་མི་སྡོད་པར་སྔགས་འབྲུ་རེ་རེ་ཙམ་ནས་ཀྱང་རྒྱུན་དུ་གསོག་པ་གལ་ཆེ་ཞིང་༔ དུས་ཚོད་གཅིག་ན་འགྲུབ་རྒྱུ་གཅིག་འབྱུང་བས་སེམས་ལ་ཞོག །ཅེས་གསུངས།། །། ༈ །ཡང་འཇམ་དཔལ་རྩ་བའི་རྒྱུད་ཀྱི་ལེའུ་བཅུ་གཉིས་པར། དང་པོ་རུཀྴ་་་་་་དག་ཡིན་ཏེ༔ ཨིནྡྲཀྵ་ནི་་་་་་འབྲིང་གཉིས་པ་ཡིན། ཐ་མ་བོ་དྷི་ཙི་ཡིན་ལ། །གཞན་ཡང་འབྲས་བུ་ཡོད་་་་་་པའི་ཤིང་ལས་དང་རྗེས་སུ་མཐུན་པ་པའོ། །ཞེས་དང༌། དེ་ཉིད་ལས། ན་མཿསརྦ་བུདྡྷཱ་ནཱཾ། ཨ་ཙིནྟྱརྦུདྡྷ་རཱུ་པི་ཎཾ།

ཏདྱ་ཐཱ། ཨོཾ་ཀུ་རུ་ཀུ་རུ་སརྦ་ཨརྠཱནྟ་སཱ་དྷ་ཡ། སརྦ་དུཥྚ་བི་མོ་ཧ་ནི། ག་ག་ན་པ་ལམྦེ། བི་ཤོ་དྷ་ཡེ་སྭཱ་ཧཱ། སྔགས་འདིས་ཕྲེང་བ་ཐམས་ཅད་ལས་བྱའོ། །སྤྱད་པ་དང་དགུག་པ་དང་བླང་བ་དང་རྒྱུ་བ་ལ་སོགས་པའི་ལས་བྱའོ། །ཞེས་དང༌། དེ་ཉིད་ལས། ཆུ་བོ་དག་ནི་དྲི་མེད་པའི། །ཆུ་གཙང་དག་གིས་ཁྲུས་བྱ་ཞིང༌། །ཕྲེང་བ་རྗེས་སུ་བླངས་ནས་ནི། །བ་ཡི་རྣམ་ལྔས་རབ་ཏུ་བཀྲུ། །དྲི་ཞིམ་དག་གིས་རྗེས་བྱུགས་ནས། །རབ་ཏུ་སྔགས་ལ་འབད་པ་ཡིས༑ ༑ཉེ་རེག་བྱས་ནས་བཟླས་པར་འཇུག །ཅེས་ཐོག་མ་ཉིད་ནས་ཆུ་གཙང་གིས་རང་གི་ཁ་ལག་བཀྲུས་ནས༔ དེ་རྗེས་ཕྲེང་བ་བའི་རྣམ་ལྔས་བཀྲུས། དྲི་བཟང་བྱུགས་ལ་གོང་གི་ཕྲེང་བ་ལྷག་གནས་ཀྱི་སྔགས་བརྒྱའམ་ཉེར་གཅིག་སོགས་བཟླས་ལ་ཕྲེང་བ་ལ་བཏབ། དེའི་རྗེས་རང་ཉེ་རེག་བྱས་ནས་བཟླས་པ་གང་བྱེད་ལ་འཇུག་པར་གསུངས་སོ༔ ཡང་དེ་ཉིད་ལས། རུ་རཀྴ་དང་བོ་དྷི་ཙི༑ ༑ཨིནྡྲཀྵ་ཡི་འབྲས་བུ་ཉིད། །རྟག་ཏུ་ལུང་ཐང་མཛེས་པ་དང༌། །གཞན་ཡང་འབྲས་བུ་ཡོད་པ་དག །འབད་པ་ཡིས་ནི་ཕྲེང་བ་བྱ། །ཞེས་སོ། །འཇམ་པའི་དབྱངས་ལ་ལྷག་པའི་ལྷར་འཛིན་པ་དག་གིས་ནི་ཕྲེང་བ་ལྷག་གནས་འདི་ཉིད་སྐབས་སུ་བབ་པར་མངོན་ནོ།། །། ༈ །ཡང་བསྙེན་སྒྲུབ་ལས་སྦྱོར་གྱི་སྐབས་སྨྲ་བཅད་དགོས་པའི་རྒྱུ་མཚན་ནི། ཟླ་གསང་རྩ་རྒྱུད་ཀྱི་ཡང་གསང་དྲག་པོའི་ལེའུ་བཅུ་གསུམ་པ་ལས། རྣལ་འབྱོར་ནང་ལ་གཏམ་ཟེར་ན། །ལག་གི་བརྡ་ཡིས་བརྡ་བར་བྱ། །སྐོམ་དང་ཟ་བར་འདོད་པའི་ཚེ༔ ལག་གི་བརྡ་ཡིས་བླང་བར་བྱ། །སྨྲས་ན་རྣལ་འབྱོར་རང་དོན་ཟད། །དེ་ཡི་ཕྱིར་ན་ལག་བརྡ་བྱ། །ཞེས་གསུངས་པའི་ཕྱིར་རོ། །ནཱ་རོ་པས་མཛད་པའི་སྔགས་ཀྱི་མིག་གོ། །། ༈ །རྒྱ་གར་སྐད་དུ། ཡོ་ག་མནྟྲོ་པ་དེ་ཤ། བོད་སྐད་དུ། རྣལ་འབྱོར་པས་སྔགས་བཟླ་བའི་མན་ངག །རྡོ་རྗེ་འཛིན་པ་ལ་ཕྱག་འཚལ་ལོ། །གང་ཞིག་རྣལ་འབྱོར་པ་རྣམས་ཀྱིས། །སྔགས་ཀྱི་ནུས་པ་སྐྱེ་འདོད་པས། །སྔགས་ཀྱི་སྤྱོད་ལམ་འདི་བྱ་སྟེ། །རྣལ་འབྱོར་སྔགས་པས་སྔགས་བགྲང་ཚེ། །དམ་ཚིག་ཉམས་པའི་མི་དག་དང༌། །ནམ་ཡང་ཁ་འཕྲོ་མི་བསྲེ་ཞིང༌། །སྡིག་པ་ཅན་གྱི་གོས་མི་གྱོན། །ཁམས་མི་བདེ་བའི་སྐབས་སུ་ནི། །ངལ་གསོ་ཁམས་བསང་ཆོས་ཉིད་བསྒོམ། །དད་པ་མེད་དང་ལེ་ལོ་སྤང༌། །མ་མོས་ཉལ་སྔགས་བཟླ་བ་སྤང༌། །བཟའ་བ་ཟ་ཞིང་སྔགས་ཟློས་སྤང༌། །བཏུང་བ་འཐུང་ཞིང་སྔགས་ཟློས་སྤང༌། །ཁ་མ་བཤལ་བར་སྔགས་ཟློས་སྤང༌། །བསམ་པ་མེད་པར་སྔགས་ཟློས་སྤང༌། །ལྷ་མ་གསལ་བར་སྔགས་ཟློས་སྤང༌། །གཉིད་ཀྱི་དབང་དུ་གྱུར་པ་སྤང༌། །གསལ་ཞིང་སྔགས་སྒྲ་ཆེ་བ་སྤང༌། །ཞི་བའི་དུས་སུ་དྲག་པོ་སྤང༌། །དྲག་པོའི་དུས་སུ་ཞི་བ་སྤང༌། །དབང་གི་དུས་སུ་ཞི་བ་སྤང༌། །སྔགས་བཟླས་གཞན་དུ་སྤེལ་བ་སྤང༌། །སྒྲུབ་སྔགས་འཇམ་ཞིང་བཟླ་བ་སྤང༌། །རླུང་ཁ་ཆེན་པོ་ཆུ་ཆེན་འགྲམ། །དྲག་སྔགས་ཟབ་མོ་མི་བཟླའོ། །སྔགས་ཀྱི་ཡིག་འབྲུ་འཁྱར་བ་སྤང༌། །དགྲ་གདོན་ནད་ལ་སོགས་པ་ལ།

།ནུས་པ་ཡོངས་རྫོགས་དམིགས་པ་སྤང༌༑ ༑སྣོད་མིན་དག་ལ་སྤེལ་མི་བྱ། །གསང་སྔགས་གྲོང་ཡུལ་དག་ཏུ་སྤང༌། །ཀྲྀ་ཡ་ལ་སོགས་སྔགས་རྣམས་དང༌། །འབྲས་བུ་དམན་པའི་སྔགས་ལ་སོགས། །ཕ་མ་གཉིས་མེད་མ་གཏོགས་རྒྱུད། །གཞན་ལ་ཤ་ཆང་བུད་མེད་དང༌། །སྒོག་པ་སོགས་སྤང་གཙང་སྦྲ་བྱ། །འཕྲལ་གྱི་ནུས་པ་འདོད་པ་ལ། །སྨྲ་བཅད་གྲངས་དང་བཅས་པ་འདོན། །བླ་མེད་དངོས་གྲུབ་འདོད་པ་ལ༑ ༑གཞུང་བཞིན་རྟགས་རྫོགས་བར་དུ་འདོན། །ཕྱག་རྒྱ་ཆེན་པོ་འདོད་པ་ལ། །དེ་ཉིད་གསུམ་གསལ་ཡུན་དུ་འདོན། །ནུས་པ་མྱུར་དུ་སྐྱེ་འདོད་ན། །སྨྲ་བ་བཅད་བཟླས་དངོས་གྲུབ་འཕེལ། །ལོ་གཅིག་རང་གར་བཟླས་པ་བས། །ཟླ་གཅིག་སྨྲ་བཅད་ནུས་པ་ཆེ། །ཡུལ་དུ་ལོ་གཅིག་བསྒྲུབས་པ་བས། །དབེན་པ་ཞག་གཅིག་བསྟེན་པ་ལེགས། །སྒྲུབ་པོ་སྔགས་ཀྱི་རྣལ་འབྱོར་པར༑ ༑གདམས་ངག་ཉེར་གཅིག་འདི་ལྡན་ན། །ཚེ་འདིར་མཆོག་དང་ཐུན་མོང་འགྲུབ། །སྔགས་བཟླ་བའི་མན་ངག་སློབ་དཔོན་ཆེན་པོ་ནཱ་རོ་པས་མཛད་པ་རྫོགས་སོ། །པཎྜི་ཏ་དེ་ཉིད་དང་ལོ་ཙཱ་བ་མར་པ་ཆོས་ཀྱི་བློ་གྲོས་ཀྱིས་བྱང་པུཥྤ་ཧ་རིའི་དགོན་པར་བསྒྱུར་ཅིང་ཞུས་ཏེ་སྒོམ་སྒྲུབ་ཀྱིས་གཏན་ལ་ཕབ་པའོ།། །། ༈ །གཞན་ཡང་འདི་ལྟ་སྟེ། ནུས་པ་མི་འཛད་པར་བྱེད་ན་གང་བསྒྲུབས་ཀྱི་སྔགས་གཤམ་དུ་རྟེན་འབྲེལ་སྙིང་པོ་བཏགས་ནས་བདུན་ཕྲག་གཅིག་སྒྲུབ་བོ། །ཡང་གཞན་ལ་དབང་བསྐུར་མང་པོ་བྱས་པའམ། སྲུང་བ་བྱས་སམ། ཟློག་པ་བྱས་སམ༑ འདྲེ་རྡུང་བྱས་པ་སོགས་ཀྱིས་ནུས་པ་ཉམས་འགྲོ་བས་དེ་གསོ་ན། ཡི་དམ་ལྷའི་བསྙེན་པ་སོར་བཙུད་ལ། བུམ་ཆུར་རྟེན་འབྲེལ་སྙིང་པོའི་གཟུངས་སྒྲུབ་བྱས་ལ་ཁྲུས་བྱའོ། །ཡང་དུས་མིན་འཆི་བ་ཟློག་པ་དང༌། སྔགས་ཀྱི་ནུས་པ་མི་ཡལ་ཞིང་བྱིན་རླབས་ཆེ་བར་བྱེད་ན། སྒོམ་སྒྲུབ་ཐམས་ཅད་ཀྱི་ཐོག་མར་ཨཱ་དི་ཀཱ་དི་ཚར་གསུམ་བཟླས་རྗེས་སྒོམ་སྒྲུབ་ལ་འཇུག །ཐུན་མཐར་རྟེན་འབྲེལ་སྙིང་པོ་གསུམ་མམ། ལྔའམ། བདུན་བཟླས་ན།

ནུས་པ་བརྟན་པའི་རབ་གནས་སུ་འགྲོ་བ་ཡིན་ནོ། །ཡང་གྲངས་ནི། བརྒྱ་རྩ་དགོས་ན་གཅིག་མ་ཚང་བའམ། སྟོང་རྩ་ལ་བརྒྱ་མ་ཚང་བའམ། ཁྲི་ཁྲག་ལ་སྟོང་མ་ཚང་བ་སོགས་ནི་རྒྱུན་ཆད་པ་ཞེས་ཤིན་ཏུ་ངན་པས་གྲངས་ལས་ལྷག་གམ་མ་ཆད་པ་ཤིས་སོ།། །། ༈ །ཡང་སྔགས་རྣམས་བཟླ་བའི་ཚེ། ཉལ་ནས་མ་ཡིན་ལངས་ནས་མིན། །རྒོད་ཅིང་མ་ཡིན་འཆག་ཅིང་མིན། །བཟའ་བཏུང་དང་ནི་བསྲེས་པ་དང༌། །འབགས་ཆག་མ་བླང་བཟླ་བ་མིན། །གོས་གདན་སྤྲུག་སོགས་བྱ་བ་མིན། །ཞེས་སོ།། །། ༈ །ཡང་ཐུན་སོ་སོའི་མཐར། བདག་གིས་ཐུན་འདི་ལ་བསྙེན་གྲངས་བརྒྱ་སྟོང་སོགས་ཆེ་གེ་མོ་བཏོན་པའི་དགེ་བའི་རྩ་བ་འདི། ལྷག་པའི་ལྷ་མཆོག་ཆེ་གེ་མོ་ཁྱེད་ལ་འབུལ་བར་བགྱིའོ། །དེ་ཕུལ་བའི་མཐུ་ལ་བརྟེན་ནས་སེམས་ཅན་ཐམས་ཅད་ཀྱི་དོན་དུ་བདག་གི་ཚེ་འཁོར་བ་ཐོག་མེད་ནས་ད་ལྟའི་བར་གྱི་སྒྲིབ་གཉིས་བག་ཆགས་དང་བཅས་པ་བྱང་ཞིང་དག་པ་དང༌། མཆོག་རྡོ་རྗེ་འཛིན་པའི་གོ་འཕང་ཐུན་མོང་ཕྲིན་ལས་རྣམ་བཞིའི་དངོས་གྲུབ་ད་ལྟ་ཉིད་དུ་འགྲུབ་པར་མཛད་དུ་གསོལ། དཀོན་མཆོག་གསུམ་གྱི་བཀའ་བདེན་པ་ཆེན་པོས་བདེན་པ་འདི་འགྲུབ་པར་གྱུར་ཅིག །ཅེས་དང༌། རྟེན་འབྲེལ་སྙིང་པོ་ཅི་མང་བཟླའོ།། །། ༈ །ཡང་སྔགས་ཕྲེང་རྡོག་གི་གྲངས་སུ་བརྩི་བའི་སྐབས། མི་དང་གཏམ་ཤོར་ན་ཕྲེང་རྡོག་བཞི། གློ་ལུ་ན་ལྔ། གླལ་ན་གསུམ། སྦྲིད་པ་བྱུང་ན་བཅུ། མཆིལ་མ་དོར་ན་གཅིག་རྣམ་གྲངས་སུ་མི་བརྩི་བར་སླར་ལྡོག་གོ། །། ༈ །ཡང༌། རྟེན་གཏོར་ཁྱི་ལ་ཤོར་བ་དང༌། མལ་སྟན་ནམ་མཁའི་མཐོངས་སུ་སྤྲུག །རྭ་དང་རུས་་་་་་ཐོད་ཕྲེང་མ་གཏོགས་པའི་ཕྲེང་བར་བགྲང༌། །འདི་ནི་ལྷ་སྒྲུབ་ཞུད་པས་སྤོངས། །ཞེས་ཀྱང་འབྱུང་ངོ།། །། ༈ །ཡང་རྡོ་རྗེ་དཔོན་སློབ་ནི། །དུས་ཆེན་བཞི་པོ་གང་རུང་དུས། །དགེ་བ་འབུམ་དུ་རྒྱལ་བས་གསུངས། །ཤེར་སྙིང་ཚར་གཅིག་བཏོན་པ་ན། །འབུམ་ཚར་ཉི་ཤུ་བཏོན་པར་འགྱུར། །ཚུལ་ཁྲིམས་ལྡན་པའི་དགེ་སློང་ནི། །གཅིག་ལ་གདན་གནོན་བཤོས་དྲངས་ན༑ ༑དགེ་སློང་ས་ཡ་བརྒྱ་ཕྲག་ལ། །འཚོ་བ་ཕུལ་བའི་བསོད་ནམས་འཐོབ། །ཅེས་གསུངས།

པཎ་ཆེན་ཤཱཀྱ་ཤྲཱིས། དུས་ཆེན་བཞི་དང་ཐ་མལ་པའི། །ཁྱད་པར་སིལ་བུ་མྱང་འདས་ལས༑ ༑ས་ཡ་ཕྲག་བརྒྱའི་འགྱུར་དུ་གསུངས། །ཉི་མ་གཟའ་ཡིས་ཟིན་པའི་དུས། །བྱེ་བ་ཕྲག་ནི་འབུམ་འགྱུར་ཏེ། །ཟླ་བར་བྱེ་བ་བདུན་འགྱུར་རོ། །དུས་ཆེན་བཞི་པོར་ཉི་ཟླ་བཟུང༌། །དེ་དག་བསོད་ནམས་ཁྱད་པར་འཕགས། །ཞེས་གསུངས། ཆག་ལོ་ཙཱ་བས། དུས་ཆེན་བཞི་ལ་ནས་རྡོག་གཅིག་སྦྱིན་པར་བཏང་ན། ནས་རྡོག་ས་ཡ་ཕྲག་བརྒྱར་འགྱུར། དེ་ནས་ཁལ་དུ་བསྡོམས་ན། ཁལ་བདུན་བརྒྱ་དང་བྲེ་བཅུ་བདུན་ཕུལ་བཞི་ཁྱོར་བ་བཞི་འོང༌། ཞེས་གསུངས། ཡང་མཁས་གྲུབ་ཆོས་རྗེ་དགེ་ལེགས་དཔལ་བཟང་པོས། ལྷ་གང་ཡིན་ཡང་ཚིག་མགོ་མཇུག་ཚང་བ་གྲུབ་རྗེས། བགྲང་ཕྲེང་ལ་ཐུན་རང་རང་གི་ལུགས་ཀྱི་གསུང་རྡོ་རྗེར་བསྐྱེད་ལ་ཡེ་ཤེས་པ་བཞུགས་ནས་བཟླས་པའི་མཐར་ཐུག་པ་བྱས་རྗེས་ལྷ་ཡོངས་སུ་གྱུར་པ་བགྲང་ཕྲེང་གི་རྣམ་པའམ། གཤིན་རྗེ་སོགས་ལ་ཁྲག་འཛག་པའི་མགོ་བོར་བལྟས་ལ། རང་རང་གི་སྤྲོ་བསྡུའི་དམིགས་པ་ཇི་ལྟར་བཤད་པ་ལྟར་གསལ་བཞིན་པས་སྨྲ་བཅད་བྱས་པའི་བཟླས་པ་ཇི་ཙམ་གྲུབ་པ་རྣམས་བསྙེན་པའི་གྲངས་སུ་རྩི་བས་གྲངས་འཛིན་ལ་བགྲང་ལ། ཐུན་མཚམས་དང༌། བཟའ་བཏུང་དང༌། གཏམ་གླེང་བ་སོགས་དང༌། འགྲོ་བའི་ཚེ་བཟླས་པའི་སྔགས་རྣམས་བསྙེན་པའི་གྲངས་སུ་མི་བགྲང་ལ། འོན་ཀྱང་བར་ཆད་སྲུང་བ་དང༌། ངག་ནུས་པ་སྐྱེད་པ་དང༌། ལྷའི་ཐུགས་རྒྱུད་བསྐུལ་བ་དང༌། ཆད་ལྷག་ཁ་འགེངས་པ་སོགས་ཀྱི་སླད་དུ་བཤང་གཅི་འདོར་བའི་སྐབས་ཚུན་ཆད་དུ་སྔགས་བཟླ་བ་གལ་ཆེ་ལ༑ དེ་རྣམས་བསྙེན་གྲངས་སུ་ནི་མི་བརྩི་གསུངས་པ་ལེགས་ལ། ཕ་བླ་མ་འདིས་ཡི་དམ་བདེ་མཆོག་ལྟ་བུ་བསྒོམས་ནས་སྔགས་དགྱེས་རྡོར་ལྟ་བུ་བཟླ་བ་ནི་ཆེས་ཤིན་ཏུ་མི་འཐད་ལ་དེས་ཐམས་ཅད་ལ་འགྲེ་བར་གསུངས་འདུག་ཅིང་དེ་སོགས་འགའ་ཞིག་གསུངས་འདུག་གོ། །། ༈ །ཡང་སློབ་དཔོན་པདྨས་མཛད་པའི་མན་ངག་གསེར་ཕྲེང་དུ། བསྙེན་པ་ཉེ་སྙིང་དྲོད་ཚད་ཐོབ། །ཚད་དུ་མ་ཕྱིན་སྐྱོར་བ་ཡིན། །ཚད་ལས་འཕགས་པ་ཡོན་ཏན་ཡིན། །བསྙེན་པ་་་་་་བསྙེན་པའི་གྲངས་ནི་བྲེ་བཅུ་ལ་ཟེར་ས་ཡ་གཅིག་ཡིན་དུས་བདུན་ཕྲག་གསུམ་ཡིན་རྟགས་རབ་དངོས་འབྲིང་ཉམས་ཐ་མ་རྨི་ལམ་དུ་གསུངས་འདུག་གོ།།

རྫོགས་ནས་སྒྲུབ་པ་བརྩམ། །གྲངས་ནི་ཁྲི་ཡིན་དུས་ཞག་གཅིག །མཚན་མ་གསུམ་སྟོན་སྟོབས་ལྡན་པ། །སྒྲུབ་པའི་དྲོད་ཚད་ཡིན་པར་བཤད། །ཕྲིན་ལས་ཞི་རྒྱས་དབང་དང་དྲག །བསད་གསོད་སྨྲ་བཅད་ལ་སོགས་པ། །གང་བྱེད་སྒྲུབ་པ་ཆེན་པོ་ཡིན། །ཞི་བས་ཚེ་རིང་ནད་མེད་འགྱུར། །རྒྱས་པར་སྦྱར་བས་ཕུན་སུམ་ཚོགས། །དབང་གིས་ཁམས་གསུམ་དབང་དུ་སྡུད། །དྲག་པོས་དགྲ་བགེགས་འདུལ་བར་བྱེད། །མཚན་མ་བླ་རྟགས་དབང་མེད་དང༌། །འགུགས་གཅོད་གསོད་པ་སྲོག་གི་རྟགས། །འབྱུང་བ་གཡོ་དང་ཐོག་སེར་དང༌། །ཆོ་འཕྲུལ་ལྟས་ངན་ལ་སོགས་པ། །མངོན་སུམ་ཉམས་དང་རྨི་ལམ་སྣང༌། །འདི་ཉིད་རྟགས་སུ་ཤེས་པར་བྱ། །ཞི་བ་དག་ལ་གྲངས་མང་ཡང༌། །ཟུག་རྔུ་མེད་ཅིང་གནོད་མི་འགྱུར། །རྒྱས་པའི་ལས་ལ་གྲངས་མེད་ཅིང༌། །གནོད་དང་ཉེས་པ་མེད་པ་ཡིན། །དབང་དུ་སྡུད་དང་དྲག་པོའི་སྔགས། །ཚད་ལས་འདས་ན་སྔགས་པ་དག །ཚེ་ཐུང་ནད་མང་དགྲ་བགེགས་འབྱུང༌། །བསད་སྔགས་ཚད་ལས་འདས་པ་ན། །སྔགས་པ་དུས་མིན་འཆི་བར་འགྱུར། །ཐོག་སེར་དབབ་པའི་སྔགས་ལ་ནི། །ཚད་ལས་འདས་ན་ཡུལ་ཁམས་ཕུང༌། །གཟིར་མནན་སྔགས་ནི་ཚད་འདས་ན། །སྔགས་བདག་ནུས་པ་བཅོམ་པའི་ཕྱིར། །དམ་ཚིག་ཉམས་ཏེ་ལས་མི་འགྲུབ། །ལྟས་ངན་དབབ་སྔགས་ཚད་འདས་ན། །ལྟས་ངན་བདག་གི་འཁོར་ལ་འོང༌། །དེ་ཕྱིར་དྲོད་ཚད་བརྟག་པར་གཅེས། །རང་དང་གསང་སྦ་མང་གསང་གཏེར། །གྲངས་དུས་མཚན་མ་གོང་མ་བཞིན། །དེས་ཀྱང་གལ་ཏེ་མ་གྲུབ་ན། །སྤོག་ཆོག་སྤོག་པའི་ལས་རྣམས་ཀུན། །རིམ་པ་བཞིན་དུ་མཁས་པས་བྱ། །དེས་ཀྱང་མ་གྲུབ་གནད་ལ་དབབ། །ཟློག་ཅིང་གནད་དབབ་དཀྲུག་ཅིང་བསད། །གཟིར་མནན་ལ་སོགས་ཅི་རིགས་བྱ། །དེ་ནས་བདག་ཉིད་དམ་ལྡན་པ། །ཐ་མལ་མི་སྡོད་ཡི་དམ་གྱི། །རྒྱུད་ཀྱི་ཏིང་འཛིན་གསལ་བྱ་ཞིང༌། །སྣང་སྟོང་དབྱེར་མེད་བསྒོམ་པར་བྱ། །འདས་དང་མ་འདས་སྲུང་མ་ལ། །མཆོད་དང་བསྐང་དང་བསྟོད་པ་དང༌། །བསྙེན་སྒྲུབ་ལས་རིམ་གཙོར་བྱེད་པའི། །སྔགས་པས་རྒྱུན་དུ་འདི་ལྟར་བྱ། །སྔོན་དུ་ཡི་དམ་རྒྱུད་བཞིན་བསྒྲུབས། །རྗེས་ལ་ལས་མཁན་བསྒྲུབ་པར་བྱ། །སྲོག་སྙིང་ཚད་དང་ལྡན་པར་བཟླས། །ཕྲིན་ལས་གང་བྱེད་ལས་མཁན་བསྐུལ། །རང་ཉིད་ཡི་དམ་རྒྱུན་དུ་བསྒོམ།་་༌།རྟག་ཏུ་དེ་སྐོར་བསྒྲུབ་པ་ལ།་་༌།མཐུ་དང་བྱིན་རླབས་དཔག་ཏུ་མེད།་་༌།སྔགས་དང་སྒོམ་པའི་དངོས་གྲུབ་ཐོབ། །ཕྱི་ནང་གསང་བ་ཡང་གསང་གཏེར། །གསང་ཆེན་གྱི་ནི་སྒྲུབ་པའོ། །ཞེས་གསུངས་འདུག་པ་རྣམས་སྔགས་པ་ལ་ཤིན་ཏུ་གལ་ཆེ་བར་སྣང་བས་ཁོལ་བུར་བྲིས་པ་ཡིན་ནོ། །འདི་རྣམས་ནི་འབྲི་གུང་པ་སྐྱུ་རའི་སྔགས་བན་རྒན་པོ་ཆོས་ཀྱི་གྲགས་པ་ཞེས་འབོད་པ་རིམ་པ་གཉིས་ལ་གཙོ་བོར་འཛིན་པ།་་་དེང་སང་གི་བན་སྔགས་རྣམས་ལྟར་གྲོང་ཆོག་དང་ཟོལ་ཟོག་ལ་མི་བལྟ་བ།་་་ངོས་བཀའ་བརྒྱུད་ཀྱི་བསྟན་བཅོས་རྣམས་བལྟས་པས་ཉེར་མཁོར་འདུག་པ་རྣམས་ཁོལ་བུ་ཟིན་ཐུན་དུ་བསགས་ནས་བྲིས་པ་ཡིན་ནོ།། །།སརྦ་མངྒ་ལཾ།།