༄༅། །ཚེའི་དབང་བསྐུར་ཟབ་མོ་བཞུགས་སོ།།

བླ་མ་དང་མགོན་པོ་ཚེ་དཔག་མེད་ལ་ཕྱག་འཚལ་ལོ། །འདིར་བྱིན་རླབས་བྱ་བར་འདོད་ན། ལས་གཞུང་བསྲངས་ཏེ་གནས་དབེན་པར་རྡུལ་ཚོན་དམར་པོས་པདྨ་འདབ་བརྒྱད་བྲིས་པའི་དབུས་སུ་མཉྫིའི་ཁར་ཐོད་པ་མཚན་ལྡན་བདུད་རྩིས་བཀང་བའི་དབུས་སུ། ཚེ་རིལ་སློབ་མའི་གྲངས་ཅན་བླུགས་པའི་ཁ་མེ་ལོང་དང་དར་དམར་གྱིས་བཀབ་པའི་སྟེང་དུ་གཟུང་ཐག་བཏགས་ལ་བཞག །དེའི་ཤར་དུ་ཚེ་གཏོར་ཟླུམ་པོ་བྲིས་སྐུས་བརྒྱན་པ་དང་ཤེལ་རྡོ། ལྷོར་གཙོ་བུམ་དང་ཚེའི་མདའ་དར། ནུབ་ཏུ་ཆང་ཕུད་དང་དྲིའི་ཆུ། བྱང་དུ་སློབ་དཔོན་གྱི་ཡོ་བྱད་དང་རྡོ་རྗེ་དྲིལ་བུ་དང་ལས་བུམ་རྣམས་བཀོད། མཐར་མཆོད་པས་བསྐོར་ལ་བདག་བསྐྱེད་དང་མདུན་བསྐྱེད་གཞུང་ལྟར་བསྒྲུབས་ཤིང་བསྙེན་སྒྲུབ་ཛབ་ལ་འབད། དེ་ནས་སློབ་མ་རྣམས་ལ་ལས་བུམ་གྱི་ཆུས་ཁྲུས་བྱ། བགེགས་བསྐྲད་ཅིང་གྲལ་དུ་འཁོད་ལ་མཎྜལ་ཕུལ་ཏེ། དགའ་ཆེན་ཁྱོད་བདག་སྟོན་པ་སྟེ། །སོགས་གསུམ་དང༌། དཀོན་མཆོག་གསུམ་ལ་བདག་སྐྱབས་མཆི། །སོགས་རྒྱུན་བཤགས་གསུམ་བྱ། དེ་ནས་ཐོག་མར་བྱང་སྒོའི་ལས་བུམ་གྱིས་ཁྲུས་སྦྱིན་ཞིང༌། ཧཱུྂ་༌། དྲི་མ་རྣམ་དྲུག་སྦྱང་བའི་ཕྱིར། །ཡན་ལག་བརྒྱད་ལྡན་ལྷ་ཡི་ཆུ། །དེ་རིང་ཁྱོད༌།ལ་སྦྱིན་པར་བྱ། །སྡིག་སྒྲིབ་བག་ཆགས་ངན་པ་ཀུན། །བྱང་ཞིང་དག་པའི་རྒྱུར་གྱུར་ཅིག །ཅེས་སྦྱིན་ནོ། །ལས་གཞུང་ལྟར་མངོན་རྟོགས་ཀྱི་དམིགས་པ་སྤྲད་ལ་རོལ་མོ་བྱ། དེ་ཉིད་མི་ཉམས་པའི་ཕྱིར་ཡི་གེ་གསུམ་བཟླ་ཞིང༌། ནུབ་སྒོའི་དྲི་ཆུས་གནས་གསུམ་དུ་ཐིག་ལེ་བྱ། དེ་ནས་དབང་དངོས་གཞིའི་དོན་དུ་གསོལ་བ་གདབ་པ་ནི། རྡོ་རྗེ་འཛིན་པ་དགོངས་སུ་གསོལ། །བདག་ནི་འགྲོ་ལ་ཕན་དོན་དུ། །གཙོ་ཆེན་ཁྱེད་ལ་གསོལ་འདེབས་ཀྱི། །མ་ལུས་བཀའ་དྲིན་སྩལ་དུ་གསོལ༑ ༑ཞེས་གསོལ་བ་བཏབ་ལ། ལྷོ་སྒོའི་བུམ་པས་དབང་བསྐུར་ཞིང༌། དབང་བསྐུར་རྡོ་རྗེ་ཆེན་པོ་ནི། །སོགས་དང༌། ཨོཾ་སརྦ་ཏ་ཐཱ་ག་ཏ་ཀཱ་ཡ་ཨ་བྷི་སོགས་བརྗོད།

དེས་སྐུའི་དབང་ཐོབ། ལུས་ཀྱི་སྒྲིབ་པ་དག །ཚེ་དཔག་མེད་ཀྱི་སྐུ་བསྒོམ་པ་ལ་དབང་ངོ༌། །ཞེས་དོན་བཤད། ནུབ་སྒོའི་ཆང་ཕུད་སྦྱིན་ཞིང༌། དུས་གསུམ་སངས་རྒྱས་ཐམས་ཅད་ཀྱི། །སྐུ་གསུང་ཐུགས་ཀྱིས་བྱིན་བརླབས་པའི། །མ་ལུས་ངོ་བོ་ཨ་མྲྀ་ཏ། །སྐལ་ལྡན་བུ་ལ་སྦྱིན་པར་བྱ། ཨོཾ་སརྦ་ཏ་ཐཱ་ག་ཏ་ཝཱ་ཀ་ཨ་བྷི་སོགས་དང༌། དེས་གསུང་གི་དབང་ཐོབ། ངག་གི་སྒྲིབ་པ་དག །ཚེ་དཔག་མེད་ཀྱི་གཟུངས་སྔགས་བཟླ་བ་ལ་དབང༌། ཞེས་དོན་བཤད། ཤར་སྒོའི་ཤེལ་རྡོས་དབང་བསྐུར་ཞིང༌། སངས་རྒྱས་ཀུན་གྱི་ཐུགས་ནི་དྲི་མ་མེད། །སྒྲིབ་བྲལ་གསལ་དྭངས་མཉམ་ཉིད་སྤྲོས་དང་བྲལ། །ཕྱི་ནང་གཉིས་མེད་དོན་དམ་ཐིག་ལེའི་དབང༌། །སྐལ་ལྡན་བུ་མཆོག་ཁྱེད་ཀྱིས་རྟོགས་པར་ཤོག །ཨོཾ་སརྦ་ཏ་ཐཱ་ག་ཏ་ཙིཏྟ་ཨ་བྷི་སོགས། དེས་ཐུགས་ཀྱི་དབང་ཐོབ། ཡིད་ཀྱི་སྒྲིབ་པ་དག །ཚེ་དཔག་མེད་ཀྱི་ངོ་བོ་ལྷན་ཅིག་སྐྱེས་པའི་ཡེ་ཤེས་བསྒོམ་པ་ལ་དབང་ངོ༌། །ཞེས་དོན་བཤད། ཤར་སྒོའི་ཚེ་གཏོར་མགོར་བཞག་ལ༑ ཧཱུྂ་༌། ཚེ་ཟན་དངོས་གྲུབ་སྣ་ཚོགས་འདོད་དགུའི་གཏེར། །མི་འཛད་ལོངས་སྤྱོད་ལྡན་པའི་བང་མཛོད་དེ། །སྤྱད་ན་བསྐལ་པ་སྟོང་གི་ཚེ་ཡང་སྲིང༌། །སྐལ་ལྡན་བུ་མཆོག་ཁྱོད་ལ་སྦྱིན་པར་བྱ༑ ༑ཞེས་གཟུངས་སྔགས་བརྗོད། དེ་ནས་ཚེ་དབང་དངོས་ནི། སློབ་མ་རྣམས་སློབ་དཔོན་དང་དཀྱིལ་འཁོར་ལ་གཡས་སྐོར་གསུམ་དང་ཕྱག་གསུམ་འཚལ་བཅུག་ལ། སྔགས་ཀྱིས་གསོལ་བ་འདེབས་པ་ནི། ན་མོ་བུདྡྷཱ་ཡ་སོགས་གཞུང་ལྟར་རྗེས་ཟློས་བྱ༑ དམིགས་པ་འབོག་པ་ནི། སློབ་དཔོན་ཚེ་དཔག་མེད་གསལ་བའི་ཐུགས་ཀ་ནས་ཚེ་དཔག་མེད་ཚོན་གང་བ་ཞིག་རྒྱང་ངེ་ཐོན་ཏེ མདུན་གྱི་ཚེ་ཆང་རིལ་བུ་དང་བཅས་པ་ལ་ཐིམ་ཞིང་དེ་དག་ལྕེ་ཐོག་ཏུ་སླེབས་པ་ཙམ་གྱིས་ཁྱེད་རང་གི་ཚེ་ཉམས་པ། བརྐུས་པ། ཡལ་བ། གས་པ། ཞིག་པ། རལ་བ། འཐོར་བ། ཆག་པ་རྣམས་དང༌། སྔོན་གྱི་ལས་དང་འཕྲལ་གྱི་རྐྱེན་ལས་གྱུར་པའི་ཚེ་ཐུང་བའི་མཚན་མ་ཡོད་པ་དེ་དག་རབ་ཏུ་ཞི་ནས།

ཚེ་མི་ཤིགས་པ་རྡོ་རྗེ། མི་འགྱུར་བ་གཡུང་དྲུང༌། མི་ནུབ་པ་རྒྱལ་མཚན་དུ་བྱས་ཏེ། འཆི་བ་མེད་པ་ཚེའི་དངོས་གྲུབ་ཐོབ་སྙམ་དུ་མོས་པ་མཛོད། ཅེས་བརྡ་སྤྲད་ཅིང་དཀྱིལ་འཁོར་སྟེང་གི་ཚེ་དཔག་མེད་དང༌། ཐོད་ཆང་ནང་གི་ཚེ་རིལ་དང་ཚེ་ཆང་སྦྱིན། དེ་ནས། རྒྱ་གར་ནས་བྱོན་པའི་སོགས་གཞུང་ལྟར་སྨོན་ལམ་ཚར་གསུམ་བརྗོད་དུ་འཇུག་གོ༑ ༑དེ་ནས་དེ་དག་མི་ཉམས་པའི་ཕྱིར་རྒྱས་གདབ་པ་ནི། ལྷོ་སྒོའི་ཚེ་མདའ་ཐོགས་ཏེ། སློབ་མའི་སྤྱི་བོར་རྒྱ་གྲམ་དུ་རེག་ཅིང༌། ཧཱུྂ་ཨཱ་ཡུཿ འཆི་མེད་སྣང་བ་མཐའ་ཡས་ཚེ་ཡི་བདག །རྡོ་རྗེ་སློབ་མའི་ལུས་ངག་ཡིད་གསུམ་ལ། །ཚེ་ཡི་དངོས་གྲུབ་རྒྱ་ཆེན་སྩལ་བ་འདིས། །མི་ཤིགས་མི་འགྱུར་སྲ་བརྟན་རྡོ་རྗེ་ལྟར། །འཇིག་མེད་མདའ་དར་རྒྱ་གྲམ་རྒྱ་ཡིས་ཐོབ། །ཚེ་ལ་བར་ཆད་མེད་པར་མཛད་དུ་གསོལ༑ ༑ཞེས་བརྗོད། དེ་ལྟར་དབང་རྣམས་རྫོགས་པར་མནོས་པའི་དམ་ཚིག་ཏུ་ལུས་ཀྱི་སྒོ་ནས་ཁམས་དྲུག་ལྡན་པའི་མི་ནས་མདོར་ན་སྲོག་ཆགས་གྲོག་སྦུར་ཙམ་ཡང་སྲོག་མི་གཅོད་པ་དང༌། ངག་གི་སྒོ་ནས་སྲོག་གཅོད་པ་དག་ཆོད་ཅིག་ཅེས་བསྒོ་བ་དང༌། སྲོག་བཅད་པ་ལ་ལེགས་སོ་ཞེས་བརྗོད་པ་དང༌། ཡིད་ཀྱི་སྒོ་ནས་གཞན་གྱིས་སྲོག་བཅད་པ་ལ་རྗེས་སུ་ཡི་རང་བ་དང༌། འདི་དག་ནི་སྲོག་གཅོད་དོ་ཞེས་སྙམ་པ་དང༌། བཅད་ན་སྙམ་པའི་འདུན་པ་སྤངས་ཤིང༌། ཚེ་དཔག་མེད་འདི་ཉིད་ཀྱི་གཟུངས་ལ་འབད་པར་བྱས་ན་ཚེའི་དངོས་གྲུབ་ཐོབ་པར་འགྱུར་བ་དང༌། གནས་སྐབས་སུ་ཚེའི་བར་ཆད་ཞི་ཞིང་བསམ་པ་འགྲུབ། མཐར་ཐུག་མགོན་པོ་འོད་དཔག་མེད་པའི་གོ་འཕང་ཐོབ་པར་ངེས་པས་དེ་ལྟར་ཁྱད་པར་གྱི་དམ་ཚིག་རྣམས་དང༌། གཞན་ཡང་རྩ་བ་དང་ཡན་ལག་གི་དམ་ཚིག་མ་ལུས་པ་སྲོག་ལ་བབ་ཀྱང་བསྲུང་སྙམ་དུ་བསམ་ལ། གཙོ་བོས་ཇི་ལྟར་བཀའ་སྩལ་པ། །སོགས་དང༌། གཏང་རག་གི་མཎྜལ་ཕུལ། རྗེས་སུ་ཚེ་ལྷ་མཆོད་ཅིང་བསྟོད་ལ། ཡིག་བརྒྱས་ལྷག་ཆད་ཁ་བསྐངས་ནས། གཤེགས་གསོལ་སོགས་སྒྲུབ་ཐབས་ལྟར་བྱ་ཞིང༌།

གཏོར་མ་སོགས་དཀྱིལ་འཁོར་གྱི་ཡོ་བྱད་རྣམས་དངོས་གྲུབ་ཏུ་རོལ་ཞིང་བྱ་ཁྱི་ལ་སྦྱིན་པར་མི་བྱའོ། །ཞེས་ཚེ་དབང་ཟབ་ཁྱད་ཅན་འདི་ཉིད་ཀྱང་བྱང་གནམ་མཚོའི་བཀྲ་ཤིས་དོ་བོ་ཆེར་འཁྲུལ་སྣང་དུ་བྱུང་བ་ཅུང་ཟད་ཟིན་བྲིས་བགྱིས་ཀྱང་རྒྱུད་ངལ་གྱི་དབང་དུ་ལུས་པས་སླར་ཡང་བླ་མ་དྲོ་སྐྱིད་ཀྱིས་ནན་ཆེར་བསྐུལ་བའི་ངོར། དབུ་རུ་སྟོད་ཀྱི་དགེ་སློང་དྷརྨ་ཀཱིརྟིས་གཞུ་སྤྲོ་ལུང་གི་ཕོ་བྲང་ལྕང་ལོ་ཅན་དུ་བྲིས་པའོ། །དགེ་བར་གྱུར་ཅིག། །།