༄༅། །རང་གི་གནས་ཚུལ་ཉམས་མཚར་དུ་བཀོད་པའི་ཐོ་བཞུགས་སོ།། 

།ན་མོ་བུདྡྷཱ་ཡ། རང་གི་ཚུལ་གྱི་ལོ་རྒྱུས་ཤིག་ཉམས་མཚར་གྱི་ཕྱིར་བྲིས་པ་ནི། །སྔོན་ཐོག་མར་རྒྱ་གར་ལྷོ་དང་ནུབ་དང་མ་ག་དྷ་སོགས་སུ་ལན་ཁ་ཡར་སྐྱེས། བོད་དུ་ལྷ་སྲས་མུ་ཏིག་བཙད་པོའི་དུས་ཀྱང་དེའི་ཞབས་འབྲིང་དུ་སྐྱེ་བ་བླངས། གཞན་ཡང་ཇོ་བོ་རྗེ་དང༌། ཕག་གྲུ་དང༌། སྐྱོབ་པ་ཉིད་དང༌། པཎྜི་ཏ་ཤཱཀྱ་མཆོག་ལྡན་དང༌། ལྷ་རྗེ་གནུབས་ཆུང་སོགས་དགེ་བའི་བཤེས་གཉེན་དུ་མའི་ཞབས་རྡུལ་སྤྱི་བོར་ལེན་པའི་སློབ་མ་དད་པའི་དཔལ་ཐོབ་པར་སྐྱེས་ཤིང༌། རྔོད་དང་མདོ་ཁམས་ཀྱི་ཕྱོགས་སུ་སྔགས་པ་དམ་ལྡན་བདུན་ཙམ་དུ་སྐྱེས། ལྷ་གཤིན་རྗེའི་གཤེད་འདི་ཉིད་ཀྱིས་རྗེས་སུ་བཟུང་བ་ཡང་སྐྱེ་བ་ལྔ་ཙམ་བླངས། འབྲི་གུང་དུ་ཡང་སྐྱུ་རའི་རིགས་སུ་སྐྱེ་བ་བཞི་ཙམ་བླངས་ཤིང༌། སླར་ཡང་སྐྱེ་བ་འདིའི་སྔོན་མ་རིགས་འདི་ཉིད་ལས་བུད་མེད་དཔོན་ས་ཞིག་གི་ལུས་བླངས་ཀྱང་ལུས་དེས་རང་གཞན་གྱི་དོན་མི་ཡོང་བར་མཐོང་ནས་ཤེས་བཞིན་དུ་ལུས་དེ་བོར་ནས། ཤིང་མོ་ལུག་ལ་འདིར་སྐྱེས་པས་རིགས་རུས་བཟང་བས་དགའ་བ་ཞིག་ཡོད་ཀྱང་བློ་ལྷག་ཡིན། དགེ་བ་སྒྲུབ་པ་དང་མི་དགེ་བ་སྤོང་བ་ཞིག་མ་བྱུང་ན་རིགས་རུས་ཀྱིས་སངས་རྒྱས་ཐོབ་པའི་སྐབས་མེད། ལུས་འདིའི་ཚེ་ཚད་བཅུ་ཕྲག་བརྒྱད་ཙམ་ཡིན་ཡང་དེ་ལ་བར་ཆད་མང་བས་ཚེ་ཚད་དུ་འཁྱོལ་བ་ཡང་དཀའ། ལྷག་པར་ཞལ་ངོ་བགྲེས་གཞོན་རྣམས་ལས་གཞོན་པ་སྐུ་ཚེ་རིང་པོ་ཡོང་བའི་རྟེན་འབྲེལ་ཡང་མེད། ཆོས་རྗེ་ཆོས་རྒྱལ་བ་ཡང་ལོ་སུམ་ཅུའི་ཁོག་ཏུ་འདས་པ་ཡིན། ངེད་རང་ཡང་དེང་སང་ལོ་ཉེར་གསུམ་ཙམ་རེད་ཀྱང་ལོ་ལྔ་བཅུ་ལས་ལྷག་པའི་ཚེ་མི་ཡོང་བའི་མཚན་མ་མང༌། དེ་རྗེས་ཁ་རག་ཏུ་སྔགས་པ་དམ་ལྡན་ཞིག་ཏུ་སྐྱེས་ནས་ཟབ་གཏེར་ཁ་ཡར་འབྱིན་བསམས་ཀྱང་ཐོག་ཏུ་ཁེལ་བ་དཀའ། ན་ནིང་རྔོད་བཀྲ་ཤིས་གངས་རར་སོང་དུས་རྒྱང་མེའི་གནས་སྒོ་འབྱེད་པ་དང་སྐུ་གསུང་ཐུགས་ཀྱི་རྟེན་ཁ་ཡར་འབྱིན་པའི་ལུང་བསྟན་ཞིག་བྱུང་བས་འགྲོ་བསམ་ཡང་རྟེན་འབྲེལ་མ་འགྲིག

།ད་དུང་ཡང་རྔོད་དུ་ལན་གཅིག་སྐྱེས་ནས་རྒྱང་མེའི་གཏེར་ལེན་པ་དང་གནས་སྒོ་འབྱེད་པའི་འདོད་མོས་ཞིག་ཡོད། ཁན་སིང་ལུང་ཆུང་གི་ཤོག་དྲིལ་ལྟར་གཏེར་སྒྲོམ་ནས་ཡང་ཟབ་ཀྱི་མུས་དེ་ཡང་འདོན་འདོད་པ་ཞིག་ཡོད་ཀྱང༌། དེང་སང་དུས་དབང་གིས་བདེན་པར་འཛིན་མི་ཉུང༌། དེ་ཙམ་མ་གཏོགས་ད་རེས་ཚེ་རིང་ཡང་ཐུང་ཡང་ཚེ་རིང་པོ་བྱུང་ན་བསམ་པའི་བློ་འདོད་མེད། ཚེ་འདི་ཉིད་ལ་ཀུན་གྱི་ཁོ་ཐག་ཆོད། སྔོན་ལ་འདི་ཡོད་དང་རྗེས་ལ་འདི་ལུས་ཀྱི་འཕྲེང་བ་སོགས་སེམས་ལྷག་མ་ལུས་པ་ཅི་ཡང་མེད། སྐྱེ་བ་དང་ཚེ་རབས་ཐམས་ཅད་དུ་ཡང་ཡབ་ཆོས་ཀྱི་རྒྱལ་པོས་རྗེས་སུ་འཛིན་པའི་རྟེན་འབྲེལ་ཡོད་པས་བློ་བདེ། དེ་མིན་ཚེ་འདིར་བློ་ཁ་མི་བདེ་བ་དང༌། ད་དུང་འདི་བྱེད་འདི་ཡོང་གི་རེ་ལྟོས་མེད། ཚེ་རིང་ཐུང་སྙོམས་པ་ཞིག་ལས་རིང་དྲགས་ན་མི་དགའ། དེང་སང་འབྲི་གུང་པའི་བསྟན་པ་རང་ཚུགས་ཟིན། ཞལ་ངོ་སྐུ་མཆེད་ཁུ་དབོན་རྣམས་ཀྱང་ནང་ལ་ཐུགས་མཐུན་པ་དགའ་བདེ་འཛོམས་རིང་ཤི་ན་འདོད་པ་རང་རེད། དེང་སང་དུས་དབང་གིས་སྐྱིད་པ་དང་ལེགས་པའི་མུས་འདིས་རྟག་ཏུ་འཁྱོལ་བ་ཡང་དཀའ། སྐུ་བགྲེས་པ་འདི་ཡང་ཐུགས་སྣ་ཐུང་བ་ཞིག་འདུག་པས་ན་སྐུ་ཚེ་ཅི་འདྲ་ཡོང་རྟོགས་དཀའ། རྣམ་རྒྱལ་དགོན་དུ་ན་བ་ནས་བཟུང་སྟེ། དར་རྩེ་མདོ། ཁན་སིང་ལུང་ཆུང་སོགས་ཐམས་ཅད་དུས་མཐུན་གྲུབ་ལ། ཚེ་ཇི་ལྟར་རིང་ཡང་བཞི་བཅུ་ཞེ་དགུ་དང་ལྔ་བཅུ་ཐམ་པ་ལས་ལྷག་པའི་ཚེ་མེད་པར་ཐག་ཆོད། འཆི་ཁར་འགྱོད་པའི་ལས་བྱས་པ་སྤུ་ཙམ་ཡང་མེད། འབྲི་གུང་པའི་བསྟན་པའི་དོན་ལ་མངོན་སྤྱོད་ཁ་ཤས་ཀྱི་ནུས་པ་བྱུང་བ་ཡོད་ཀྱང་སྡིག་པ་ཡོད་པའང་སྲིད་མེད་པའང་སྲིད། དེའི་འབྲས་བུ་ངན་སོང་དུ་ལྟུང་ཡང་འགྱོད་པ་མེད། དེ་མིན་ཅི་དང་གང་བྱུང་ཡང་ཁོ་ཐག་མ་ཆོད་པའི་སེམས་འཕྲེང་བ་སྤུ་ཙམ་ཡང་མེད་པ་འདི་ཁོ་ཐག་ཆོད་པ་ནམ་མཁའ་སྤྲིན་དང་བྲལ་བ་འདྲ་ཞིག་བྱུང་ངོ༌། །ཞེས་པ་རང་གི་གནས་ཚུལ་ཉམས་མཚར་དུ་བླ་མ་དབོན་པོས་བསྐུལ་བའི་ངོར་གཤིན་རྗེའི་སྒྲུབ་ཁང་ནས་དྷརྨ་ཀཱིརྟིས་བྲིས་པའོ།། །།

༈ །རྔོད་དུ་སྲིབས་ཕྱོགས་ཀྱི་ལུང་པ་ཕུ་ལྷོ་དང་མདའ་བྱང་དུ་ལྟ་བའི་གྲོང་ཆུང་ངེ་བ་ཞིག་ཏུ་སྔགས་པ་དམ་ལྡན་དུ་སྐྱེས་ནས་འཇམ་དཔལ་ཁྲོ་ཆུ་ལ་གྲུབ་པ་ཐོབ། ཚེ་དྲུག་ཅུ་ཙམ་ནས་འཕོས་ཕྲིན་ལས་དཔེ་མེད་ཆེ་བ་རང་མེད། ཁྱེད་ཀྱིས་རྔོད་ཡ་ངན་ཉིན་ཕྱོགས་སུ་དཔོན་ཞིག་ཏུ་སྐྱེས་ཀྱང་ཚེ་ཚད་དུ་མ་འཁྱོལ། བར་སྐབས་ཤིག་ཁྲག་མཁྲིས་སྦྱངས་ནས་ཚེའི་དུས་བྱས་པ་ཡིན། འབྲི་གུང་དུ་སྐྱེ་བའི་ཚུལ་ནི་སྔོན་མ་རྗེ་བཅུ་གཉིས་པ་རྡོ་རྗེ་རིན་ཆེན་ཞེས་པར་སྐྱེས་ཀྱང༌། གླིང་ལོག་གི་གཡེང་བས་སྤྲོ་བར་མ་གྱུར་ཞིང༌། སྐབས་ཤིག་མགོན་པོ་བེང་བསྒྲུབས་པས། དེས་རྒྱན་གྱི་དངོས་གྲུབ་ཏུ་དཔལ་གྱི་ཆས་བརྒྱད་ཕུལ་བས་སྟག་ཤམ་དུས་ད་ལྟའི་བར་དུ་ཡང་བརླ་གོང་འོག་དང་པུས་མོ་ལ་སྟག་རིས་ཡོད་པ་སོགས་ཡིན། དེ་རྗེས་ཞལ་ངོ་བྷཱུ་མིའི་ཁམས་གོས་གྱོན་གྱི་ལོ་པ་སྔགས་འཆང་ཞིག་ཏུ་སྐྱེས་པ་རེ་ཞིག་ཞིབ་ཏུ་བྲི་བར་མ་སྤྲོ། དེ་ནས་ལུས་འདིའི་སྔོན་དཔོན་སའི་ལུས་སུ་སྐྱེས་ཀྱང་བོར་བ་ཡིན། དེ་ནས་ད་ལྟའི་ལུས་འདི་དང་བཞི་པ་ཡིན་འདྲ་བསམ་པ་འོལ་ཚོད་དང་ཟོག་རྫུན་ཉམས་མཚར་དུ་བྲིས་སོ། །ངེད་རང་ལ་འཕྲལ་ཕུགས་ཤེས་པའི་ཐོས་པའི་དོན་དང་སྒོམ་པའི་ཉམས་མྱོང་ཅི་ཡང་མེད་མོད། འོན་ཀྱང་བླ་མའི་གསུང་ནན་ཆེས་པས་དེ་ཉིད་མི་བཅག་པའི་ཕྱིར་རྒྱུ་མཚན་ཉུང་ཙམ་ཞུ་ན་ངེད་རང་སྐྱེ་བ་མང་བརྒྱུད་ཀྱི་མཐར། པཎ་ཆེན་ཤཱཀྱ་མཆོག་གི་དྲུང་དུ་པཎ་ཆེན་དོན་ཡོད་པ་ཟེར་བ་ཞིག་ཏུ་སྐྱེས་པའི་ཚེ་ཁྱེད་དང་དཔོན་སློབ་ཏུ་འབྲེལ་བ་ཡིན། ཡང་ཡར་ཀླུང་དུ་དགེ་སློང་ཁྲིམས་ལྡན་ཞིག་ཏུ་སྐྱེས་པའི་ཚེ་ཁྱེད་དང་དཔོན་སློབ་འབྲེལ་བ་ཡོད།་་་གཞན་ཡང་སྐྱེ་བ་སྔ་ཕྱི་དཔོན་སློབ་ཏུ་ལན་ལྔ་ཙམ་བྱུང་འདུག་་༌།ཁྱེད་ཀྱི་སྐྱེ་བ་འདིའི་སྔ་མ་ཚེ་མཐར་མ་ཕྱིན་པར་གློ་བུར་དུ་ཤི་བ་ཞིག་ཡིན་ཞིང༌། རིགས་ཀྱང་སྐྱོན་མེད་ངེས་ཤེས་པ་ཞིག་ཏུ་འདུག །སྐྱེ་བ་འདི་ལ་སྐྱབས་འགྲོ་དང་དགེ་སྦྱོར་འཕེལ་པོ་རང་ཡོང་ཡང་ཚེ་ལ་བར་ཆད་ཅུང་ཟད་འདུག

།ཁྱེད་ཀྱི་སྐྱེ་བ་སྔ་མ་ནས་ཡང་ཡང་འབྲེལ་བའི་ལྷ་ནི་དབྱངས་ཅན་མ་ཡིན་པས་བསྒྲུབ་ན་ཚེ་རིང་ཞིང་གསུང་གི་དངོས་གྲུབ་དང་པདྨའི་རིགས་ཀྱི་ཆ་འགྲུབ་པར་ངེས། སྨོན་ལམ་ཞིག་དང་སྐྱེ་བ་སྔ་ཕྱིའི་ལོ་རྒྱུས་ཞིབ་མོ་སྒྲུབ་པ་གྲོལ་ནས་འབུལ། འདི་སྔ་མགྱོགས་ཙམ་ཡིན་ལགས། ཞེས་པ་བླ་མ་དབོན་པོའི་ངོར་དྷརྨ་ཀཱིརྟིས་བྲིས་པའོ།། །།ཤུ་བྷཾ།། 