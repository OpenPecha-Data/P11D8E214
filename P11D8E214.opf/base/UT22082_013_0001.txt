།ཆོས་དྲུག་དྲིལ་བའི་གདམས་པ་བཞུགས་སོ།།

གང་གིས་ཆོས་ཀུན་བདེ་བའི་རང་བཞིན་ལས། །འགྲོ་འོང་མེད་དོན་སྟོང་ཉིད་དོན་གཟིགས་པ། །ཛྙཱ་ན་སིདྡྷིར་གྲགས་པའི་དཔལ་མངའ་བ། །བདེ་བའི་འབྱུང་གནས་དེ་ལ་ཕྱག་བྱས་ཏེ། །དེ་ལས་འོངས་པའི་ལམ་སྲོལ་མ་ལོག་ཅིང༌། །མ་འཁྲུལ་དོན་ཟབ་མྱུར་ལམ་སྟོན་བྱེད་པའི༑ ༑ཆོས་དྲུག་རྩ་བ་མདོ་ཙམ་བསྟན་འདི་མཚར། །དེ་ལ་ཐོག་མར་སྟན་བདེ་བ་ལ། རྐང་པ་རྡོ་རྗེའི་སྐྱིལ་ཀྲུང༌། ལག་པ་མཉམ་བཞག །དཔུང་པ་ཐད་སོར་བརྒྱང༌། སྒལ་ཚིགས་བསྲང༌༑ མགྲིན་པ་སྒུར། ལྕེ་ཡ་རྐན་ལ་སྦྱར། མིག་སྣ་རྩེར་ཕབ། དེ་ལྟར་ལུས་གནད་དང་ལྡན་པའི་ངང་ནས། ཐུན་མོང་གི་སྔོན་འགྲོ་བཞི་ལས། དལ་འབྱོར་འདི་ནི་ཤིན་ཏུ་རྙེད་པར་དཀའ། །སྐྱེས་བུའི་དོན་སྒྲུབ་ཐོབ་པར་གྱུར་པ་ལ། །གལ་ཏེ་འདི་ལ་ཕན་པ་མ་བསྒྲུབ་ན། །ཕྱིས་ནས་ཡང་དག་འབྱོར་པར་ག་ལ་འགྱུར། །འདི་འདྲའི་ལུས་འདི་མི་རྟག་འཆི་བར་ངེས། །གནོད་མང་རླུང་གིས་བརྡས་པའི་མར་མེ་བཞིན། །སྐད་ཅིག་མི་རྟག་འཇིག་པའི་ཆོས་ཅན་ཏེ༑ ༑འགྲོ་དྲུག་གང་གི་གནས་སུ་སྐྱེས་གྱུར་ཀྱང༌། །བདེ་བའི་གོ་སྐབས་མ་མཆིས་སྡུག་བསྔལ་རྒྱུ། །འདི་དག་དཀར་ནག་རྒྱུ་འབྲས་ལས་ཡིན་ཕྱིར། །ཐར་འདོད་མི་དགེ་སྤངས་ཤིང་དགེ་བ་བསྒྲུབ། །ཅེས་གསུངས་པ་རྣམས་ཀྱི་དོན་དྲན་པར་བྱའོ། །གཉིས་པ་ཐུན་མོང་མ་ཡིན་པའི་སྔོན་འགྲོ་ཉམས་སུ་བླང་བ་ནི། རྒྱུད་སྣོད་རུང་དུ་སྒྲུབ་པ་སྐྱབས་འགྲོའི་ཁྲིད་ནི། སྤྱི་བོར་རིན་ཆེན་སེང་ཁྲི་པད་ཉིའི་སྟེང༌། །རྩ་བའི་བླ་མ་རྡོ་རྗེ་འཆང་གི་སྐུ། །སྔོ་བསངས་རྡོར་དྲིལ་བསྣོལ་འཛིན་རིན་ཆེན་བརྒྱན། །ངེས་པ་ལྔ་ལྡན་ལོངས་སྐུའི་ཚུལ་ཅན་ལ༑ ༑བརྒྱུད་པའི་བླ་མ་འཁོར་གྱི་ཚུལ་དུ་བཞུགས། །ཕྱི་ནང་གསང་བའི་མཆོད་སྤྲིན་རྒྱ་མཚོས་མཆོད། །བདག་སོགས་ནམ་མཁའ་མཉམ་པའི་སེམས་ཅན་རྣམས། །བྱང་ཆུབ་མ་ཐོབ་བར་དུ་སྐྱབས་སུ་མཆི། །སྨོན་འཇུག་བྱང་ཆུབ་སེམས་མཆོག་བསྐྱེད་པར་བགྱི། །ལམ་འདིར་ཞུགས་ཏེ་དོན་གཉིས་སྒྲུབ་ལ་བརྩོན། །བླ་མ་འཁོར་བཅས་དགྱེས་ཚུལ་སྤྱི་བོར་བསྟིམ། །གཉིས་པ་སྡིག་སྒྲིབ་དག་པར་བྱེད་པ་རྡོ་རྗེ་སེམས་དཔའི་སྒོམ་བཟླས་ནི།

སྤྱི་བོར་པད་ཟླའི་གདན་ལ་རྡོ་རྗེ་སེམས། །སྟོན་ཟླའི་མདོག་ཅན་དར་དང་རིན་ཆེན་བརྒྱན། །རྡོར་དྲིལ་བསྣོལ་འཛིན་ཐུགས་ཀར་ཟླ་སྟེང་ཧཱུྂ། །ཡིག་བརྒྱའི་སྔགས་ལས་འོད་འཕྲོས་ཕྱོགས་བཅུ་ཡི། །སངས་རྒྱས་བྱང་སེམས་ཐུགས་རྗེའི་འོད་བསྡུས་ཐིམ། །སྔགས་ལས་འོད་བྱུང་རང་གི་ཚངས་བུག་ཞུགས། །སྡིག་སྒྲིབ་ཀུན་དག་ཡིག་བརྒྱའི་བཟླས་པར་བརྩོན། །རྡོར་སེམས་ཞལ་ནས་སྡིག་སྒྲིབ་དག་ཅེས་གསུངས། །འོད་ཟེར་དཀར་པོའི་ཚུལ་དུ་རང་ལ་ཐིམ། །གསུམ་པ་ཚོགས་རྫོགས་པར་བྱེད་པ་མཎྜལ་གྱི་ཁྲིད་ནི། མདུན་དུ་མཎྜལ་དབུས་སུ་རིན་ཆེན་ཁྲིར། །རྩ་བའི་བླ་མ་རྡོ་རྗེ་འཛིན་པའི་སྐུ། །དཀོན་མཆོག་གསུམ་དང་ཡི་དམ་ལྷ་ཚོགས་བསྐོར། །གླིང་བཞི་རི་རབ་ཉི་ཟླའི་རྒྱན་ལྡན་དང༌། །ལུས་ངག་ཡིད་གསུམ་ལྟོས་མེད་མཎྜལ་དབུལ། །ཚོགས་གཉིས་མྱུར་རྫོགས་བླ་མ་རང་ལ་ཐིམ། །བཞི་པ་བྱིན་རླབས་འཇུག་པར་བྱེད་པ་བླ་མའི་རྣལ་འབྱོར་གྱི་ཁྲིད་ནི། མདུན་དུ་རིན་ཆེན་སེང་ཁྲི་པད་ཟླའི་སྟེང༌། །རྩ་བའི་བླ་མ་རྡོ་རྗེ་འཆང་སྔོན་པོ། །རིན་ཆེན་རྒྱན་ལྡན་ཕྱག་གཉིས་རྡོར་དྲིལ་འཛིན། །ལྷ་རྫས་གོས་ཅན་བརྒྱུད་པའི་བླ་མས་བསྐོར། །རིགས་རྣམས་ཀུན་གྱི་མངའ་བདག་རྡོ་རྗེ་འཆང༌། །དཀྱིལ་འཁོར་མ་ལུས་དབང་ཕྱུག་བཅོམ་ལྡན་འདས། །ཤེས་རབ་བཟང་པོ་ཛྙཱ་ན་སིདྡྷིའི་ཞབས། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །ཆོས་ཀྱི་བློ་གྲོས་བཞད་པ་རྡོ་རྗེ་དང༌། །ཟླ་འོད་མཚན་ཅན་རྡོ་རྗེ་རྒྱལ་པོའི་ཞབས། །རིན་ཆེན་དཔལ་དང་དེ་སྲས་བསོད་ནམས་གྲགས། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །རྡོ་རྗེ་གྲགས་དང་རིན་ཆེན་སེང་གེའི་མཚན། །སྤྱན་སྔ་མཚམས་བཅད་རྡོ་རྗེ་རིན་ཆེན་དང༌། །རྡོ་རྗེ་རྒྱལ་པོ་དྷརྨ་རཱ་ཛ་ལ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །དོན་གྲུབ་རྒྱལ་པོ་ནམ་མཁའ་རྒྱལ་མཚན་དང༌། །རིན་ཆེན་དཔལ་བཟང་ཆོས་རྒྱལ་རཏྣ་དང༌། །རིན་ཆེན་ཆོས་རྒྱལ་ཀུན་དགའི་མཚན་མངའ་བ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །མཁའ་གྲོལ་ཀློང་ཡངས་དྷརྨ་རཱ་ཛ་དང༌། །མཚུངས་བྲལ་མཁན་ཆེན་རྣམ་འཇོམས་ཕུན་ཚོགས་ཞབས། །སྙིགས་དུས་འདྲེན་མཆོག་ཆོས་ཀྱི་གྲགས་པ་ལ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །བླ་བརྒྱུད་འདི་མན་གསར་དུ་ཁ་བསྐངས་པའོ། །ཁྱབ་བདག་བརྩེ་ལྡན་ཕྲིན་ལས་རྣམ་རྒྱལ་དང༌། །སྐུ་བཞིའི་དབང་ཕྱུག་ཀརྨ་བྷ་དྲའི་མཚན། །རྡོ་རྗེ་འཆང་དངོས་དོན་གྲུབ་ཆོས་ཀྱི་རྒྱལ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །པད་དཀར་འཆང་བ་བསྟན་འཛིན་འགྲོ་འདུལ་དང༌། །བཀའ་དྲིན་སུམ་ལྡན་རྩ་བའི་བླ་མ་ལ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །དོན་གཉིས་མཆོག་སྩོལ་ཡི་དམ་འཁོར་ལོ་སྡོམ། །རྒྱལ་བ་ཀུན་ཡུམ་རྡོ་རྗེ་རྣལ་འབྱོར་མ། །བར་ཆད་སེལ་མཛད་ཆོས་སྐྱོང་སྲུང་མ་ལ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །བདེ་དྲོད་གཏུམ་མོའི་དགའ་བཞི་འབར་འཛག་སྟེ། །འོད་གསལ་རྨི་ལམ་སྒྱུ་ལུས་འཕོ་བ་དང༌། །བར་དོ་ལ་སོགས་ཐབས་ལམ་ཟབ་མོ་འདིས། །རང་གྲོལ་གཞན་ལའང་སྟོན་པའི་བློ་གྲོས་ཅན། །བརྒྱུད་པའི་བླ་མའི་རྣམ་ཐར་བཞིན་གྱུར་ཏེ། །བདེ་སྟོང་གཉིས་མེད་རྡོ་རྗེ་འཛིན་ཐོབ་ཤོག

།ཅེས་གསོལ་བ་བཏབ། གུས་པས་གསོལ་བཏབ་གནས་གསུམ་འོད་ཟེར་འཕྲོས། །རང་གི་གནས་གསུམ་ཐིམ་པས་སྒྲིབ་གསུམ་དག །དབང་གསུམ་ཐོབ་ཅིང་བླ་མ་འཁོར་དང་བཅས། །འོད་ཞུ་རང་ལ་ཐིམ་པས་ཚིག་དབང་ཐོབ། དུས་གསུམ་འབྲལ་བ་མེད་པའི་ངང་དུ་བཞག །གཉིས་འཛིན་གྱི་དྲི་མ་སྦྱང་བའི་ཕྱིར་བསྐྱེད་རིམ་བསྒོམ་ཞིང་བཟླས་པ་བྱ་བ་ནི། སྟོང་ཉིད་ངང་ལས་ཆོས་འབྱུང་པད་ཉིའི་སྟེང༌། །ཕག་མོ་རྩ་ཞལ་ཆགས་ཚུལ་ཕག་མགོས་མཚན། །དམར་མོ་ཕྱག་ན་གྲི་ཐོད་ཁ་ཊྭཱཾ་འཛིན། །གཡས་བསྐུམ་གཡོན་བརྐྱང་རིན་ཆེན་རུས་པས་བརྒྱན། །ཐུགས་ཀར་ཉི་སྟེང་བྂ་ལ་སྔགས་ཀྱིས་བསྐོར། །སྐབས་འདིར་བཟླས་པ་ཅུང་ཟད་བྱ། སྔགས་ནི། ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ནཱི་བཛྲ་ཝརྞ་ནཱི་ཡེ་བཛྲ་བཻ་རོ་ཙ་ནཱི་ཡེ་ཧཱུྂ་ཧཱུྂ་ཧཱུྂ་ཕཊ་ཕཊ་ཕཊ་སྭཱ་ཧཱ། སླར་ཡང་སྟོང་རའི་དབུས་སུ་དྷཱུ་ཏི་སྔོ། །ཚངས་བུག་གསང་གནས་བར་སླེབས་གཡས་གཡོན་དུ། །རོ་རྐྱང་དཀར་དམར་ཡར་སྣེ་སྣ་བུག་སླེབས༑ ༑མར་སྣེ་ཆ་དབྱིབས་འདུས་མདོར་ཙཎྜ་ལཱི། །ཨ་ཤད་རྣོ་ཞིང་ཚ་བའི་ངར་ལྡན་གསལ། །ལྟེ་བ་སྙིང་ག་མགྲིན་པ་སྤྱི་བོ་བཞིར། །རྩ་འདབ་རེ་བཞི་བརྒྱད་དང་བཅུ་དྲུག་དང༌། །སོ་གཉིས་ཚངས་བུག་ཀུནྡ་ཧཾ་ཡིག་དབྱིབས། །ཐུར་བསྟན་སྙིང་ག་མགྲིན་པར་ཡབ་ཡུམ་གྱི། །ས་བོན་རྩ་མདུད་ཚུལ་ཅན་གསལ་བ་ལ། །རོ་རྐྱང་རླུང་སྦུད་ཨ་ཤད་སྦར་བའི་མེས། །གནས་བཞིའི་རྩ་མདུད་བཀྲོལ་ཏེ་ཧཾ་རེག་པས། །དཀར་ཆའི་རྒྱུན་བྱུང་གསང་གནས་བར་དུ་སླེབས། །སླར་ཡང་ལུགས་ལྡོག་བྱ་ཞིང་འབར་འཛག་གསལ། །ལུས་ཀུན་བདེ་བས་ཁྱབ་ཅིང་སྐུ་བསྲིང་བྱ༑ ༑ལུས་ཀྱི་ཕྱི་ནང་མེ་ལྕེས་གང་གསལ་བསྡུས། །རས་གོས་མལ་སྟན་མེ་ཡི་དཀྱིལ་འཁོར་ལ། །ལུས་ཀྱང་མེ་དཔུང་གསང་གནས་ཨ་ཤད་ལས། །འབར་བའི་མེ་ལྕེས་ལུས་ནང་གང་བསམ་ཉལ། །རྫོགས་རིམ་སྟོད་སྨད་འོད་ཞུ་དམིགས་མེད་བཞག །སྐབས་འདིར་འཁྲུལ་འཁོར་གཞུང་ནས་གསལ། སྙིང་གའི་དབུས་ནང་པད་སྟེང་རྡོ་རྗེ་འཆང༌། །ནས་ཙམ་ཐུགས་ཀར་ཧ྄ཱུྂ་དང་ཐིག་ལེ་ལས༑ ༑འོད་འཕྲོས་ལུས་ཀྱི་ཕྱི་ནང་གཏམས་གསལ་ཞིང༌། །གཞི་ལམ་འབྲས་བུའི་འོད་གསལ་མངོན་དུ་གྱུར། །མགྲིན་པར་པད་སྟེང་ཚོན་ཚད་རྡོ་རྗེ་འཆང༌། །ཐུགས་ཀར་ཨོཾ་དང་ཨ་ནུ་ཏ་ར་གསལ། །རང་གི་ལྟེ་འོག་ནོར་བུའི་རྩེར་ཐིག་ལེ། །དཀར་དམར་ནག་པའི་ངང་དུ་རྨི་ལམ་བཟུང༌། །ཆོས་དང་ཟང་ཟིང་ལས་ཀུན་རྨི་ལམ་དང༌།

།སྒྱུ་མ་ཡིན་ཕྱིར་དངོས་པོར་གྲུབ་པ་མེད། ༈ །མ་དག་སྒྱུ་ལུས་མེ་ལོང་གཟུགས་བརྙན་བཞིན། །བསྟོད་སྨད་དགའ་སྡུག་ཁྱད་པར་མེད་མོད་ཀྱི། །ཆུ་ཟླ་ལྟ་བུར་མེད་བཞིན་སྣང་བར་རིག །ལྷ་སྐུའང་སྣང་སྟོང་གྲག་སྟོང་རིག་སྟོང་སྟེ། །ཡོད་མེད་མཐའ་འདས་སྒྱུ་ལུས་འཆིང་བ་གྲོལ། ༈ །སླར་ཡང་དྷཱུ་ཏིའི་ནང་དུ་ལྟེ་བར་ཨ། །དམར་པོ་སྤྱི་བོར་ཀྵ་དཀར་སྙིང་གར་ཧཱུྂ། །མཐིང་ག་གསལ་བའི་སེམས་ཀྱི་ངོ་བོ་ལ། །ཧིཀ་གི་སྒྲས་བསྐུལ་ཨ་ཡིག་ཧཱུྂ་ལ་ཐིམ། །ཧཱུྂ་ཡང་སྟེང་ཕྱིར་ཀྵ་ཡིག་ཕུལ་བར་བསམ། །སྐབས་འདིར་ཨ་ཧིཀ་མང་དུ་བརྗོད། འཇོག་དུས་ཡི་གེ་རང་རང་གནས་སུ་བསྐྱལ༑ ༑ལས་སྦྱོར་ཧཱུྂ་ཡིག་བླ་མའི་ཐུགས་ཀར་བསྟིམ། ༈ །བར་དོར་ཕྲ་རགས་ཐིམ་པའི་སྣང་བ་སྟེ། །ས་ཆུ་མེ་རླུང་རྣམ་ཤེས་འབྱུང་བ་ཐིམ། །ཟུངས་མི་ཐུབ་ཅིང་རྔུལ་སྐམ་དྲོད་ཆུང་ཞིང༌༑ ༑ཕྱིར་དབྱུང་དབུགས་རིང་ནང་དུ་སྡུད་མི་ཐུབ། །སྣང་མཆེད་ཐོབ་གསུམ་ཕྱི་རྟགས་ཟླ་ཉིའི་དབྱིབས། །དཀར་ལམ་དམར་ལམ་ཞེ་སྡང་འདོད་ཆགས་ལས། །གྱུར་པའི་རྟོག་པ་སོ་གསུམ་བཞི་བཅུ་འགགས། །མཆེད་པ་ཐོབ་པར་ཐིམ་ཚེ་ཕྱི་རྟགས་ནི། །མུན་པ་འདྲ་སྟེ་གཏི་མུག་ལས་གྱུར་པའི། །རྟོག་པ་བདུན་འགགས་རང་བཞིན་མ་བསྒོམ་པའི། །འོད་གསལ་སྤྲིན་མེད་ནམ་མཁའ་ལྟ་བུ་འབྱུང༌། །དེ་ཚེ་ཤི་བ་ཤེས་དང་གནས་དང་གྲོགས། །བར་དོར་ཤེས་ཤིང་ཡི་དམ་སྐུ་རུ་བསྒོམ། །ཕོ་མོར་སྐྱེ་ཕྱིར་ཆགས་སྡང་མིག་སེར་འབྱུང༌། །དེ་ཡང་སྒྱུ་མར་ཤེས་པས་རབ་ཏུ་སྤང༌། །དུས་དེར་རྣམ་ཤེས་རླུང་གི་བཞོན་པ་ཅན། །ཡིན་ཕྱིར་ཡི་དམ་བསྒོམ་ཞིང་བླ་མ་དྲན། །འདོད་ཆགས་སྤངས་པས་མངལ་འཇུག་སྐྱེ་གནས་ཁེགས། །བཞི་བཅུ་ཞེ་དགུ་དག་པའི་སྐྱེ་གནས་འགྲུབ། ༈ །དེ་ལྟར་རྩ་བའི་ཆོས་བཞི་ཡན་ལག་གཉིས། །དོན་ལྡན་ཡང་དག་བསམ་པའི་དགེ་བ་དང༌། །དུས་གསུམ་བསགས་དང་དམིགས་མེད་དགེ་བ་དང༌། །ངེས་པ་ལྔ་ལྡན་རྡོ་རྗེ་འཆང་ཆེན་སོགས། །གོ་འཕང་བླ་ན་མེད་པ་ཐོབ་ཕྱིར་བསྔོ། །ཞེས་ཁ་འདོན་དུའང་བྱ་ཞིང་དོན་བསྒོམས་པས་མྱུར་དུ་སངས་རྒྱས་ཀྱི་ཞིང་སྐྱོན་ཐམས་ཅད་དང་བྲལ་བ་ཡོན་ཏན་ཐམས་ཅད་དང་ལྡན་པའི་བདག་ཉིད་དུ་འགྱུར་རོ། །འདིར་སྨྲས་པ།

ཟབ་ལམ་གདམས་པའི་སྙིང་པོ་ཆོས་དྲུག་པོ། །མ་ནོར་བློ་ལྡན་དད་ལྡན་དོན་ཕྱིར་དུ། །འཇུག་བདེ་ཉུང་ངུར་བྱས་ཏེ་བཀོད་པ་འདི། །ཐར་འདོད་སྐལ་ལྡན་ཡོངས་ཀྱི་ཐུགས་ལ་ཞོག །ཅེས་པ་འདི་ཆོས་དྲུག་གི་ཡིག་ཆ་རྙིང་པ་རྣམས་སོར་བཞག ༑རང་ཉིད་ཉམས་སུ་བླང་བའི་ཕྱིར་དང༌། གཞན་ཡང་བཀའ་བརྒྱུད་འདི་ཉིད་ཀྱི་ལམ་སྲོལ་འཛིན་པར་འདོད་པ་དག་གི་དོན་དུ་དབོན་པོ་ཐར་གླིང་པ་དང༌། དགེ་སློང་གླིང་ཆུང་གཉིས་ཀྱིས་བསྐུལ་བ་ལས། ཤཱཀྱའི་དགེ་སློང་ཐབས་ལམ་འདི་ཉིད་ཅུང་ཟད་ཉམས་སུ་ལོན་པ་དྷརྨ་ཀཱིརྟིས་ཟླ་དགོན་དུ་སྦྱར་བའོ།། །།སརྦ་མངྒ་ལཾ།།