༄༅། །གཏོར་མ་བརྒྱ་རྩའི་ཆོ་ག་མདོར་བསྡུས་བཞུགས་སོ།། 

།རྩ་བ་གསུམ་ལ་ཕྱག་འཚལ་ལོ། ། རྣལ་འབྱོར་པ་གང་ཞིག་ཐུན་མཚམས་སུ་གཏོར་མ་བརྒྱ་རྩའི་གོ་རིམ་བགྱི་བར་འདོད་ན། །དཀར་གསུམ་མངར་གསུམ་སྨན་དང་མེ་ཏོག་སྣ་ཚོགས་ཀྱིས་སྦགས་པའི་འབྲས་ཟན་སོགས་ཀྱི་རིལ་བུ་བཅུ་ཚན་བཅུ་དང་བརྒྱད་ཚན་གཅིག་བྱ། ཟངས་སམ་རིན་པོ་ཆེ་ལས་བྱས་པའི་གཏོར་སྣོད་ཁྲིའུ་ཁར་མདུན་དུ་བཞག་པའི་ནང་དུ་ལྷ་བཤོས་སམ་རིལ་བུ་ཆེ་བ་གཅིག་བླུགས་ལ། སྐྱབས་སེམས་སྤྱི་འགྲོ་ལྟར་སྔོན་དུ་འགྲོ་བས། བསངས་སྦྱངས། སྟོང་པའི་ངང་ལས་པད་ཟླའི་སྟེང༌། །རང་ཉིད་འཕགས་པ་སྤྱན་རས་གཟིགས༑ ༑ཁ་སརྤ་ཎི་གསལ་བ་ཡི། །ཐུགས་ཀའི་འོད་གྱིས་མགྲོན་རྣམས་བཀུག །ཨོཾ་བཛྲ་གུ་རུ་དེ་ཝ་ཌཱ་ཀི་ནཱི་དྷརྨ་ལོ་ཀ་པཱ་ལ་ས་པ་རི་ཝཱ་ར་བཛྲ་ས་མཱ་ཛཿ ཞེས་མགྲོན་རིགས་བཞི་སྤྱན་དྲངས། པདྨ་ཀ་མ་ལཱ་ཡེ་སྟྭཾ་ གྱིས་གདན་ཕུལ། ཨོཾ་བཛྲ་ཨརྒྷཾ་ སོགས་ཀྱིས་མཆོད་ལ་ཆུ་གཤེགས། བཅུ་ཚན་དང་པོ་བཤམས་ལ་ཆུས་བཀང༌། ཨོཾ་ཨཱཿཧཱུྂ། ལན་གསུམ་དང༌། ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྂ། བདུན་དང་ ། ཨརྒྷཾ་ སོགས་ཀྱིས་མཆོད་ལ། གཏོར་མ་འདོད་ཡོན་མཆོག་འདི་རྩ་བརྒྱུད་ཀྱི། །བླ་མ་རྩ་གསུམ་རྒྱལ་སྲས་ཞི་ཁྲོའི་ཚོགས། །རིགས་ལྔའི་མཁའ་འགྲོ་ཆོས་སྲུང་དམ་ཅན་ཚོགས༑ ༑མཆོག་གསུམ་སྐྱབས་གྱུར་རྣམས་ལ་འབུལ་བར་བགྱི། །ཚོགས་རྫོགས་སྒྲིབ་སྦྱངས་རྫོགས་སངས་རྒྱས་ཐོབ་ཤོག ། བཅུ་ཚན་གཉིས་པ་གོང་ལྟར་ལས༑ རིགས་ལྔའི་མཁའ་འགྲོ་ཆོས་སྲུང་དམ་ཅན་ཚོགས། །དཔལ་མགོན་བདུན་ཅུ་དཀར་ཕྱོགས་སྐྱོང་རྣམས་ཀྱིས། །གཏོར་མ་འདི་བཞེས་བསྟན་པ་དར་བ་དང༌། །འགལ་རྐྱེན་ཞི་ཞིང་མཐུན་རྐྱེན་སྤེལ་བར་མཛོད། །བཅུ་ཚན་གསུམ་པ་གོང་ལྟར་ལས། རིག་འཛིན་དགེ་སྦྱོང་བྲམ་ཟེ་ལ་སོགས་པ། །མངོན་པར་ཤེས་ལྡན་ཚོགས་རྣམས་གཏོར་མ་འདིས། །མཉེས་ནས་བདག་སོགས་འགྲོ་རྣམས་བྱང་ཆུབ་པའི། །སྨོན་ལམ་དག་པས་མཚམས་སྦྱོར་བགྱི་བར་གསོལ༑ ༑ བཅུ་ཚན་བཞི་པ་གོང་ལྟར་ལས།

རྣམ་མང་ཐོས་སྲས་རྨུགས་འཛིན་ནོར་སྐྱོང་ཚོགས། །ལྷན་སྐྱེས་ལྷར་བཅས་གཏོར་མས་རེ་སྐོང་ལ། ། བདག་གི་ནད་གདོན་བར་ཆད་ཞི་བ་དང༌། །ཚེ་དཔལ་འབྱོར་པ་རྒྱས་པའི་ལས་མཛོད་ཅིག ། བཅུ་ཚན་ལྔ་པ་གོང་ལྟར་ལས། མཆོད་པའི་མལ་དུ་དེ་བཞིན་གཤེགས་པ་བཞིའི་མཚན་བརྗོད་ལ། འཛམ་བུ་གླིང་གི་གཞི་བདག་བརྟན་མའི་ཚོགས། །དཀར་ཕྱོགས་སྐྱོང་བའི་ལྷ་ཀླུ་སྡེ་བརྒྱད་རྣམས། །གཏོར་མ་འདི་བཞེས་འདོད་དགུ་དཔག་ཡས་ཀྱི། །ལྷག་པར་བདག་སོགས་འགྲོ་རྣམས་སྲུང་དུ་གསོལ༑ ༑ བཅུ་ཚན་དྲུག་པ་གོང་ལྟར་ལས། གནོད་སྦྱིན་སྡེ་དཔོན་ཕོ་མོ་ཡུལ་འཁོར་སྐྱོང༌། །འཕྲོག་མ་འབྲོག་གནས་ཚོགས་རྣམས་གཏོར་མ་བཞེས། །འགྲོ་བར་གནོད་འཚེའི་བསམ་པ་རབ་ཞི་ནས། །ཆོས་ལྡན་རྣམ་དཀར་དགེ་བའི་ལས་མཛོད་ཅིག ། བཅུ་ཚན་བདུན་པ་གོང་ལྟར་ལས། བགེགས་དང་ལོག་འདྲེན་ནད་རིགས་གདོན་གྱི་བདག །བདག་ཅག་རྣམས་ལ་གནོད་པའི་འབྱུང་པོ་ཀུན༑ ༑གཏོར་མ་འདི་བཞེས་གནོད་འཚེའི་སེམས་སྤོང་ལ། །བྱང་ཆུབ་སེམས་བསྐྱེད་དམ་པའི་ལམ་འཇུག་ཤོག ། བཅུ་ཚན་བརྒྱད་པ་གོང་ལྟར་ལས། འགྲོ་བ་རིགས་དྲུག་ལམ་ལྔ་སྐྱེ་གནས་བཞི། །བསྡུས་པའི་ཚོགས་བཅས་འགྲོ་བ་མར་གྱུར་སེམས། །གཏོར་མས་ཚིམས་ནས་སྡུག་བསྔལ་ཀུན་བྲལ་ཏེ། །ཕར་ཕྱིན་དྲུག་རྫོགས་བྱང་ཆུབ་ཐོབ་གྱུར་ཅིག ། བཅུ་ཚན་དགུ་པ་གོང་ལྟར་ལས། ཡི་དྭགས་ཕྱི་ནང་ཟས་སྐོམ་སྒྲིབ་པ་ཅན། །བྱིང་དང་ཁ་འཐོར་གནས་ཀུན་གཏོར་མ་འདིས། །ཚིམས་ནས་སེར་སྣའི་ལས་སྒྲིབ་ཡོངས་དག་ནས། །སྦྱིན་པའི་ཕ་རོལ་ཕྱིན་པ་ཐོབ་གྱུར་ཅིག །བཅུ་ཚན་བཅུ་པ་གོང་ལྟར་ལས། བདག་ཅག་འཁོར་བ་ཐོག་མ་མེད་ནས་བཟུང༌། །ད་ལྟའི་བར་གྱི་ལན་ཆགས་གདོན་བགེགས་ཚོགས། །གཏོར་མས་རེ་སྐོང་ལན་ཆགས་འཁོན་དག་ཅིང༌༑ ༑རྡོ་རྗེ་ཐེག་པའི་ལམ་དུ་འཇུག་གྱུར་ཅིག །བརྒྱད་ཚན་ཡང་གོང་ལྟར་ལས། གཏོར་མར་རེ་ཞིང་གློ་བུར་འདིར་ལྷགས་པའི། །ཁས་ཞན་དབང་ཆུང་ལྷག་མ་བཤལ་ཆུ་ལ། །རེ་བ་རྣམས་ཀྱང་གཏོར་མ་འདི་ཁྱེར་ལ། །ཚིམས་ཤིང་དག་པའི་ཞིང་དུ་བགྲོད་པར་ཤོག

།ཅེས་བརྗོད་གཏོར་མ་གཤེགས་ལ། ཆོས་རྣམས་ཐམས་ཅད་རྒྱུ་ལས་ སོགས་ཀྱིས་ཆོས་སྦྱིན་བྱ། ཡི་གེ་བརྒྱ་པས་ལྷག་ཆད་བཀང༌། སྦྱིན་པ་ཆེན་པོ་འདི་ཡི་མཐུས། ། སོགས་ཀྱིས་བདེན་སྟོབས་བརྗོད། མགྲོན་རྣམས་སོ་སོའི་རེ་འདོད་ཡོངས་གང་ནས། །རང་རང་གནས་སུ་གཤེགས་ལ་གང་གི་ཚེ། །སྤྱན་དྲངས་དུས་སུ་སླར་ཡང་འབྱོན་པ་དང༌༑ ༑བདག་གི་དགེ་བའི་འབྲས་བུ་མཆིས་པར་མཛོད། །ཨོཾ་ཨཱཿཧཱུྂ། བཛྲ་མུ། ཞེས་གཤེགས་སུ་གསོལ། བཀྲ་ཤིས་དང་བསྔོ་སྨོན་གྱིས་རྒྱས་གདབ་པར་བྱའོ། །ཞེས་པའི་གཏོར་ཆོག་འདི་ཡང༌། རྩ་བའི་བླ་མ་རྡོ་རྗེ་འཛིན་པ་བྱ་ཁྱུང་བ་རྒྱལ་དབང་པདྨ་བསྟན་འཛིན་གྱི་གསང་ཡུམ་ཨ་ཆེ་སྐྱིད་ཀྱི་ཐུགས་དམ་བགྱི་བའི་སླད་དུ། འབྲི་གུང་པ་རིག་འཛིན་ཆོས་ཀྱི་གྲགས་པས་གཞུ་སྤྲོ་ལུང་དུ་སྦྱར་བ་དགེ་བར་གྱུར་ཅིག། །།མངྒ་ལཾ།། 