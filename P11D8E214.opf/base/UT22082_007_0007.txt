༄༅། །བཅོམ་ལྡན་འདས་ངན་སོང་ཡོངས་སུ་སྦྱོང་བ་ཀུན་རིག་རྣམ་པར་སྣང་མཛད་ཀྱི་ཆོག་བསྒྲིགས་དོན་གསལ་ངག་གི་འདོད་འཇོ་ཞེས་བྱ་བ་བཞུགས་སོ།།

བཅོམ་ལྡན་འདས་རྣམ་པར་སྣང་མཛད་ཀྱི་ཆོག་བསྒྲིགས་དོན་གསལ་ངག་གི་འདོད་འཇོ་ཞེས་བྱ་བ། བླ་མ་དང་དཔལ་རྣམ་པར་སྣང་མཛད་དཀྱིལ་འཁོར་གྱི་གཙོ་བོར་གྱུར་པ་ལ་ཕྱག་འཚལ་ལོ། །གང་ཞིག་མ་རིག་མཐུག་པོས་རབ་བསྒྲིབས་ཤིང༌། །མུན་ཆེན་འཇིགས་པའི་ནང་དུ་གནས་པ་ལ། །ཀུན་ནས་རྟ་བདུན་རྒྱལ་པོའི་ཚ་ཟེར་གྱིས། །གསལ་མཛད་རྣམ་པར་སྣང་མཛད་ལ་ཕྱག་འཚལ། །ཡོ་ག་རྣལ་འབྱོར་ཆེན་པོའི་རྒྱུད་རྒྱལ་དོན། །སེམས་ཅན་རྣམས་ཀྱི་སྒྲིབ་པ་རབ་སྦྱོང་ཞིང༌། །ཐར་ལམ་སྟོན་བྱེད་རྣམ་སྣང་ཀུན་རིག་གི། །ཆོག་བསྒྲིགས་གསལ་ཞིང་རྒྱས་པ་འདི་འཆད་དོ། །དེའང་འདིའི་དཀྱིལ་འཁོར་དུ་ཞུགས་ཤིང་དབང་ཐོབ་པའི་གང་ཟག་གིས་རང་གཞན་གྱི་དོན་བྱ་བའི་ཕྱིར་དུ་ཡོ་བྱད་རྣམས་འདུ་བྱས་ལ། ཨོཾ་བཛྲ་ཡཀྵ་ཧཱུྂ། ཞེས་བརྗོད་ཅིང་མཆེ་བ་འཛིན་པའི་ཕྱག་རྒྱ་བྱས་ཏེ། རང་ཉིད་རྡོ་རྗེ་གནོད་སྦྱིན་གསལ་གདབ། སྔོན་འགྲོའི་གཏོར་མ། ཨོཾ་བཛྲ་ཡཀྵ་ཧཱུྂ་གིས་བསངས། ཨོཾ་བཛྲ་ཛྭ་ལ་ཨ་ན་ལ་ཧ་ན་ད་ཧ་པ་ཙ་མ་ཐཱ་བྷཉྫ་ར་ཎ་ཧཱུྂ་ཕཊ་ཀྱིས་གཟི་བྱིན་བསྐྱེད། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ་གིས་སྦྱངས། སྟོང་པའི་ངང་ལས་ཨོཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ཨོཾ་ཨཱཿཧཱུྂ་ཞུ་བ་ལས་བྱུང་བའི་གཏོར་མ་དྭངས་ཤིང་ཐོགས་པ་མེད་པ་ཟག་པ་མེད་པའི་བདེ་བ་ཁྱད་པར་ཅན་བསྐྱེད་ནུས་པ་ནམ་མཁའ་དང་མཉམ་པར་གྱུར་པར་དམིགས་ཏེ། ཨོཾ་ཨ་ཀཱ་རོ་མུ་ཁཾ་སརྦ་དྷརྨ་ཎཱཾ་ཨཱདྱ་ནུཏྤནྣ་ཏྭཱཏ་ཨོཾ་ཨཱཿཧཱུྂ་ཕཊ་སྭཱ་ཧཱ། གསུམ་བརྗོད། ཨོཾ་ལོ་ཀ་པཱ་ལ་ས་པ་རི་ཝཱ་ར་བཛྲ་ས་མཱ་ཛཿ ཨེ་ཧྱེ་ཧི་ཨརྒྷཾ་སྭཱ་ཧཱ། པདྨ་ཀ་མ་ལཱ་ཡེ་སྟྭཾ། ཨོཾ་བྷཱུ་མི་པ་ཏི་ཀྵེ་ཏྲ་པཱ་ལ་ས་པ་རི་ཝཱ་ར་ན་མཿསརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷྱཿ སརྦ་ཐཱ་ཁཾ། ཨུདྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲྀཧྞེ་དཾ་བ་ལྱཱ་དི་སྭཱ་ཧཱ། ལན་གསུམ། ཨོཾ་ལོ་ཀ་པཱ་ལ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ།

དེ་བཞིན་དུ། པཱ་དྱཾ། པུཥྤེ༑ དྷཱུ་པེ། ཨཱ་ལོ་ཀེ། གནྡྷེ། ནཻ་ཝི་དྱེ། ཤཔད། ཞེས་སྦྱར་བས་མཆོད། དྲིལ་བུ་གསིལ་ཞིང༌། གང་གི་ས་ཕྱོགས་འདིར་གནས་པའི། །ཕྱོགས་སྐྱོང་ལྷ་ཀླུ་གནོད་སྦྱིན་སོགས། །འབྱུང་པོ་བགེགས་དང་གདོན་གྱི་རིགས། །ས་ལ་རྒྱུ་ཞིང་དབང་སྒྱུར་བའི། །ཤ་ཟ་སྲིན་པོ་ལ་སོགས་རྣམས༑ ༑འདིར་གཤེགས་བདག་ལ་དགོངས་སུ་གསོལ། །མཆོད་སྦྱིན་གཏོར་མ་འདི་བཞེས་ལ། །ཞི་ཞིང་དུལ་བའི་སེམས་ལྡན་པས། །བདག་གིས་བསྒྲུབ་པའི་འབྲས་བུ་འདི། །ཀུན་ནས་མཆིས་པར་མ་གྱུར་བར། །ས་ཕྱོགས་གཞན་དུ་འགྲོ་བར་གྱིས། །ད་ནི་གནས་འདིར་རྣམ་སྣང་གི། །དཀྱིལ་འཁོར་ཆེན་པོ་བསྒོམ་པར་བགྱིད། །གལ་ཏེ་མི་འགྲོ་འདུག་གྱུར་ན། །ཡེ་ཤེས་རྡོ་རྗེ་འབར་བ་ཡིས། །བགེགས་རྣམས་བརླག་པར་གདོན་མི་ཟ། །དེ་བས་རང་རང་གནས་སུ་དེངས། །ཨོཾ་སཾུ་བྷ་ནི་སུཾ་བྷ་ནི་ཧཱུྂ་ཧཱུྂ་ཕཊ། ཨོཾ་གྲྀཧྞ་གྲྀཧྞ་ཧཱུྂ་ཧཱུྂ་ཕཊ། ཨོཾ་གྲྀཧྞཱ་པ་ཡ་གྲྀཧྞཱ་པ་ཡ་ཧཱུྂ་ཧཱུྂ་ཕཊ། ཨོཾ་ཨཱ་ན་ཡ་ཧོཿ བྷ་ག་ཝཱན་བིདྱཱ་རཱ་ཛ་ཧཱུྂ་ཧཱུྂ་ཕཊ། དེ་ནས་མཆོད་པ་རྣམས་བསངས། གཟི་བྱིན་བསྐྱེད། སྦྱངས་ལ། སྟོང་པའི་ངང་ལས་ཨོཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བ་སོ་སོའི་ནང་དུ་ཨ་ཡིག་ཞུ་བ་ལས་བྱུང་བའི་མཆོད་ཡོན། ཞབས་བསིལ། མེ་ཏོག །བདུག་སྤོས། སྣང་གསལ། དྲི་ཆབ། ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའ་དང་མཉམ་པར་གྱུར། ཨོཾ་བཛྲ་ཨརྒྷཾ་ཨཱཿཧཱུྂ། དེ་བཞིན་དུ། ཤཔདའི་བར་སྦྱར་བས་མཆོད་པ་བྱིན་གྱིས་བརླབས། རྐང་གཉིས་མཆོག་གྱུར་འདས་དང་མ་འོངས་དང༌། །ད་ལྟར་བཞུགས་པའི་རྫོགས་སངས་རྒྱས་རྣམས་དང༌། །ཞི་བ་ཆགས་བྲལ་ཐེག་གསུམ་དམ་པའི་ཆོས། །སྡེ་སྣོད་བཀའ་དང་མན་ངག་ལུང་གི་ཚོགས། །འཕགས་མཆོག་སྐྱབས་ཀྱི་མཆོག་གྱུར་དགེ་འདུན་ཏེ། །རིགས་ཀུན་གཙོ་བོ་རྣམ་སྣང་ལ་སོགས་ལ། །བདག་ཅག་སྐྱབས་སུ་མཆི་ཞིང་སེམས་ཅན་རྣམས༑ ༑ངན་སོང་གསུམ་ལས་མྱུར་དུ་བསྒྲལ་བར་བྱ། །དེ་ཕྱིར་བརྩོན་པས་བྱང་ཆུབ་སེམས་བསྐྱེད་དོ། །ཞེས་ལན་གསུམ་གྱིས་སེམས་བསྐྱེད་བརྗོད།

ལྕེ་དང་ལག་པ་བྱིན་གྱིས་བརླབ་པ་ནི། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་པད་ཟླའི་གདན་ལ་ཧཱུྂ་ལས་རང་ཉིད་ཕྱག་ན་རྡོ་རྗེ་སྐུ་མདོག་དཀར་པོ་རྡོ་རྗེ་དང་དྲིལ་བུ་འཛིན་པ་སེམས་དཔའི་སྐྱིལ་ཀྲུང་གིས་བཞུགས་པའི་ལྐོག་མར་ཧྲཱིཿལས་པདྨ་དམར་པོ་འདབ་མ་བརྒྱད་པ། མདུན་གྱི་འདབ་མ་ལྕེར་གྱུར་པའི་སྟེང་དུ་ཨ་ལས་ཟླ་བའི་དཀྱིལ་འཁོར་གྱི་དབུས་སུ་ཧཱུྂ་ལས་རྡོ་རྗེ་དཀར་པོ་རྩེ་ལྔ་པ་དེ་ཉིད་ལྕེ་ལ་ཐིམ་པས། ལྕེ་རྡོ་རྗེའི་རང་བཞིན་དུ་གྱུར། ཨོཾ་བཛྲ་ཛི་ཧྭ། ཞེས་བྱིན་གྱིས་བརླབས། ལག་པ་གཉིས་སུ་ཨ་ཨ་ལས་ཟླ་བའི་དཀྱིལ་འཁོར་ཉ་གང་བ་རེ་རེའི་དབུས་སུ་ཧཱུྂ་ཧཱུྂ་ལས་རྡོ་རྗེ་རྩེ་ལྔ་པ་རེ་རེ་ཡོངས་སུ་གྱུར་པ་ལས། རྡོ་རྗེའི་ལག་པ་སོར་མོ་རྣམས་ཀྱང་རྡོ་རྗེ་རྩེ་གཅིག་པའི་རྣམ་པར་གྱུར་པར་བསམས། སླར་ཡང་ཧཱུྂ་ལས་རང་ཉིད་ཁྲོ་བོ་འཇིག་རྟེན་གསུམ་ལས་རྣམ་པར་རྒྱལ་བ་སྔོན་པོ་ཕྱག་གཉིས་རྡོ་རྗེ་ཧཱུྂ་མཛད་ཀྱི་ཕྱག་རྒྱས་རྡོ་རྗེ་དང་དྲིལ་བུ་འཛིན་པ་ཞབས་གཡས་བསྐུམ་ཞིང་གཡོན་བརྐྱང་གི་སྟབས་ཀྱིས་བཞེངས་པའི་ཐུགས་ཀར་ཉི་མའི་སྟེང་དུ་ཧཱུྂ། ཨོཾ་སརྦ་བིད་ཨོཾ། ཨོཾ་སརྦ་བིད་ཨཱཿ ཨོཾ་སརྦ་བིད་ཧཱུྂ། ཞེས་བརྗོད་ཅིང་རིགས་གསུམ་སྤྱིའི་ཕྱག་རྒྱ་གནས་གསུམ་དུ་གཏུག །སླར་ཡང་ཕྱག་རྒྱ་པདྨ་འདྲ་བ་སྤྱི་བོར་བཞག་ལ། ཨོཾ་བུདྡྷ་ཨ་བྷི་ཥིཉྩ་ཨོཾ། ཞེས་དང༌། ཕྱག་རྒྱ་རྡོ་རྗེ་འདྲ་བ་དཔྲལ་བར་བཞག་ལ། ཨོཾ་བཛྲ་ཨ་བྷི་ཥིཉྩ་ཧཱུྂ། ཞེས་དང༌། ཕྱག་རྒྱ་རིན་པོ་ཆེ་འདྲ་བ་རྣ་ལྟག་གཡས་སུ་བཞག་ལ། ཨོཾ་རཏྣ་ཨ་བྷི་ཥིཉྩ་ཏྲཱཾ། ཕྱག་རྒྱ་པདྨ་འདྲ་བ་ལྟག་པར་བཞག་ལ། ཨོཾ་པདྨ་ཨ་བྷི་ཥིཉྩ་ཧྲཱིཿ ཕྱག་རྒྱ་དེ་བསྒྱུར་བ་རྣ་ལྟག་གཡོན་དུ་བཞག་ལ། ཨོཾ་ཀརྨ་ཨ་བྷི་ཥིཉྩ་ཨཱཿ ཞེས་བརྗོད། རྡོ་རྗེ་ཁུ་ཚུར་གྱི་མདུད་པ་བཅངས་པའི་ཚུལ་སྙིང་ག །མགྲིན་པ། ལྟག་པ་ནུ་མའི་བར། དཔྲལ་བ། སྤྱི་བོ། ལྟེ་བ་རྣམས་སུ་གཏུག་ཅིང༌།

ཨོཾ་ཊུཾ། ཞེས་བརྗོད་ཅིང་སྔགས་རེ་རེ་ནས་གནས་རེ་རེར་གཏུགས་ལ་སླར་ཡང་ཐལ་མོ་བརྡབ་ཅིང༌། ཨོཾ་བཛྲ་ཏུཥྱ་ཧོཿ དར་དཀར་པོ་ཞེང་དུ་ཁྲུ་གང་བ། སྲིད་དུ་ཁྲུ་ཉི་ཤུ་པས་གནས་རྣམས་སུ་མདུད་ཅིང༌། རྣ་ལྟག་ཏུ་བྱུང་བ་ལྷག་མ་ཕྱེས་ཏེ་བརྒྱངས་པས་རང་གི་ལུས་ཚད་དང་མཉམ་པར་གྱུར། ཅེས་བརྗོད། དེ་ནས་ཁྲོ་བོ་སྤྱན་འདྲེན་པ་ནི། རང་གི་ཐུགས་ཀ་ནས་འོད་ཟེར་འཕྲོས་པས། ཁྲོ་བོའི་ཚོགས་དཔག་ཏུ་མེད་པ་སྤྱན་དྲངས། ཨོཾ་བཛྲ་མ་ཧཱ་ཀྲོ་དྷ་རཱ་ཛ་ས་པ་རི་ཝཱ་ར་བཛྲ་ས་མཱ་ཛཿ ཡེ་ཤེས་བསྐལ་པ་མེ་ལྟར་འབར་བའི་འོད། །མ་རིག་འདོད་པའི་མུན་ཁམས་ཐམས་ཅད་སྲེག །ཞེ་སྡང་གཤིན་རྗེའི་འཇིགས་པ་ཐམས་ཅད་འཇོམས། །དཔའ་བོ་ཆེན་པོ་དཔའ་མཚན་སྟག་ལྤགས་ཅན། །ལོག་འདྲེན་སྲིན་པོའི་མཐའ་གནོན་དགྲ་འདུལ་བ། །རིག་པའི་རྒྱལ་པོ་ཁྲོ་བོ་བཞུགས་སོ་འཚལ། །ལོག་འདྲེན་འདུལ་བའི་སླད་དུ་སྤྱན་འདྲེན་ན། །འགྲོ་བའི་དོན་ཕྱིར་མཆོད་ཀྱིས་གཤེགས་སུ་གསོལ། །ཞེས་སྤྱན་དྲངས། ཨོཾ་བཛྲ་མཧཱ་ཀྲོ་དྷ་རཱ་ཛ་ས་པ་རི་ཝཱ་ར་ཨེ་ཧྱེ་ཧི། པདྨ་ཀ་མ་ལཱ་ཡེ་སྟྭཾ། ཞེས་བཞུགས་སུ་གསོལ། ཨོཾ་བཛྲ་མ་ཧཱ་ཀྲོ་དྷ་རཱ་ཛ་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། དེ་བཞིན་དུ། ཤཔདའི་བར་གྱིས་མཆོད་ལ། ཧཱུྂ་༌། ཆོས་ཉིད་སྟོང་པ་གཉིས་མེད་ངང་ཉིད་ལས། །འཇིག་རྟེན་སྤྱོད་པའི་ཚུལ་ཡང་མི་སྤོང་ཞིང༌། །ཐབས་ལ་མཁས་པས་འཇིགས་བྱེད་སྐུར་སྟོན་པ། །ཁྲོ་ཆེན་འབར་བའི་ཚོགས་ལ་ཕྱག་འཚལ་བསྟོད། །ཡེ་ཤེས་ཞི་བའི་ངང་ལས་མ་གཡོས་ཀྱང༌། །སྐུ་ཡི་ཆ་ལུགས་ཟ་བྱེད་རྔམ་སྟབས་ཅན། །གསུང་གི་ང་རོ་འབྲུག་སྟོང་ལྡིར་བའི་སྒྲས། །མ་ལུས་དབང་དུ་སྡུད་ལ་ཕྱག་འཚལ་བསྟོད། །ལྷག་པའི་ཡེ་ཤེས་རོལ་པར་སྟོན་བྱེད་ཅིང༌། །སྡིགས་པའི་མཚོན་ཆ་སྣ་ཚོགས་ཕྱག་ན་བསྣམས། །ཉོན་མོངས་དུག་ཆེན་རྩད་ནས་འཇོམས་མཛད་པ། །སྦྲུལ་གདུག་རྒྱན་གྱིས་བརྒྱན་ལ་ཕྱག་འཚལ་བསྟོད། །བསྐལ་པ་མེ་ལྟར་འབར་བའི་ཀློང་དཀྱིལ་ན། །དཔའ་བའི་སྟངས་སྟབས་བརྐྱང་བསྐུམ་ཚུལ་དུ་བཞུགས། །ཉི་ཟླ་འབར་བའི་སྤྱན་གྱི་སྡང་མིག་གིས། །བགེགས་དཔུང་སྲེག་པར་མཛད་ལ་ཕྱག་འཚལ་བསྟོད། །གཏུམ་ཆེན་དུས་མཐའི་མེ་ལྟར་གཟི་བརྗིད་འབར། །གློག་སྟོང་འགྱུ་འདྲའི་ཁྲོ་གཉེར་མཆེ་བ་གཙིགས།

རྔམ་པའི་ང་རོ་འབྲུག་སྒྲ་སྟོང་བཞིན་སྒྲོག །ཁྲོ་རྒྱལ་བགེགས་ཚོགས་འདུལ་ལ་ཕྱག་འཚལ་བསྟོད། །ཧཱུྂ་༌། འཇིགས་པའི་ཧཱུྂ་སྒྲ་ངེས་སྒྲོག་ཅིང༌། །བགེགས་རྣམས་མ་ལུས་འཇོམས་མཛད་པ། །དངོས་གྲུབ་མ་ལུས་སྩོལ་བའི་ལྷ། །བགེགས་ཀྱི་དགྲ་ལ་ཕྱག་འཚལ་བསྟོད། །ཅེས་བསྟོད་ལ། ཧཱུྂ་༌། དཀྱིལ་འཁོར་བསྒོམ་པའི་ས་གཞི་ལ་གནས་པའི། །ལྷ་ལ་སོགས་པའི་བགེགས་ཚོགས་ཀུན་ཉོན་ཅིག །ང་ནི་གནས་འདིར་དཀྱིལ་འཁོར་ཆེན་པོ་བསྒོམ། །ཁྱེད་རྣམས་ད་ལྟ་གཞན་དུ་འགྲོ་བར་གྱིས། །གལ་ཏེ་མི་འགྲོ་བཀའ་ལས་འདས་གྱུར་ན། །ཁྲོ་རྒྱལ་ཁྲོས་པའི་བཀའ་ཆད་དྲག་པོ་ཡིས། །ཁྱོད་ཀྱི་ལུས་སེམས་ཉམས་ཤིང་བརླག་པར་བྱེད། །དེ་བས་བགེགས་ཚོགས་གནས་སུ་མྱུར་དུ་དེངས། །ཨོཾ་སུཾ་བྷ་ནི་བརྗོད་ཅིང་བཀའ་བསྒོས་ལ། གནས་བསྲུང་བ་ནི། །གཡས་རྡོ་རྗེ་གསོར་ཞིང་གཡོན་ཁུ་ཚུར་སྙིང་གར་བཞག་ལ། ཨོཾ་བཛྲ་ཛྭ་ལ་ཨ་ན་ལཱརྐ་ཧཱུྂ། བགེགས་ལ་བསྣུན་པར་བསམ། རྡོ་རྗེ་བསྡམས་པ་ནང་དུ་བཅིངས་ལ་སྟེང་དུ་མནན་པའི་ཁུ་ཚུར་སྙིང་གར་བཞག་ལ། སོར་མོ་རྣམས་འབར་བ་ལྟ་བུ་ལ། མཐེ་བོང་གཉིས་རྩེ་སྦྱར་བ་སྲིན་ལག་དང་གུང་མོའི་བར་དུ་བཟུང་བ་རྡོ་རྗེ་མེའི་ཕྱག་རྒྱས། ཨོཾ་བཛྲ་ཛྭ་ལ་ཨ་ན་ལ་ཧ་ན་ད་ཧ་པ་ཙ་མ་ཐཱ་བྷཉྫ་ར་ཎ་ཧཱུྂ་ཕཊ། ཅེས་པས་བགེགས་རྣམས་བསྲེགས་པར་བསམ། རྡོ་རྗེ་བསྡམས་པའི་སྟེང་ནས་མཐེ་བོང་གཉིས་བརྐྱངས་ནས་རྡོ་རྗེ་ཅན་གྱི་ཕྱག་རྒྱས། ཨོཾ་བཛྲ་ནཻ་ཏྲ་བྷནྡྷ་སརྦ་བིགྷྣཱཾ། ཞེས་པས་བགེགས་ལྷག་མ་རྣམས་བཅིང་བར་བསམ། རྡོ་རྗེ་བསྡམས་པ་བརྐྱངས་ཏེ་ཁ་སྦུབ་པ་ས་ལ་བཞག་སྟེ། ཨོཾ་བཛྲ་དྲྀ་ཌྷོ་མེ་བྷ་ཝ་བྷནྡྷ་རཀྵ་སརྦཱཾ་སྭཱ་ཧཱ། འོག་རྡོ་རྗེའི་ས་གཞི་ཆེན་པོར་གྱུར་པར་བསམ། རྡོ་རྗེ་ཁུ་ཚུར་གཉིས་བསྐོར་ཏེ་མགོ་བོའི་སྟེང་དུ་མཛུབ་མོ་གཉིས་ལྕགས་ཀྱུ་ལྟར་བཞག་པ་རྡོ་རྗེ་འཇིགས་བྱེད་ཅན་གྱི་ཕྱག་རྒྱས། ཨོཾ་ཧུ་ལུ་ཧུ་ལུ་ཧཱུྂ་ཕཊ། སྟེང་རྡོ་རྗེའི་གུར་ཁང་དུ་གྱུར་པར་བསམ།

རྡོ་རྗེ་ཐལ་མོའི་མཐེ་བོང་གཉིས་བརྐྱངས་ལ། མཆེ་བ་འཛིན་པའི་ཚུལ་རྡོ་རྗེ་གནོད་སྦྱིན་གྱི་ཕྱག་རྒྱས། ཨོཾ་བཛྲ་ཡཀྵ་ཧཱུྂ༑ གུར་ཁང་གི་ནང་དུ་རྡོ་རྗེའི་བླ་བྲེར་གྱུར་པར་བསམ། རྡོ་རྗེ་ཁུ་ཚུར་གྱི་མཐེའུ་ཆུང་ལུ་གུ་རྒྱུད་དུ་སྦྲེལ། མཛུབ་མོ་རྩེ་སྤྲད་དེ་བཟློག་ནས་སྤྱི་བོར་བཞག་པ་རྡོ་རྗེ་གཙུག་ཏོར་ཕྱག་རྒྱས་ཁུ་ཚུར་མཁྲིག་མ་མདུན་ནས་ཞགས་དམིགས་ལྟར་བྱས་པ་རྡོ་རྗེ་ཞགས་པའི་ཕྱག་རྒྱས། ཨོཾ་དྲུཾ་བྷནྡྷ་ཧཾ། ཤར་རྡོ་རྗེའི་ར་བར་གྱུར་པར་བསམ། ཨོཾ་བཛྲ་པཱ་ཤ་ཧྲཱིཿ ཤར་གྱི་ར་བའི་ནང་དུའང་རྡོ་རྗེའི་ར་བར་གྱུར་པར་བསམ། རྡོ་རྗེ་བསྡམས་པ་མཐེ་བོང་གཉིས་སེམས་དཔའི་སྐྱིལ་ཀྲུང་བྱས་ཏེ་མཛུབ་མོ་གཤིབས་ཏེ་ཕྱེ་ལ་མཐེའུ་ཆུང་གཉིས་བ་དན་ལྟར་བྱས་པ། རྡོ་རྗེ་བ་དན་གྱི་ཕྱག་རྒྱས། ཨོཾ་བཛྲ་པ་ཏངྐེ་པ་ཏངྐེ་ནི་ར་ཊ། ནུབ་རྡོ་རྗེའི་ར་བར་གྱུར་པར་བསམ། རྡོ་རྗེ་ཁུ་ཚུར་ཁ་སྟེང་དུ་བསྟན་པ་གནོད་སྦྱིན་གྱི་ཕྱག་རྒྱ་དེ་ཉིད་ཁའི་ཐད་དུ་ཞུགས་པ་རྡོ་རྗེ་དུས་ཀྱི་ཕྱག་རྒྱས། ཨོཾ་ཧྲཱིཿབཛྲ་ཀཱ་ལི་རུ་ཊ་མ་ཊ། བྱང་རྡོ་རྗེའི་ར་བར་གྱུར་པར་བསམ། རྡོ་རྗེ་ཁུ་ཚུར་སྟེང་དུ་བསྟན་པ་རི་བོ་འདེགས་པའི་ཚུལ་དུ་བྱས་པ་རྡོ་རྗེ་རྩེ་མོའི་ཕྱག་རྒྱས། ཨོཾ་བཛྲ་ཤི་ཥ་ར་རུ་ཊ་མ་ཊ། ལྷོ་རྡོ་རྗེའི་ར་བར་གྱུར་པར་བསམ། རྡོ་རྗེ་ཧཱུྂ་མཛད་ཀྱི་ཕྱག་རྒྱ་ལས་མཛུབ་མོ་དང་གུང་མོ་གཉིས་རྡོ་རྗེ་ལྟར་བྱས་པ་རྡོ་རྗེ་ལས་ཀྱི་ཕྱག་རྒྱས། ཨོཾ་བཛྲ་ཀརྨ། ཕྱོགས་མཚམས་ཐམས་ཅད་རྡོ་རྗེའི་ར་བར་གྱུར་པར་བསམ༑ རྡོ་རྗེ་ཁུ་ཚུར་གཉིས་རྒྱབ་སྤྲད་མཐེའུ་ཆུང་སྦྲེལ་མཛུབ་མོ་སྡིགས་མཛུབ་བྱས་པ་རྡོ་རྗེ་ཧཱུྂ་མཛད་ཀྱི་ཕྱག་རྒྱས། ཧཱུྂ་ཧཱུྂ་ཧཱུྂ། ནང་རྡོ་རྗེའི་ར་བར་གྱུར་པར་བསམ། རྡོ་རྗེ་བསྡམས་པའི་ཕྱག་རྒྱས། ཨོཾ་བཛྲ་བྷནྡྷ་བཾ། སླར་ཡང་ར་བའི་སྟེང་དུ་རྡོ་རྗེ་གུར་གྱི་རྣམ་པ་ཅན་དུ་གྱུར་པར་བསམ། དེ་ནས་རྡོ་རྗེ་ཁུ་ཚུར་གྱི་མཛུབ་མོ་དང་མཐེའུ་ཆུང་མདུད་པ་སྙིང་གར་བཞག་པས་གཡས་སྐོར་དུ་བསྐོར་བ་རྡོ་རྗེ་འཁོར་ལོའི་ཕྱག་རྒྱས།

ཨོཾ་སརྦ་བིད་མཎྜལ་བཛྲ་ཙཀྲ་ཧཱུྂ། བཅོམ་ལྡན་འདས་ཀུན་རིག་རྣམ་པར་སྣང་མཛད་ཀྱི་དཀྱིལ་འཁོར་རྟེན་དང་བརྟེན་པར་བཅས་པ་མདུན་གྱི་ནམ་མཁར་སྤྱན་དྲངས་པར་མོས་ལ། ཕྱག་རྒྱ་དེ་ཉིད་སྙིང་གར་བཞག་ལ། ཨོཾ་སརྦ་ཏ་ཐཱ་ག་ཏ་པཱ་ད་བནྡ་ནཾ་ཀ་རོ་མི། ཞེས་ཕྱག་བྱ། དེ་ནས། ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏཱིཙྪ་སྭཱ་ཧཱ། ཞེས་ཤཔདའི་བར་གྱིས་མཆོད། ཡན་ལག་བདུན་པ་ནི། ཕྱོགས་བཅུར་བཞུགས་པའི་སངས་རྒྱས་སྲས་བཅས་དང༌། །བྱང་སེམས་ཉན་རང་ཚོགས་ལ་བདག་ཕྱག་འཚལ། །དངོས་འབྱོར་ཡིད་སྤྲུལ་མཆོད་པ་རྒྱ་མཚོས་མཆོད། །བདག་གི་སྡིག་པ་བགྱིས་དང་བགྱིད་བསྩལ་དང༌། །དེ་ལ་ཡི་རང་གྱུར་པ་གང་མཆིས་པ། །འཕགས་མཆོག་ཁྱེད་ཀྱི་སྤྱན་སྔར་མཐོལ་ཞིང་འཆགས། །རྒྱལ་བའི་སྲས་ཀྱི་ཚོགས་གཉིས་ཟབ་པ་དང༌། །འགྲོ་དོན་མཛད་པ་དེ་ལས་གཞན་ལ་ཡང༌། །རྟག་ཏུ་བདག་ནི་རྗེས་སུ་ཡི་རང་ངོ༌། །ཁྱོད་ཀྱིས་འཇིག་མེད་འཁོར་ལོ་བསྐོར་བ་ལ། །རྟག་ཏུ་མི་བསྙེལ་ཆོས་ཀྱང་བསྟན་དུ་གསོལ། །ཇི་སྲིད་འཁོར་བའི་རྒྱ་མཚོ་མ་སྟོང་བར། །དམ་པ་ཁྱོད་ཀྱི་སྐྱབས་མགོན་ལས་གཞན་ཅི། །མྱ་ངན་མི་འདའ་རྟག་ཏུ་བཞུགས་སུ་གསོལ། །བདག་གིས་དུས་གསུམ་བསགས་དང་ཡོད་པའི་དགེ། །གདོད་ནས་ཡོད་པའི་དགེ་བ་འདིས་མཚོན་ཏེ། །འགྲོ་ཀུན་རྡོ་རྗེ་འཛིན་པའི་ས་ཐོབ་ཤོག །ཅེས་ལན་གསུམ་གྱིས་ལན་ལག་བདུན་པ་དང༌། དེ་ནས་སྡོམ་པ་གཟུང་བ་ནི། བླ་མ་དཀྱིལ་འཁོར་ལྷ་ཚོགས་ཀུན། །བདག་ལ་དགོངས་པར་མཛད་དུ་གསོལ། །བདག་མིང་རྡོ་རྗེ་སེམས་དཔའ་ཞེས་བགྱི་བས། །དུས་ནི་འདི་ནས་བཟུང་ནས་སུ། །བྱང་ཆུབ་སྙིང་པོར་མཆིས་ཀྱི་བར། །བྱང་ཆུབ་ངེས་མཛད་བྱང་ཆུབ་སེམས། །རྟག་ཏུ་བདག་གིས་བསྐྱེད་པར་བགྱི༑ ༑ཚུལ་ཁྲིམས་རྣམ་གསུམ་བདག་གིས་བསྲུང༌། །སངས་རྒྱས་ཆོས་དང་དགེ་འདུན་ཏེ། །དཀོན་མཆོག་གསུམ་ནི་ཡོངས་མི་སྤོང༌། །རྡོ་རྗེ་རིགས་མཆོག་ལས་བྱུང་བའི། །རྡོ་རྗེ་དྲིལ་བུའི་ཕྱག་རྒྱ་འཛིན། །སློབ་དཔོན་དག་ཀྱང་གཟུང་བར་བགྱི། །རིན་ཆེན་རིགས་མཆོག་དམ་ཚིག་སྟེ། །སྦྱིན་པ་རྣམ་བཞི་དུས་དྲུག་ཏུ། །ཉིན་རེ་བཞིན་དུ་མཁས་པས་སྦྱིན། །པདྨའི་རིགས་ཅན་དག་པ་ཡི། །ཕྱི་ནང་གསང་བ་ཐེག་གསུམ་གྱི། །དམ་ཚིག་སོ་སོར་གཟུང་བར་བགྱི། །ལས་ཀྱི་རིགས་ཀྱི་དམ་ཚིག་ཏུ། །སྡོམ་པ་ཐམས་ཅད་ལྡན་པར་ནི། །ཡང་དག་ཉིད་དུ་གཟུང་བར་བགྱི༑ ༑མཆོད་པའི་ལས་ཀྱང་ཅི་ནུས་བགྱི། །སེམས་ཅན་དོན་ཕྱིར་སྡོམ་པ་གཟུང༌། །མ་བསྒྲལ་བསྒྲལ་དང་མ་གྲོལ་དགྲོལ། །དབུགས་མ་ཕྱིན་རྣམས་དབུགས་དབྱུང་ཞིང༌། །སེམས་ཅན་མྱ་ངན་འདས་ལ་འགོད། །ཅེས་ལན་གསུམ་གྱིས་སྡོམ་པ་བཟུང༌།

སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག །སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག །སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག །ཉེ་རིང་ཆགས་སྡང་གཉིས་དང་བྲལ་བའི་བཏང་སྙོམས་ལ་ཡུན་རིང་དུ་གནས་པར་གྱུར་ཅིག །ཅེས་ཚད་མེད་བཞི་བསྒོམ། ཚོགས་ཞིང་རྣམས་རང་བཞིན་གྱི་གནས་སུ་གཤེགས་པར་གྱུར་པར་བསྒོམ། རང་གི་ལག་མཐིལ་གཉིས་སུ་ཨ་ཨ་ལས་ཟླ་བའི་དཀྱིལ་འཁོར་རེ་རེའི་དབུས་སུ་ཧཱུྂ་ཨཱཿདེ་དག་གི་མཐར་ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཿ སྟེ་དབྱངས་ཡིག་བཅུ་དྲུག་གིས་གཡས་སུ་བསྐོར་བའི་གཡས་གཡོན་གྱི་སོར་མོ་རྣམས་སུ། ཨོཾ་ཧཱུྂ་ཏྲཱཾ་ཧྲཱིཿཨཱཿལས་རྣམ་སྣང་དཀར་པོ། མི་བསྐྱོད་པ་སྔོན་པོ། རིན་འབྱུང་སེར་པོ། འོད་དཔག་མེད་དམར་པོ། དོན་ཡོད་གྲུབ་པ་ལྗང་གུ་སྟེ་ཡབ་ལྔ་དང༌། གཡོན་པའི་སོར་མོ་རྣམས་ལ་རྡོ་རྗེ་དབྱིངས་ཀྱི་དབང་ཕྱུག་མ་དཀར་མོ། རྡོ་རྗེ་ཐུགས་མ་སྔོན་མོ། རྡོ་རྗེ་དབང་བསྐུར་མ་སེར་མོ། རྡོ་རྗེ་མཚོན་ཆ་མ་དམར་མོ། རྡོ་རྗེ་ཀུན་མ་ལྗང་གུ་སྟེ་ཡུམ་ལྔར་གྱུར་པའི་ཡབ་ཡུམ་རྣམས་དར་དང་རིན་པོ་ཆེས་བརྒྱན་པ། རང་རྟགས་ཀྱི་ཕྱག་མཚན་དང་བཅས་པ་ཕན་ཚུན་ལྷ་དང་ལྷ་མོ་རྣམས་ཞལ་ཕྱོགས་པར་གྱུར་པར་བསམས་ལ། རྡོ་རྗེ་ཐལ་མོ་སྦྱར་ལ། ཨོཾ་ཨ་ནྱོ་ནྱ་ཨ་ནུ་ག་ཏཱ་སརྦ་དྷརྨ་པ་རམྦ་ར་ཨ་ནུ་པྲ་བིཥྚ་སརྦ་དྷརྨ་བཛྲ་ཨཉྫ་ལི། ཞེས་བརྗོད། རྡོ་རྗེ་བསྡམས་པ་ལན་གསུམ་སྒྲ་དང་བཅས་པ་སྙིང་ཁར་བྱས་ལ། ཨ་དྱནྟ་ཨ་ནུ་པྲ་བིཥྚ་སརྦ་དྷརྨ་བྷནྡྷ་བཛྲ་བྷནྡྷ་ཏྲཊ། ཅེས་བརྗོད། རྡོ་རྗེ་འབེབས་པའི་དམ་རྒྱས་བཅིངས་ལ། ཨོཾ་བཛྲ་ཨཱ་ཝེ་ཤ་ཡ་ཨ་ཨཿ ཏིཥྛ་བཛྲ་དྲྀ་ཌྷོ་མེ་བྷ་ཝ། ཤ་ཤྭ་ཏོ་མེ་བྷ་ཝ་ཧྲྀ་ད་ཡཾ་མེ། ཨ་དྷི་ཏིཥྛ་སརྦ་སིདྡྷི་མྨེ་པྲ་ཡཙྪ་ཧཱུྂ། ཧ་ཧ་ཧ་ཧ་ཧོཿ ཞེས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་འོད་ཟེར་བྱུང་བ་བདག་ལ་ཐིམ་པར་བསམས་ལ། རྡོ་རྗེ་ཁུ་ཚུར་གྱི་དམ་རྒྱ་བཅིངས་ལ།

བཛྲ་མུཥྚི། ཨོཾ་བཛྲ་མུཥྚི་བཾ། ཞེས་ཕྱག་རྒྱ་དེ་ཉིད་དགྲོལ་བར་བྱའོ། །དེ་དག་ནི་ཕྱག་རྒྱ་སྤྱིའི་ཆོ་གའོ། །དེ་ནས་བདག་གི་རྣལ་འབྱོར་བསྒོམ་པ་ནི། ཨོཾ་བཛྲ་ཡཀྵ་ཧཱུྂ་གིས་བསངས། ཨོཾ་བཛྲ་ཛྭ་ལ་ཨ་ན་ལ་ཧ་ན་ད་ཧ་པ་ཙ་མ་ཐཱ་བྷཉྫ་ར་ཎ་ཧཱུྂ་ཕཊ་ཀྱིས་གཟི་བྱིན་བསྐྱེད། ཨོཾ་སྭ་བྷཱ་ཝས་སྦྱངས། སྟོང་པའི་ངང་ལས་པཾ་ལས་པདྨ་དམར་པོ་འདབ་མ་སྟོང་དང་ལྡན་པའི་ཟེའུ་འབྲུར་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཨོཾ་དཀར་པོ་ལས་འཁོར་ལོ་དཀར་པོ་ཨོཾ་གྱིས་མཚན་པ་ལས་འོད་ཟེར་འཕྲོས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་བྱིན་རླབས་འོད་ཟེར་གྱི་རྣམ་པར་བསྡུས། ཡོངས་སུ་གྱུར་པ་ལས་འཁོར་ལོའི་ལྟེ་བར་ཨོཾ་གྱི་མཐར། ཨོཾ་སརྦ་བིད་སརྦ་ཨཱ་ཝ་ར་ཎ་བི་ཤོ་དྷ་ཡ་ཧ་ན་ཧཱུྂ་ཕཊ། ཅེས་པའི་སྔགས་ཕྲེང་དཀར་པོ་གཡས་སུ་འཁོར་བ་ལས་འོད་འཕྲོས་སེམས་ཅན་ཐམས་ཅད་ཀྱི་སྒྲིབ་པ་སྦྱངས། རྣམ་པར་སྣང་མཛད་ཀྱི་གོ་འཕང་ལ་བཀོད། ཚུར་འདུས་ཡོངས་སུ་གྱུར་པ་ལས། བདག་ཉིད་བཅོམ་ལྡན་འདས་ཀུན་རིག་རྣམ་པར་སྣང་མཛད་སྐུ་མདོག་གངས་རིའི་ཕུང་པོ་ལྟ་བུ་ཞལ་བཞི་དཀར་བ་ཕྱོགས་བཞིར་གཟིགས་པ། ཕྱག་གཉིས་ཏིང་ངེ་འཛིན་གྱི་ཕྱག་རྒྱས་འཁོར་ལོ་རྩིབས་བརྒྱད་པ་བསྣམས་པ། རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། དར་དཀར་པོའི་སྟོད་གཡོགས་དང༌། སྨད་གཡོགས་གསོལ་བ། ཞི་བའི་གཟིགས་སྟངས་ཅན་ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། དེ་ཡང་ངན་སོང་གི་རྒྱུད་ཐམས་ཅད་ཡོངས་སུ་སྦྱོང་བའི་ཏིང་ངེ་འཛིན་ལ་མཉམ་པར་འཇོག་བཞིན་པ་ཉི་མ་འོད་ཀྱི་རྒྱབ་ཡོལ་མངའ་བ། དེ་ལྟར་གསལ་བའི་ཐུགས་ཀར་རི་བོང་འཛིན་པའི་དཀྱིལ་འཁོར་གྱི་དབུས་སུ་ཧཱུྂ་དཀར་པོས་མཚན་པ་ལས་འོད་ཟེར་འཕྲོས་པས་རང་བཞིན་གྱི་གནས་ནས་བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས་པར་མོས་ལ། རྡོ་རྗེ་ཁུ་ཚུར་གྱི་མཛུབ་མོ་ལྕགས་ཀྱུ་ལྟར་བྱས་ལག་ངར་གཉིས་བསྣོལ་ཏེ་གུང་མོ་དང་མཐེ་བོང་གཉིས་ཀྱིས་སེ་གོལ་བརྡབ་ཅིང་རྡོ་རྗེ་བསྡུ་བའི་ཕྱག་རྒྱ་བྱས་ལ།

བཛྲ་ས་མཱ་ཛཿ མ་ལུས་སེམས་ཅན་ཀུན་གྱི་མགོན་གྱུར་ཅིང༌། །བདུད་སྡེ་དཔུང་བཅས་མི་བཟད་འཇོམས་མཛད་ལྷ། །དངོས་རྣམས་མ་ལུས་ཇི་བཞིན་མཁྱེན་གྱུར་པའི། །བཅོམ་ལྡན་འཁོར་བཅས་གནས་འདིར་གཤེགས་སུ་གསོལ༑ ༑ཞེས་དང༌། གདན་དབུལ་བར་མོས་ལ། པདྨ་ཀ་མ་ལཱ་ཡེ་སྟྭཾ། ཞེས་བརྗོད། ཨོཾ་བཛྲ་ཨངྐུ་ཤ་ཛཿ ཨོཾ་བཛྲ་པཱ་ཤ་ཧཱུྂ། ཨོཾ་བཛྲ་སྥོ་ཊ་བཾ། ཨོཾ་བཛྲ་གྷཎྚེ་ཧོཿ ཞེས་སྒོ་བ་བཞིའི་དམ་རྒྱས་དགུག་ཅིང༌། ཨོཾ་བཛྲ་ཡཀྵ་ཧཱུྂ། ཞེས་རྡོ་རྗེ་གནོད་སྦྱིན་གྱིས་ཕྱིར་འབྲང་གི་བགེགས་བསྐྲད། ཨོཾ་སརྦ་བིད་ཨོཾ། ཨོཾ་སརྦ་བིད་ཨཱཿ ཨོཾ་སརྦ་བིད་ཧཱུྂ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། ཞེས་དབང་བསྐུར། ཨོཾ་ཧཱུྂ་ཏྲཱཾ་ཧྲཱི་ཨཱཿལས་རིགས་ལྔས་བརྒྱན་པར་གྱུར་པར་དམིགས་ཏེ། ཨོཾ་བཛྲ་ཡཀྵ་ཧཱུྂ། ཞེས་རྡོ་རྗེ་བསྡུ་བའི་ལས་རྒྱས་བསྲུངས་ལ། ཚངས་པ་ཆེན་པོ་པདྨའི་གདན་ལ་བཞུགས་ཏེ་ངན་སོང་གི་རྒྱུད་ཐམས་ཅད་ཡོངས་སུ་སྦྱོང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། ངན་སོང་གི་རྒྱུད་ལས་རྣམ་པར་གྲོལ་བ་ཞེས་བྱ་བའི་བྱང་ཆུབ་སེམས་དཔའ་ཆེན་པོས་ཏིང་ངེ་འཛིན་གྱི་འོད་ཟེར་འཕྲོ་བ་དང༌༑ བསྡུ་བ་མང་པོའི་ཕྲེང་བ་ཉིད་ཀྱི་དཔྲལ་བའི་མཛོད་སྤུ་ནས་ཕྱུུང༌། དེས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཐམས་ཅད་སྣང་བར་བྱས་སོ། །ཀུན་ཏུ་སྣང་བར་བྱས་ནས་སེམས་ཅན་ཐམས་ཅད་ཉོན་མོངས་པའི་འཆིང་བ་ལས་རྣམ་པར་གྲོལ་ཏེ། བདེ་བ་སོ་སོར་ཐོབ་ནས་རང་གི་གནས་ཐམས་ཅད་ཀུན་ཏུ་སྣང་བར་བྱས་ཏེ། མཆོད་པའི་སྤྲིན་སྣ་ཚོགས་ཀྱིས་མངོན་པར་མཆོད་ནས་བརྒྱ་ཕྲག་སྟོང་དུ་བསྐོར་བ་བྱས་ཏེ་མགོ་བོས་ལན་བརྒྱ་ཕྲག་སྟོང་དུ་ཕྱག་བཙལ་ནས། བཅོམ་ལྡན་འདས་ཀྱི་སྤྱན་སྔར་ནོར་བུ་དྲི་མ་མེད་པའི་སྟེང་དུ་འཁོད་དེ་འདི་སྐད་ཅེས་གསོལ་ཏོ། །ཨེ་མ་སངས་རྒྱས་ཨེ་སངས་རྒྱས། །ཨེ་མ་སངས་རྒྱས་མཛད་པ་ལེགས། །གང་ཕྱིར་ངན་སོང་བདག་སྦྱངས་ནས། །བྱང་ཆུབ་སྤྱོད་པ་ཉིད་ལ་བཀོད། །ཅེས་ཆེད་དུ་བརྗོད་ནས་མི་སྣང་བར་གྱུར་ཏོ། །མཆོད་པ་ནི་སྔར་ལྟར་བྱིན་གྱིས་བརླབས།

བསོད་ནམས་ཞིང་དུ་གྱུར་པའི་སངས་རྒྱས་ལ། །སྣང་ལ་རང་བཞིན་མེད་པའི་མཆོད་ཡོན་འདི། །སྣང་སྟོང་དབྱེར་མེད་སེམས་ཀྱིས་འབུལ་ལགས་ན། །བདེ་སྟོང་གཉིས་མེད་ཐུགས་ཀྱིས་བཞེས་སུ་གསོལ། །ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྂ། ཞེས་དང༌། གོང་གི་མཆོད་ཡོན་གྱི་གནས་སུ། ཞབས་བསིལ། མེ་ཏོག །བདུག་སྤོས། སྣང་གསལ། དྲི་ཆབ། ཞལ་ཟས། རོལ་མོ། ཨརྒྷཾ་གྱི་གནས་སུ། པཱ་དྱཾ། པུཥྤེ། དྷཱུ་པེ། ཨཱ་ལོ་ཀེ། གནྡྷེ། ནཻ་ཝི་དྱེ། ཤཔད་ཞེས་སྦྱར་ལ་མཆོད། བསྟོད་པ་ནི། དྲིལ་སྟབས་དང་བཅས་པས། འགྲོ་བ་རྒྱུད་ལྔ་འཁོར་བའི་དཀྱིལ་འཁོར་དུ།་་༌།སྡུག་བསྔལ་འཁྲུལ་འཁོར་གྱིས་གཟིར་འགྲོ་གཟིགས་ནས། ་༌།ཐུགས་རྗེས་ དུག་བསྔལ་འཁྲུལ་འཁོར་འཇོམས་མཛད་པ། །ཐུགས་རྗེའི་བདག་ཉིད་ཁྱོད་ལ་ཕྱག་འཚལ་ལོ། །སེམས་ཅན་སྨིན་ཅིང་གྲོལ་བར་བྱ་བའི་ཕྱིར། །སེམས་ཅན་ཁམས་ན་བཞུགས་ཤིང་སྤྱོད་གྱུར་ཀྱང༌༑ ༑ཆགས་པས་མ་གོས་པདྨ་ལྟར་དག་པ། །འདོད་ཆགས་དག་པའི་བདག་ཉིད་ཁྱོད་ལ་འདུད། །སེམས་ཅན་བཀྲེན་པ་ཆོས་ཀྱི་ཕོངས་གྱུར་པ། །མ་རིག་འཐིབས་པོའི་ནང་དུ་སོང་བ་རྣམས༑ ༑འཕགས་པའི་ནོར་བདུན་དག་གིས་ཚིམ་མཛད་པ། །ཡེ་ཤེས་སྒྲོན་མེ་ཁྱོད་ལ་ཕྱག་འཚལ་ལོ། །སེམས་ཅན་འཁོར་བའི་རྒྱ་མཚོར་ནུབ་པ་ལ། །ཐུགས་རྗེ་ཐབས་དང་ཤེས་རབ་གྲུར་བཞག་ནས། །ཞི་བ་རིན་ཆེན་གླིང་དུ་སྐྱེལ་མཛད་པ། །ཀུན་གྱི་དེད་དཔོན་ཁྱོད་ལ་ཕྱག་འཚལ་ལོ། །སེམས་ཅན་ལས་ཀྱི་ཆུ་བོར་ནུབ་པ་ལ། །དམ་ཆོས་བདུད་རྩིའི་ཟམ་པས་སྒྲོལ་མཛད་ཅིང༌༑ ༑འཕགས་ལམ་ཡན་ལག་བརྒྱད་ལ་སྦྱོར་མཛད་པ། །གསུང་གི་མངའ་བདག་ཁྱོད་ལ་ཕྱག་འཚལ་ལོ། །རང་གི་ཐུགས་ཀར་ཟླ་བའི་གདན་ལ་ཧཱུྂ་གི་མཐར་སྙིང་པོ་དང༌། དེའི་མཐར་རྩ་རིག་གི་སྔགས་ཀྱིས་བསྐོར་བ་ལས་འོད་འཕྲོས། །སེམས་ཅན་ཐམས་ཅད་ཀྱི་དོན་བྱས་ཚུར་འདུས་སྔགས་ཕྲེང་ལ་ཐིམ་ཞིང་འཁོད་པར་གྱུར་པ་ལ་དམིགས་ཏེ། ཨོཾ་་་་་་ཨོཾ་བདེ་ལེགས་སུ་གྱུར་ཅིག

།སརྦ་བིད་སརྦ་ཨཱ་ཝ་ར་ཎ་བི་ཤོ་དྷ་ཡ་ཧ་ན་ཧཱུྂ་ཕཊ།་་་་་ཀུན་རིག་གིས་སྒྲིབ་པ་ཐམས་ཅད་རྣམ་པར་སྦྱོང་ལ་བསྣུན། ཞེས་བཟླའོ། །སླར་ཡང༌། ཨོཾ་ན་མོ་བྷ་ག་ཝ་ཏེ་སརྦ་དུརྒ་ཏི་པ་རི་ཤོ་དྷ་ན་རཱ་ཛཱ་ཡ། ཏ་ཐཱ་ག་ཏཱ་ཡ། ཨརྷ་ཏེ་སམྱཀྶཾ་བུདྡྷཱ་ཡ།་་་་་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ངན་སོང་ཐམས་ཅད་སྦྱོང་བའི་རྒྱལ་པོ་ལ་ཕྱག་འཚལ་ལོ། ཏདྱ་ཐཱ།་་་་་འདི་ལྟ་སྟེ། ཨོཾ་ཤོ་དྷ་ནི་ཤོདྷ་ནི་སརྦ་པཱ་པཾ་བི་ཤོ་དྷ་ནི་་་་་་སྡིག་པ་ཐམས་ཅད་སྦྱོངས་སྦྱོངས་རྣམ་པར་སྦྱོངས། ཤུདྡྷེ་བི་ཤུདྡྷེ་སརྦ་ཀརྨ་ཨཱ་ཝ་ར་ཎ་བི་ཤོ་དྷ་ནེ་སྭཱ་ཧཱ།་་་་་དག་པ་རྣམ་པར་དག་པ་ལས་ཀྱི་སྒྲིབ་པ་ཐམས་ཅད་རྣམ་པར་སྦྱོང་བའི་ཆེད་དུ་གཞི་ཚུགས། ཞེས་ཅི་རིགས་བཟླའོ། །དེ་དག་ནི་བདག་གི་རྣལ་འབྱོར་རྫོགས་པའི་རིམ་པའོ།། །། ༈ །དེ་ནས་བུམ་པ་གཉིས་གུ་གུལ་གྱིས་བདུག །ཡུངས་ཀར་གྱིས་བྲབ། བཅུད་ཀྱིས་སུམ་གཉིས་བཀང་བ་མགུལ་ཆིངས་ཁ་རྒྱན་དང་ལྡན་པ་གཙོ་བུམ་གྱི་སྟེང་དུ་རྣམ་རྒྱལ་ཆེན་པོའི་དུང་ཆོས་དྲིས་བཀང་བ་བཞག །དེའི་སྟེང་དུ་གཟུང་ཐག་རྡོ་རྗེས་སྤྲས་པ་བཞག་ལ། བུམ་པ་གཉིས་བསངས། གཟི་བྱིན་བསྐྱེད། སྦྱངས་ལ། སྟོང་པའི་ངང་ལས་པད་ཟླའི་གདན་ལ་བཱཾ་བཱཾ་ལས་བྱུང་བའི་བུམ་པ་གཉིས་དཀར་པོ་ལྟོ་བ་ཆེ་བ། ཞབས་ཞུམ་པ། མགྲིན་པ་རིང་བ། ཁ་གཡེལ་བ། མཆུ་འཕྱངས་པ། ལྷ་རྫས་ཀྱི་གོས་ཀྱིས་མགུལ་བཅིངས་ཤིང་དཔག་བསམ་གྱི་ཤིང་གིས་ཁ་བརྒྱན་པ། བཅུད་བཟང་པོས་ཡོངས་སུ་གང་བའི་བུམ་པ་གཉིས་ཀྱི་རྣམ་རྒྱལ་བུམ་པའི་ནང་དུ་དབུས་སུ་བུམ་མཚན་ཨ་སེང་ཨ་ལས་ཞེས་པ་ནས། རྒྱབ་ཡོལ་དང་ལྡན་པ་ཞེས་པའི་བར་མདུན་བསྐྱེད་ལྟར་དང༌། ལས་བུམ་གྱི་ནང་དུ་པད་ཟླའི་གདན་ལ་བུམ་མཚན་ཀྵཾ་ལས་མཆེ་བ་ཀྵཾ་གིས་མཚན་པ་ལས་དཔག་ཏུ་མེད་པའི་འོད་ཟེར་འཕྲོས། ཡོངས་སུ་གྱུར་པ་ལས་རྡོ་རྗེ་གནོད་སྦྱིན་སྐུ་མདོག་ནག་པོ་ལྟོ་བ་ཡངས་ཤིང་མཆེ་བ་གཙིགས་པ་ཁྲོ་བོའི་རྡོ་རྗེ་རྩེ་ལྔ་པས་རབ་ཏུ་མཚན་པའི་མཆེ་བ་ཞལ་གྱི་གྲྭ་གཉིས་སུ་འཛིན་པ་སྟག་ལྤགས་ཀྱི་སྨད་གཡོགས་པ་ཞབས་སེམས་སྐྱིལ་གྱིས་བཞུགས་པ་ཟླ་བ་འོད་ཀྱི་རྒྱབ་ཡོལ་མངའ་བ༑

གཙོ་འཁོར་ཐམས་ཅད་ཀྱི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྂ་སྔོན་པོ་དང་བཅས་པ་ལས་འོད་ཟེར་འཕྲོས། བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས་པར་མོས་ལ། རྡོ་རྗེ་བསྡུ་བའི་ཕྱག་རྒྱས། བཛྲ་ས་མཱ་ཛཿ སྐབས་འདིར་དྲིལ་སྟབས་དང་བཅས་པས་མདུན་བསྐྱེད་ལྟར་སྤྱན་འདྲེན་རྒྱས་བསྡུས་སྐབས་དང་སྦྱར་ལ་བྱའོ། །དེ་ནས་དམ་རྒྱ་ནི། ཕྱག་རྒྱ་མདུན་བསྐྱེད་ཀྱི་སྐབས་ལྟར་བྱས་ལ། ས་མ་ཡ་སྟྭཾ། བཛྲ་དྲྀཥྚི་མ་ཊ། སརྦ་བིད་དྲྀཤྱ། ཛཿཧཱུྂ་བཾ་ཧོཿ ས་མ་ཡ་སྟྭཾ། ས་མ་ཡ་སྟྭཾ་ཨ་ཧཾ། སརྦ་བིད། ཨོཾ་སརྦ་བིད་སརྦ་ཨཱ་ཝ་ར་ཎ་བི་ཤོ་དྷ་ཡ་ཧ་ན་ཧཱུྂ་ཕཊ། ཅེས་རང་རང་གི་སྙིང་པོ་གསུམ་གསུམ་བརྗོད། དེ་ནས་རིགས་ལྔ་རྣམས་ལའང་ས་མ་ཡ་སྟྭཾ། ཞེས་པ་ནས་ཨ་ཧཾ་བར་གོང་ལྟར་ལས། སྙིང་པོའི་གནས་སུ། ཨོཾ་སརྦ་བིད་ཧཱུྂ། ཞེས་དང༌། ཨོཾ་སརྦ་བིད་ཕཊ། ཅེས་དང༌། ཨོཾ་སརྦ་བིད་ཨཱཿ ཞེས་དང༌། ཨོཾ་སརྦ་བིད་ཏྲཊ། ཅེས་དང༌། སུ་ར་ཏ་སྟྭཾ། ཞེས་སོགས། ཨོཾ་བཛྲ་ཡཀྵ་ཧཱུྂ། ཞེས་འདོན་པ་བསྒྱུར་ལ་བྱའོ། །དེ་ནས་ཕྱག་རྒྱ་བཅས་ལ། ཨོཾ་སརྦ་བིད་ཨོཾ། ཨོཾ་སརྦ་བིད་ཨཱཿ ཨོཾ་སརྦ་བིད་ཧཱུྂ། ཨོཾ་བུདྡྷ་ཨ་བྷི་ཥིཉྩ་ཨོཾ། ཨོཾ་བཛྲ་ཨ་བྷི་ཥིཉྩ་ཧཱུྂ། ཨོཾ་རཏྣ་ཨ་བྷི་ཥིཉྩ་ཏྲཱཾ། ཨོཾ་པདྨ་ཨ་བྷི་ཥིཉྩ་ཧྲཱིཿ ཨོཾ་ཀརྨ་ཨ་བྷི་ཥིཉྩ་ཨཱཿ དེ་ལྟར་དབང་བསྐུར་བས་རིགས་ལྔའི་བདག་ཉིད་ཅན་གྱི་རྡོ་རྗེ་རྩེ་ལྔ་པ་རེ་རེས་དབུ་བརྒྱན་པར་གྱུར་པར་བསམ་མོ། །འདིར་རིགས་ལྔ་དང་རྡོ་རྗེ་གནོད་སྦྱིན་ལ་ཕྲིན་ལས་མདུན་བསྐྱེད་ལྟར་བཅོལ། དེ་ནས་སྔར་ལྟར་མཆོད་པ་བྱིན་གྱིས་བརླབས་ལ་ཆུ་གཉིས་ཉེར་སྤྱོད་རོལ་མོས་ཀྱང་མཆོད་ལ༑ གླིང་བཞི་སྲིད་གསུམ་འཇིག་རྟེན་ན། །བདག་པོས་བཟུང་དང་མ་བཟུང་བའི། །མཆོད་ཡོན་ཇི་སྙེད་མཆིས་པ་རྣམས། །མོས་བློས་བདག་གིས་ཡོངས་བཟུང་སྟེ། །བུམ་པའི་ལྷ་ཚོགས་མཆོད་ཕྱིར་འབུལ། །བཞེས་ནས་བདག་ལ་མཆོག་དགྱེས་མཛོད། །ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏཱིཙྪ་སྭཱ་ཧཱ།

ཞེས་དང༌། དེ་བཞིན་དུ་ཆུ་གཉིས་ཉེར་སྤྱོད་རོལ་མོ་རྣམས་སོ་སོར་སྦྱར་ལ་དབུལ་ལོ། །དེ་ནས་དྲིལ་སྟབས་དང་བཅས་པའི་བསྟོད་པ་ནི། སྣང་སྟོང་རྡོ་རྗེ་ནམ་མཁའི་དབྱིངས། །ཆོས་དབྱིངས་ཡེ་ཤེས་རྡོ་རྗེའི་སྐུ། །བྱང་ཆུབ་མཆོག་གི་ཕྱག་རྒྱ་མཛད། །ཕྱག་འཚལ་རྣམ་པར་སྣང་མཛད་ལ། །གཟུང་འཛིན་རྡོ་རྗེ་བརྟན་པའི་ས། །མེ་ལོང་ཡེ་ཤེས་རྡོ་རྗེའི་སྐུ། །བདུད་འདུལ་ཆེན་པོའི་ཕྱག་རྒྱ་མཛད། །ཕྱག་འཚལ་མི་བསྐྱོད་རྡོ་རྗེ་ལ། །རིན་ཆེན་རྡོ་རྗེ་འབར་བའི་མེ། །མཉམ་ཉིད་ཡེ་ཤེས་ངོ་བོ་ཉིད། །མཆོག་སྦྱིན་ཆེན་པོའི་ཕྱག་རྒྱ་མཛད། །ཕྱག་འཚལ་རིན་ཆེན་འབྱུང་ལྡན་ལ། །འདོད་ཆགས་རྡོ་རྗེ་ཆོས་ཀྱི་ཆུ། །ཀུན་རྟོག་ཡེ་ཤེས་ངོ་བོ་ཉིད། །ཏིང་འཛིན་ཆེན་པོའི་ཕྱག་རྒྱ་མཛད། །ཕྱག་འཚལ་སྣང་བ་མཐའ་ཡས་ལ། །ཕྲག་དོག་རྡོ་རྗེ་སྐྱོད་པའི་རླུང༌། །བྱ་གྲུབ་ཡེ་ཤེས་རྡོ་རྗེའི་སྐུ། །སྐྱབས་སྦྱིན་ཆེན་པོའི་ཕྱག་རྒྱ་མཛད། །ཕྱག་འཚལ་དོན་ཡོད་གྲུབ་པ་ལ། །ཞེས་བསྟོད། སོ་སོར་ཀུན་རྟོག་ཕྲིན་ལས་བདག །རྡོ་རྗེ་གནོད་སྦྱིན་སྐུ་མདོག་ནག །ཕྱག་གཉིས་རྡོ་རྗེ་མཆེ་བ་འཛིན། །ཕྱག་འཚལ་རྡོ་རྗེ་དྲག་པོ་ལ། །ཞེས་བསྟོད་ལ། ལྷ་རང་རང་གི་ཐུགས་ཀའི་ས་བོན་ལས་ལྷའི་ཚོགས་འཕྲོས་འགྲོ་བའི་དོན་བྱས་སླར་འདུས་རང་རང་གི་ཐུགས་ཀའི་ས་བོན་ལ་ཐིམ་པར་གྱུར་པར་དམིགས་ཏེ། སྙིང་པོ་དང་རྩ་རིག་བརྒྱ་རྩ་བརྒྱད་སོགས་བཟླས་ཤིང༌། ལས་བུམ་ལ་དམིགས་པས། ཨོཾ་བཛྲ་ཡཀྵ་ཧཱུྂ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། ཞེས་པའང་ཅི་རིགས་བཟླའོ། །དེ་ནས་རྩ་རིག་བརྒྱ་རྩ་སོགས་བཟླས་ལ། སླར་ཡང་ཆུ་གཉིས་ཉེར་སྤྱོད་རོལ་མོས་མཆོད་ལ། རྣམ་པར་སྣང་མཛད་བཅོམ་ལྡན་འདས། །རིགས་བཞི་སེམས་དཔའ་བཞི་དང་བཅས། །རྡོ་རྗེ་གནོད་སྦྱིན་དྲག་པོ་ཆེར། །བདག་གིས་དད་པས་བསྟོད་པར་བགྱི། །ཞེས་བསྟོད། དུང་ཆོས་ཀྱི་ཆུ་རྣམ་རྒྱལ་བུམ་པའི་ལྷ་ལ་མཆོད་ཡོན་ཕུལ།

བཅོམ་ལྡན་འདས་ཀྱིས་བདག་དང་སློབ་མ་རྣམས་ལ་དབང་གི་རྟོགས་པ་ཕུན་སུམ་ཚོགས་པ་རྒྱུད་ལ་སྐྱེ་བར་མཛད་དུ་གསོལ། ལྷ་རྣམས་འོད་དུ་ཞུ་བ་བུམ་ཆུ་དང་དབྱེར་མེད་དུ་གྱུར། རྡོ་རྗེ་གནོད་སྦྱིན་གྱིས་དཀྱིལ་འཁོར་ཆེན་པོའི་བྱ་བ་མཐར་མ་ཕྱིན་གྱི་བར་དུ་བགེགས་རྣམས་ཟློག་པར་མཛོད་ཅིག །ཅེས་བརྗོད། དེ་དག་ནི་བུམ་པ་སྟ་གོན་གྱི་རིམ་པའོ།། །། ༈ །དེ་ནས་མདུན་བསྐྱེད་ཀྱི་དཀྱིལ་འཁོར་སྒྲུབ་ཅིང་མཆོད་པ་ནི། མདུན་གྱི་དཀྱིལ་འཁོར་བསངས། གཟི་བྱིན་བསྐྱེད། སྦྱངས། སྟོང་པའི་ངང་ལས་ཧཱུྂ་ཡཾ་ཧཱུྂ་ལས་རླུང་གི་དཀྱིལ་འཁོར་སྔོན་པོ་གཞུ་ལྟ་བུ་རྡོ་རྗེས་མཚན་པའི་སྟེང་དུ། ཧཱུྂ་རཾ་ཧཱུྂ་ལས་མེའི་དཀྱིལ་འཁོར་དམར་པོ་གྲུ་གསུམ་པ་རྡོ་རྗེ་རྩེ་དགུ་པས་མཚན་པའི་སྟེང་དུ། ཧཱུྂ་བཾ་ཧཱུྂ་ལས་ཆུའི་དཀྱིལ་འཁོར་ཟླུམ་པོ་དཀར་པོ་བུམ་པས་མཚན་པའི་སྟེང་དུ། ཧཱུྂ་ལཾ་ཧཱུྂ་ལས་སའི་དཀྱིལ་འཁོར་གྲུ་བཞི་པ་སེར་པོ་རྡོ་རྗེ་རྩེ་གསུམ་པས་མཚན་པའི་སྟེང་དུ། ཧཱུྂ་སུཾ་ཧཱུྂ་ལས་རི་རབ་རིན་པོ་ཆེ་སྣ་བཞིའི་རང་བཞིན་གྲུ་བཞི་པ་རྡོ་རྗེ་རྩེ་ལྔ་པས་མཚན་པ་དེའི་སྟེང་དུ། པཾ་ལས་སྣ་ཚོགས་པདྨའི་ལྟེ་བར་ཧཱུྂ་ལས་སྣ་ཚོགས་རྡོ་རྗེ་དེའི་ལྟེ་བར་བྷྲཱུཾ་ལས་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་གྲུ་བཞི་སྒོ་བཞི་པ། ཕྱི་ནས་སྔོ། སེར། དམར། ལྗང༌། དཀར་བའི་རྩིག་པ་རིམ་པ་ལྔའི་སྟེང་དུ་བ་ཀུ་ལི་སེར་པོ་རིན་པོ་ཆེའི་རྒྱན་དུ་མས་སྤྲས་པ། དེའི་སྟེང་དུ་གསེར་གྱི་སྐ་རགས་བཞི་ལ་བཏགས་པའི་མུ་ཏིག་གི་དོ་ཤལ་དང་དོ་ཤལ་ཕྱེད་པ་འཕྱང་བ། དེའི་སྟེང་དུ་བ་ཀུ་ལི་སྔོན་པོ་ལ་རིལ་བ་དཀར་པོ་མགོ་ཐུར་དུ་བསྟན་པ་ལྟ་བུས་སྤྲས་པའི་སྟེང་དུ་པདྨ་ཕྱེད་པའི་དབྱིབས་ཅན་གྱི་མདའ་ཡབ་དང་བཅས་པའི་ཕྱི་རོལ་ཏུ་འདོད་ཡོན་གྱི་སྣམ་བུ་དམར་པོ་ལ་གནས་པའི་ལྷ་མོ་རྣམས་ཀྱིས་མཆོད་རྫས་འཛིན་པས་མཆོད་པ། སྒོ་བཞིར་ཀ་བ་བཞི་བཞིས་བཏེག་པའི་རྟ་བབས་སྣམ་བུ་བཅུ་གཅིག་དང་ལྡན་པའི་སྟེང་དུ་ཆོས་འཁོར་གྱི་གཡས་གཡོན་དུ་རི་དྭགས་ཕོ་མོས་བརྒྱན་པ།

ནང་ཀ་བ་བརྒྱད་ཀྱིས་བཏེག་པའི་སྟེང་དུ་རྡོ་རྗེའི་གདུང་བཞི་མིག་མང་རིས་སུ་བྲིས་པའི་དབུས་བྱུར་བུར་གྱུར་པའི་སྟེང་དུ་རྡོ་རྗེ་ནོར་བུ་རིན་པོ་ཆེའི་ཏོག་གིས་སྤྲས་པ། གཞལ་ཡས་ཁང་ཕྱི་མའི་ནང་དུ་དེའི་ཕྱེད་ཀྱི་ཚད་དང་མཉམ་པའི་གཞལ་ཡས་ཁང་གྲུ་བཞི་སྒོ་བཞི་པ། རྟ་བབས་མེད་པ་མཚན་ཉིད་ཐམས་ཅད་ཡོངས་སུ་རྫོགས་ཏེ། དེ་ལྟར་གཞལ་ཡས་ཁང་ཕྱི་ནང་གཉིས་ལྡན་གྱི་ཕྱི་རོལ་དུ་སྣ་ཚོགས་པདྨ་དང་རྡོ་རྗེའི་ར་བ། དེའི་ཕྱི་རོལ་ཏུ་ཡེ་ཤེས་ཀྱི་མེ་རབ་ཏུ་འབར་བས་བསྐོར་བའི་གཞལ་ཡས་ཁང་གི་སྟེང་དང་འོག་གི་ས་གཞི་ཐམས་ཅད་ཤར་སྔོ། ལྷོ་སེར། ནུབ་དམར། བྱང་ལྗང༌། དབུས་དཀར་བའི་གཞལ་ཡས་ཁང་ནང་མའི་དབུས་སུ་འཁོར་ལོ་སྔོན་པོ་རྩིབས་བཅུ་དྲུག་པ་ལྟེ་བ་མུ་ཁྱུད་དང་བཅས་པའི་དབུས་སུ་ཨ་སིང་ཨ་ལས་སེང་གེ། ཤར་དུ་ཧཱུྂ་གྷཾ་ཧཱུྂ་ལས་གླང་ཆེན། ལྷོར་ཏྲཱཾ་ཨ་ཏྲཱཾ་ལས་རྟ་མཆོག །ནུབ་ཏུ་ཧཾ་མཾ་ཧཾ་ལས་རྨ་བྱ། བྱང་དུ་ཨ་གཾ་ཨ་ལས་མཁའ་ལྡིང་གིས་བཏེག་པའི་རིན་པོ་ཆེའི་ཁྲི་ཡངས་ཤིང་རྒྱ་ཆེ་བ་ལྷའི་གནས་ཐམས་ཅད་དུ་ཧྲཱིཿལས་པདྨ་དང་ཨ་ལས་ཟླ་བའི་གདན་དང་བཅས་པར་གྱུར། དབུས་ཀྱི་གདན་གྱི་སྟེང་དུ་ཨོཾ་ལས་འཁོར་ལོ་དཀར་པོ་ཨོཾ་གྱིས་མཚན་པ་ལས་དཔག་ཏུ་མེད་པའི་འོད་ཟེར་འཕྲོས། གཞལ་དུ་མེད་པའི་སེམས་ཅན་གྱི་དོན་མཛད་པ་བཅུ་གཉིས་ཀྱི་ཚུལ་དུ་མཛད། སླར་འདུས་ཆོས་ཀྱི་ཡི་གེ་ལ་ཐིམ་ཡོངས་སུ་གྱུར་པ་ལས་བཅོམ་ལྡན་འདས་ཀུན་རིག་རྣམ་པར་སྣང་མཛད་ཅེས་པ་ནས། ཉི་མ་འོད་ཀྱི་རྒྱབ་ཡོལ་མངའ་བ་ཞེས་པའི་བར་བདག་བསྐྱེད་ལྟར་དང༌། ཕྱོགས་བཞིར་ཧཱུྂ་ལས་རྡོ་རྗེ་ཧཱུྂ་གིས་མཚན་པ། ཏྲཱཾ་ལས་རིན་པོ་ཆེ་ཏྲཱཾ་གིས་མཚན་པ། ཧྲཱིཿལས་པདྨ་ཧྲཱིཿས་མཚན་པ། ཨཱཿལས་སྣ་ཚོགས་རྡོ་རྗེ་ཨཱཿས་མཚན་པ་རྣམས་ལས་དཔག་ཏུ་མེད་པའི་འོད་ཟེར་འཕྲོས། འགྲེའོ། ཡོངས་སུ་གྱུར་པ་ལས་ཤར་དུ་སྦྱོང་བའི་རྒྱལ་པོ་སྐུ་མདོག་དཀར་པོ་ཕྱག་གཉིས་མཉམ་བཞག་གི་ཕྱག་རྒྱས་རྡོ་རྗེ་རྩེ་ལྔ་པ་ལྟེ་འོག་ཏུ་འཛིན་པ།

ལྷོར་རྒྱལ་མཆོག་རིན་ཆེན་མཐིང་ཁ་གཡས་མཆོག་སྦྱིན་དང་གཡོན་ཏིང་ངེ་འཛིན་གྱི་ཕྱག་རྒྱས་རིན་པོ་ཆེ་ཆ་དགུ་པ་འཛིན་པ། ནུབ་ཏུ་ཤཱཀྱ་རི་དབང་དམར་སེར་ཕྱག་གཉིས་ཏིང་ངེ་འཛིན་གྱི་ཕྱག་རྒྱས་པདྨ་འཛིན་པ། བྱང་དུ་མེ་ཏོག་ཆེར་རྒྱས་སྣ་ཚོགས་མདོག་གཡས་སྐྱབས་སྦྱིན་དང་གཡོན་ཏིང་ངེ་འཛིན་གྱི་ཕྱག་རྒྱས་སྣ་ཚོགས་རྡོ་རྗེ་འཛིན་པ། བཞི་ཀའང་རྡོ་རྗེ་སྐྱིལ་ཀྲུང་གིས་བཞུགས་པ་ཉི་མ་འོད་ཀྱི་རྒྱབ་ཡོལ་དང་ལྡན་པ། མཚམས་བཞིར་ཟླ་བའི་གདན་ལ་ཧཱུྂ་ལས་འཁོར་ལོ་ཧཱུྂ་གིས་མཚན་པ། ཏྲཱཾ་ལས་རྡོ་རྗེ་ཏྲཱཾ་གིས་མཚན་པ། ཧྲཱིཿལས་པདྨ་ཧྲཱིཿས་མཚན་པ། ཨཱཿལས་ཨུཏྤལ་ཨཱཿས་མཚན་པ་རྣམས་ལས་དཔག་ཏུ་མེད་པའི་འོད་ཟེར་འཕྲོས། ཡོངས་སུ་གྱུར་པ་ལས་ཤར་ལྷོར་སྤྱན་མ་དཀར་མོ་གཡས་སྤྱན་གྱིས་སྤྲས་པའི་འཁོར་ལོ་འཛིན་པ། ལྷོ་ནུབ་ཏུ་མཱ་མ་ཀཱི་སྔོན་མོ་གཡས་རྡོ་རྗེ་འཛིན་པ། ནུབ་བྱང་དུ་གོས་དཀར་མོ་དམར་མོ་གཡས་པདྨ་འཛིན་པ། བྱང་ཤར་དུ་སྒྲོལ་མ་ལྗང་གུ་གཡས་ཨུཏྤལ་འཛིན་པ། བཞི་ཀའང་གཡོན་གདན་ལ་བརྟེན་ཏེ་བཞུགས་པ། དེའི་ཕྱི་རོལ་ཏུ་འཁོར་ལོ་སྔོན་པོ་རྩིབས་བཅུ་དྲུག་པ་པད་ཟླའི་གདན་དང་བཅས་པ། ཤར་གྱི་རྩིབས་བཞི་ལ་ཧཱུྂ་ལས་རྡོ་རྗེ་ཧཱུྂ་གིས་མཚན་པ། ཛཿལས་ལྕགས་ཀྱུ་ཛཿས་མཚན་པ། ཧོཿལས་མདའ་གཞུ་ཧོཿས་མཚན་པ། དྷུ་ལས་རྡོ་རྗེ་དྷུས་མཚན་པ། དེ་རྣམས་ལས་དཔག་ཏུ་མེད་པའི་འོད་ཟེར་འཕྲོས། ཡོངས་སུ་གྱུར་པ་ལས་རྩིབས་དང་པོ་ལ་རྡོ་རྗེ་སེམས་དཔའ་དཀར་པོ་གཡས་པའི་སོར་མོ་གསུམ་བསྒྲེངས་པའི་རྩེ་མོར་རྡོ་རྗེ་འཛིན་ཅིང༌། གཡོན་དྲིལ་བུ་དཀུར་བརྟེན་པ། གཉིས་པ་ལ་རྡོ་རྗེ་རྒྱལ་པོ་སེར་པོ་ཕྱག་གཉིས་ཀྱིས་ལྕགས་ཀྱུ་འཛིན་པ། གསུམ་པ་ལ་རྡོ་རྗེ་ཆགས་པ་དམར་པོ་རྡོ་རྗེ་དང་ཨུཏྤལ་ལས་མཚན་པའི་མདའ་གཞུ་རྣ་བའི་བར་འགེངས་པ། བཞི་པ་ལ་རྡོ་རྗེ་ལེགས་པ་ལྗང་གུ་ཕྱག་གཉིས་ཀྱིས་རྡོ་རྗེ་རྩེ་ལྔ་པ་གཉིས་བཟུང་ནས་ལེགས་སོ་སྦྱིན་པ།

ལྷོའི་རྩིབས་བཞི་ལ་ཏྲཱཾ་ལས་རིན་པོ་ཆེ་ཏྲཱཾ་གིས་མཚན་པ། རྻ་ལས་ཉི་མ་རྻས་མཚན་པ། བྷྲི་ལས་རྒྱལ་མཚན་བྷྲིས་མཚན་པ། ཧཱ་ལས་སོའི་ཕྲེང་བ་ཧཱས་མཚན་པ། དེ་རྣམས་ལས་དཔག་ཏུ་མེད་པའི་འོད་ཟེར་འཕྲོས། ཡོངས་སུ་གྱུར་པ་ལས་རྩིབས་དང་པོ་ལ། རྡོ་རྗེ་རིན་ཆེན་སེར་པོ་གཡས་རིན་པོ་ཆེ་དཔྲལ་བར་འཇོག་ཅིང་གཡོན་དྲིལ་བུ་དཀུར་བརྟེན་པ། གཉིས་པ་ལ་རྡོ་རྗེ་གཟི་བརྗིད་དམར་སེར་གཡས་ཉི་མའི་དཀྱིལ་འཁོར་རྡོ་རྗེས་མཚན་པ་འཛིན་ཅིང་གཡོན་གདན་ལ་བརྟེན་པ། གསུམ་པ་ལ་རྡོ་རྗེ་རྒྱལ་མཚན་སྔོན་པོ་གཡས་ནོར་བུའི་ཏོག་གིས་སྤྲས་པའི་རྒྱལ་མཚན་ཕྲག་པ་གཡོན་དུ་སྒྲེང་ཞིང་གཡོན་གདན་ལ་བརྟེན་པ། བཞི་པ་ལ་རྡོ་རྗེ་བཞད་པ་དཀར་པོ་གཡས་སོའི་ཕྲེང་བ་ཁ་འགྲམ་གཡས་སུ་འཛིན་ཅིང་གཡོན་གདན་ལ་བརྟེན་པ། ནུབ་ཀྱི་རྩིབས་བཞི་ལ་ཧྲཱིཿལས་པདྨ་ཧྲཱིཿས་མཚན་པ། དྷཱིཿལས་རལ་གྲི་དྷཱིཿས་མཚན་པ། ཀྲུཾ་ལས་འཁོར་ལོ་ཀྲུཾ་གྱིས་མཚན་པ། བྷཱ་ལས་ལྕེ་བྷཱས་མཚན་པ། དེ་རྣམས་ལས་དཔག་ཏུ་མེད་པའི་འོད་ཟེར་འཕྲོས། ཡོངས་སུ་གྱུར་པ་ལས་རྩིབས་དང་པོ་ལ་རྡོ་རྗེ་ཆོས་དམར་པོ་ཕྱག་གཡོན་པདྨའི་གོང་བུ་དཀུར་བརྟེན་པ་གཡས་པས་ཁ་འབྱེད་པ། གཉིས་པ་ལ་རྡོ་རྗེ་རྣོན་པོ་མཐིང་ག་གཡས་རྡོ་རྗེས་མཚན་པའི་རལ་གྲི་འདེབས་པའི་ཚུལ་དང་གཡོན་ཤེས་རབ་ཀྱི་ཕ་རོལ་ཏུ་ཕྱིན་པའི་པོ་ཏི་འཛིན་པ། གསུམ་པ་ལ་རྡོ་རྗེ་རྒྱུ་སེར་པོ་གཡས་པའི་གུང་མོའི་རྩེར་འཁོར་ལོ་རྩིབས་བརྒྱད་པ་བསྐོར་བའི་ཚུལ་དང་གཡོན་གདན་ལ་བརྟེན་པ། བཞི་པ་ལ་རྡོ་རྗེ་སྨྲ་བ་དམར་པོ་གཡས་རྡོ་རྗེས་མཚན་པའི་ལྕེ་འཛིན་ཅིང་གཡོན་གདན་ལ་བརྟེན་པ། བྱང་གི་རྩིབས་བཞི་ལ་ཀཾ་ལས་སྣ་ཚོགས་རྡོ་རྗེ་ཀཾ་གིས་མཚན་པ། རཾ་ལས་གོ་ཆ་རཾ་གྱིས་མཚན་པ། ཀྵཾ་ལས་མཆེ་བ་ཀྵཾ་གྱིས་མཚན་པ། ཊཾ་ལས་རྡོ་རྗེ་ཊཾ་གིས་མཚན་པ། དེ་རྣམས་ལས་དཔག་ཏུ་མེད་པའི་འོད་ཟེར་འཕྲོས། ཡོངས་སུ་གྱུར་པ་ལས་རྩིབས་དང་པོ་ལ་རྡོ་རྗེ་ལས་སྣ་ཚོགས་མདོག་གཡས་རྡོ་རྗེ་དང་གཡོན་དྲིལ་བུ་འཛིན་པ།

གཉིས་པ་ལ་རྡོ་རྗེ་སྲུང་བ་སེར་པོ་ཕྱག་གཉིས་ཀྱིས་རྡོ་རྗེའི་གོ་ཆ་འཛིན་པ། གསུམ་པ་ལ་རྡོ་རྗེ་གནོད་སྦྱིན་ནག་པོ་ཕྱག་གཉིས་ཀྱིས་རྡོ་རྗེས་མཚན་པའི་མཆེ་བ་ཞལ་གྱི་གྲྭ་གཉིས་སུ་འཛིན་པ། བཞི་པ་ལ་རྡོ་རྗེ་ཁུ་ཚུར་སེར་པོ་ཕྱག་གཉིས་ཀྱིས་རྡོ་རྗེ་རྩེ་ལྔ་པ་གཉིས་འཚིར་བའི་ཚུལ་དུ་འཛིན་པ། དེ་རྣམས་ཀྱི་གྲྭ་བཞིར་པད་ཟླའི་གདན་ལ། ཧཱུྂ་ལས་རྡོ་རྗེ་ཧཱུྂ་གིས་མཚན་པ། ཏྲཱཾ་ལས་ཕྲེང་བ་ཏྲཱཾ་གིས་མཚན་པ། ཧྲཱིཿལས་པི་ཝང་ཧྲཱིཿས་མཚན་པ། ཨཱཿ་ལས་རྡོ་རྗེ་ཨཱཿས་མཚན་པ། དེ་རྣམས་ལས་དཔག་ཏུ་མེད་པའི་འོད་ཟེར་འཕྲོས། ཡོངས་སུ་གྱུར་པ་ལས་ཤར་ལྷོར་སྒེག་མོ་དཀར་མོ་ཕྱག་གཉིས་ཀྱིས་རྡོ་རྗེ་རྩེ་ལྔ་པ་གཉིས་འཛིན་པ། ལྷོ་ནུབ་ཏུ་ཕྲེང་བ་མ་སེར་མོ་རིན་པོ་ཆེའི་ཕྲེང་བ་འཛིན་པ། ནུབ་བྱང་དུ་གླུ་མ་དཀར་དམར་ཕྱག་གཉིས་རྡོ་རྗེས་མཚན་པའི་པི་ཝང་གི་སྒྲས་བསྐུལ་བ། བྱང་ཤར་དུ་གར་མ་སྣ་ཚོགས་མདོག་ཕྱག་གཉིས་རྡོ་རྗེ་རྩེ་གསུམ་པ་གཉིས་བསྣམས་ནས་གར་བྱེད་པ། དེ་རྣམས་ཀྱི་རྒྱབ་ཀྱི་གྲྭ་བཞིར་པད་ཟླའི་གདན་ལ་ཧཱུྂ་ལས་སྤོས་སྣོད་ཧཱུྂ་གིས་མཚན་པ། ཏྲཱཾ་ལས་མེ་ཏོག་ཏྲཱཾ་གྱིས་མཚན་པ། ཧྲཱིཿལས་མར་མེ་ཧྲཱིཿས་མཚན་པ། ཨཱཿལས་དྲིའི་དུང་ཕོར་ཨཱཿས་མཚན་པ། དེ་རྣམས་ལས་དཔག་ཏུ་མེད་པའི་འོད་ཟེར་འཕྲོས། ཡོངས་སུ་གྱུར་པ་ལས་ཤར་ལྷོར་བདུག་སྤོས་མ་དཀར་མོ་ཕྱག་གཉིས་སྤོས་སྣོད་འཛིན་པ། ལྷོ་ནུབ་ཏུ་མེ་ཏོག་མ་སེར་མོ་ཕྱག་གཉིས་གཡོན་མེ་ཏོག་གི་སྣོད་འཛིན་ཅིང་གཡས་པས་ཆར་འབེབས་པ། ནུབ་བྱང་དུ་མར་མེ་མ་དམར་སྐྱ་ཕྱག་གཉིས་མར་མེའི་ཀོང་བུ་འདེགས་པ། བྱང་ཤར་དུ་བྱུག་པ་མ་སྣ་ཚོགས་མདོག་གཡོན་དྲིའི་དུང་ཕོར་འཛིན་ཅིང་གཡས་པས་འབྱུག་པར་མཛད་པ། ནང་གི་སྒོ་བཞིར་པད་ཟླའི་གདན་ལ་ཛཿལས་རྡོ་རྗེ་ལྕགས་ཀྱུ་ཛཿས་མཚན་པ། ཧཱུྂ་ལས་རྡོ་རྗེ་ཞགས་པ་ཧཱུྂ་གིས་མཚན་པ། བཾ་ལས་རྡོ་རྗེ་ལྕགས་སྒྲོག་བཾ་གྱིས་མཚན་པ། ཧོཿལས་རྡོ་རྗེ་དྲིལ་བུ་ཧོཿས་མཚན་པ།

དེ་རྣམས་ལས་དཔག་ཏུ་མེད་པའི་འོད་ཟེར་འཕྲོས། ཡོངས་སུ་གྱུར་པ་ལས་ཤར་སྒོར་རྡོ་རྗེ་ལྕགས་ཀྱུ་དཀར་པོ་ཕྱག་གཉིས་རྡོ་རྗེས་མཚན་པའི་ལྕགས་ཀྱུ་འཛིན་པ། ལྷོ་སྒོར་རྡོ་རྗེ་ཞགས་པ་སེར་པོ་ཕྱག་གཉིས་རྡོ་རྗེས་མཚན་པའི་ཞགས་པ་འཛིན་པ། ནུབ་སྒོར་རྡོ་རྗེ་ལྕགས་སྒྲོག་དམར་པོ་ཕྱག་གཉིས་རྡོ་རྗེས་མཚན་པའི་ལྕགས་སྒྲོག་འཛིན་པ། བྱང་སྒོར་རྡོ་རྗེ་དྲིལ་བུ་སྣ་ཚོགས་མདོག་གཡས་རྡོ་རྗེ་དང་གཡོན་དྲིལ་བུ་འཛིན་ཅིང་གཡོན་གདན་ལ་བརྟེན་པ། སྤྱན་མ་ནས་འབེབས་པའི་བར་ཐམས་ཅད་ཀྱང་རིན་པོ་ཆེས་བརྒྱན་པ། སེམས་དཔའི་སྐྱིལ་ཀྲུང་གིས་བཞུགས་པ། ཟླ་བ་འོད་ཀྱིས་རྒྱབ་ཡོལ་དང་ལྡན་པར་གྱུར། རྟ་བབས་དང་ལྡན་པའི་གཞལ་ཡས་ཁང་གི་ལྷ་སྣམ་ནང་མའི་པད་ཟླའི་གདན་ལ་རྡོ་རྗེ་དང༌། རིན་པོ་ཆེ་དང༌། པདྨ་དང༌། སྣ་ཚོགས་རྡོ་རྗེ་རྣམས་ཀལྤ་བྷ་དྲའི་མིང་ཡིག་དང་པོ་ཐིག་ལེས་བརྒྱན་པ་བཅུ་དྲུག་ལས་དཔག་ཏུ་མེད་པའི་འོད་ཟེར་འཕྲོས། ཡོངས་སུ་གྱུར་པ་ལས་ཤར་དུ་བྱམས་པ། མཐོང་བ་དོན་ཡོད། ངན་སོང་ཀུན་འདྲེན། མྱ་ངན་དང་མུན་འཇོམས་བཞི་དཀར་པོ་རྡོ་རྗེ་དང་དྲིལ་བུ་འཛིན་པ། ལྷོར་སྤོས་ཀྱི་གླང་པོ། དཔའ་བར་འགྲོ་བ། ནམ་མཁའ་མཛོད། ཡེ་ཤེས་ཏོག་བཞི་སེར་པོ་རིན་པོ་ཆེ་དང་དྲིལ་བུ་འཛིན་པ། ནུབ་ཏུ་འོད་དཔག་མེད། ཟླ་འོད། བཟང་སྐྱོང༌། དྲ་བ་ཅན་གྱི་འོད་བཞི་དམར་པོ་པདྨ་དང་དྲིལ་བུ་འཛིན་པ། བྱང་དུ་རྡོ་རྗེ་སྙིང་པོ། བློ་གྲོས་མི་ཟད་པ། སྤོབས་པ་བརྩེགས་པ། ཀུན་ཏུ་བཟང་པོ་བཞི་སྣ་ཚོགས་མདོག་སྣ་ཚོགས་རྡོ་རྗེ་དང་དྲིལ་བུ་འཛིན་པ། ཐམས་ཅད་ཀྱང་དར་དང་རིན་པོ་ཆེའི་རྒྱན་གྱིས་བརྒྱན་པ། ཞབས་སེམས་དཔའི་སྐྱིལ་ཀྲུང་གིས་བཞུགས་པ། ལྷ་སྣམ་བར་མའི་པད་ཟླའི་གདན་ལ་འཁར་གསིལ་བཅུ་དྲུག་ཤྲ་བ་ཀའི་མིང་ཡིག་དང་པོ་ཐིག་ལེས་བརྒྱན་པ་ལས་དཔག་ཏུ་མེད་པའི་འོད་ཟེར་འཕྲོས། ཡོངས་སུ་གྱུར་པ་ལས་ཤར་དུ་དགའ་བོ། སྒྲ་གཅན་འཛིན། ཤཱ་རིའི་བུ། མཽདྒལ་གྱི་བུ།

ལྷོར་རབ་འབྱོར༑ འཆར་ཀ །མ་འགགས་པ། ཀཽཎྜི་ནྱ། ནུབ་ཏུ་ཉེ་བར་འཁོར། རྟ་ཐུལ། བ་ལང་བདག །ཀུན་དགའ་བོ། བྱང་དུ་མིང་ཆེན། ནོར་འཛིན། གང་པོ། འོད་སྲུང་དེ་རྣམས་ཀྱང་སྐུ་མདོག་སྣ་ཚོགས་པ། པོ་ཏི་ལྷུང་བཟེད་འཁར་གསིལ་འཛིན་པ། ཆོས་གོས་ངུར་སྨྲིག་གྱོན་པ། ལྷ་སྣམ་ཕྱི་མ་ལ་པད་ཟླའི་གདན་ལ་འཁར་གསིལ་བཅུ་གཉིས་པྲ་ཏྱེ་ཀའི་མིང་ཡིག་དང་པོ་ཐིག་ལེས་བརྒྱན་པ་ལས་དཔག་ཏུ་མེད་པའི་འོད་ཟེར་འཕྲོས། ཡོངས་སུ་གྱུར་པ་ལས་ཤར་དུ་གདུང་བ་སེལ་བ། སྣང་བ་བརྩེགས་པ། ལྷོར་དཔའ་བོ་འདུལ་བ། ཤེས་རབ་མགྱོགས་ཆེན། ནུབ་ཏུ་སྨྲ་བའི་སྒྲ་གཅན། བསེ་རུ་ལྟ་བུ། བྱང་དུ་རྫུ་འཕྲུལ་ཆེར་སྟོན། སེང་གེ་སྒྲ། ཤར་ལྷོར་འཇིགས་པ་མེད་པ། ལྷོ་ནུབ་ཏུ་རི་བོ་རྒྱལ། ནུབ་བྱང་དུ་དུག་ཆེན་འཇོམས། བྱང་ཤར་དུ་ཡིད་མྱུར་བ་རྣམས་སྐུ་མདོག་མ་ངེས་པ། ཕྱག་ན་ལྷུང་བཟེད་དང་འཁར་གསིལ་པོ་ཏི་འཛིན་པ། ཆོས་གོས་ངུར་སྨྲིག་གྱོན་ཅིང་དབུའི་གཙུག་ཏོར་ཅུང་ཟད་དང་བཅས་པ། དཀྱིལ་འཁོར་ཕྱི་མའི་སྒོ་བཞིར་པད་ཟླའི་གདན་ལ། རྡོ་རྗེ་ལ་སོགས་པའི་ཕྱག་མཚན་བཅུ་དྲུག་བཛྲ་ཀྲོ་དྷའི་མིང་ཡིག་དང་པོ་ཐིག་ལེས་བརྒྱན་པ་ལས་དཔག་ཏུ་མེད་པའི་འོད་ཟེར་འཕྲོས༑ ཡོངས་སུ་གྱུར་པ་ལས་ཤར་སྒོར་ཁྲོ་བོ་འཇིག་རྟེན་གསུམ་སྣང༌། གཡས་སུ་བདུད་རྩི་འཁྱིལ་བ། གཡོན་དུ་དུས་ཀྱི་སྲིན་མོ། རྒྱབ་ཏུ་དུས་ཀྱི་ལྕགས་ཀྱུ་མ། ལྷོ་སྒོར་ཁྲོ་བོ་འཇིག་རྟེན་གསུམ་འདུལ། གཡས་སུ་དབྱུག་སྔོན་ཅན། གཡོན་དུ་དུས་ཀྱི་དབྱུག་པ་མ། རྒྱབ་ཏུ་དུས་ཀྱི་ཞགས་པ་མ། ནུབ་སྒོར་ཁྲོ་བོ་འཇིག་རྟེན་གསུམ་འཆིང༌། གཡས་སུ་མི་གཡོ་བ། གཡོན་དུ་དུས་ཀྱི་མཚན་མོ། རྒྱབ་ཏུ་དུས་ཀྱི་ལྕགས་སྒྲོག་མ། བྱང་སྒོར་ཁྲོ་བོ་འཇིག་རྟེན་གསུམ་འཇིག །གཡས་སུ་རྟ་མགྲིན། གཡོན་དུ་དུས་ཀྱི་གནོད་སྦྱིན་མ། རྒྱབ་ཏུ་དུས་ཀྱི་དྲིལ་བུ་མ་ཐམས་ཅད་ཀྱང་སྐུ་མདོག་མ་ངེས་པ། དབུ་དང་ཕྱག་མཐའ་ཡས་པ། གཡས་པ་ཐམས་ཅད་ཀྱིས་མཚོན་ཆ་སྣ་ཚོགས་འཛིན་ཅིང༌།

གཡོན་པ་རྣམས་ཀྱིས་མགོ་ཐོད་ཤས་གང་བ་དང་མ་རུངས་པའི་རྒྱུ་མ་དྲངས་ཏེ་ཞལ་དུ་གསོལ་བ། སྦྲུལ་དང་མི་སྡུག་པའི་རྒྱན་གྱིས་བརྒྱན་པ། སྟག་ལྤགས་ཀྱིས་སྨད་དཀྲིས་པ་གཡོན་བརྐྱང་གི་སྟབས་ཀྱིས་བཞུགས་པ། ཕྱིའི་འཁོར་ཡུག་དཀར་པོ་ལ་པདྨ་སྣ་ཚོགས་པའི་སྟེང་དུ་ཟླ་བའི་གདན་ལ་ཕྱོགས་སྐྱོང་བཅུ། གཟའ་ཆེན་བརྒྱད། རྒྱུ་སྐར་ཉི་ཤུ་རྩ་བརྒྱད། ཀླུ་ཆེན་བརྒྱད། རྒྱལ་པོ་ཆེན་པོ་སྡེ་བཞི། གཙང་རིགས་ཀྱི་དཔལ་མགོན་བདུན་ཅུ་རྩ་ལྔ་རྣམས་དང༌། འཇིགས་བྱེད་དགུ་ཆུང་མ་དང་བཅས་པ། དབང་ཕྱུག་ཆུང་མ་དང་བཅས་པ། དྲག་པོ་ཆུང་མ་དང་བཅས་པ། རྡོ་རྗེ་ཕྲ་མེན་མ་རྣམས་དང༌། རིའི་ལྷ་དང༌། ཤིང་གི་ལྷ་དང༌༑ གྲོང་གི་ལྷ་དང༌། འབྱུང་བ་བཞིའི་ལྷ་དང༌། ལོ་ཟླ་ཞག་དུས་ཀྱི་བདག་པོ་ལ་སོགས་པ་འཇིག་རྟེན་པའི་ལྷ་ཐམས་ཅད་ཀྱང་སྐུ་མདོག་སྣ་ཚོགས་པ་ལ་རང་རང་གི་ཕྱག་མཚན་འཛིན་ཅིང་ཆ་ལུགས་སྣ་ཚོགས་པ་དང་བཅས་པ། ལྷ་ཚོགས་ཐམས་ཅད་ཀྱི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྂ་སྔོན་པོ་ཐུགས་ཀའི་ཧཱུྂ་ལས་འོད་ཟེར་འཕྲོས་པས་རང་བཞིན་གྱི་གནས་ནས་བཅོམ་ལྡན་འདས་ཀུན་རིག་གི་དཀྱིལ་འཁོར་རྟེན་དང་བརྟེན་པར་བཅས་པ་ལ། སངས་རྒྱས་དང་བྱང་ཆུབ་སེམས་དཔའི་ཚོགས་དཔག་ཏུ་མེད་པས་བསྐོར་བ་མདུན་གྱི་ནམ་མཁར་སྤྱན་དྲངས་པར་མོས་ལ། རྡོ་རྗེ་ཁུ་ཚུར་གཉིས་ཀྱི་མཛུབ་མོ་ལྕགས་ཀྱུ་ལྟར་བྱས་ལ་ལག་ངར་གཉིས་བསྣོལ་ཏེ་གུང་མོ་དང་མཐེ་བོང་གཉིས་ཀྱིས་སེ་གོལ་གཏོགས་པ། རྡོ་རྗེ་བསྡུ་བའི་ཕྱག་རྒྱ་བྱས་ལ། བཛྲ་ས་མཱ་ཛཿ མ་ལུས་སེམས་ཅན་ཀུན་གྱི་མགོན་གྱུར་ཅིང༌། །བདུད་སྡེ་དཔུང་བཅས་མི་བཟད་འཇོམས་མཛད་ལྷ། །དངོས་རྣམས་མ་ལུས་ཇི་བཞིན་མཁྱེན་གྱུར་པའི། །བཅོམ་ལྡན་འཁོར་བཅས་གནས་འདིར་གཤེགས་སུ་གསོལ། །བཅོམ་ལྡན་བསྐལ་པ་གྲངས་མེད་དུ་མ་རུ། །འགྲོ་ལ་བརྩེ་ཕྱིར་ཐུགས་རྗེས་རྣམ་སྦྱངས་ཤིང༌། །སྨོན་ལམ་རྒྱ་ཆེན་དགོངས་པ་ཡོངས་རྫོགས་པ། །ཁྱེད་བཞེད་འགྲོ་དོན་མཛད་དུས་འདིར་ལགས་ན། །དེ་ཕྱིར་ཆོས་དབྱིངས་ཕོ་བྲང་ལྷུན་གྲུབ་ནས། །རྫུ་འཕྲུལ་བྱིན་རླབས་སྣ་ཚོགས་སྟོན་མཛད་ཅིང༌། །མཐའ་ཡས་སེམས་ཅན་ཚོགས་རྣམས་བསྒྲལ་བའི་ཕྱིར༑ ༑ཡོངས་དག་འཁོར་དང་བཅས་ཏེ་གཤེགས་སུ་གསོལ། །ཆོས་རྣམས་ཀུན་གྱི་དབང་ཕྱུག་གཙོ། །བཙོ་མ་གསེར་གྱི་མདོག་འདྲ་ཞིང༌། །ཉི་མ་ལས་ལྷག་གཟི་བརྗིད་ཆེ། །དད་པས་སྤྱན་ནི་དྲངས་པར་བགྱི། །ཞི་ཞིང་ཐུགས་རྗེ་ཆེ་ལྡན་པ། །དུལ་ཞིང་བསམ་གཏན་ས་ལ་བཞུགས། །ཆོས་དང་ཡེ་ཤེས་ཆགས་བྲལ་པ། །ཀུན་ཏུ་མི་བཟད་ནུས་པར་ལྡན།

ཚུར་སྤྱོན་ཚུར་སྤྱོན་ཞི་བདག་ལྷ། །ཐུབ་པའི་སྐྱེས་མཆོག་ཐམས་ཅད་མཁྱེན། །ཤིན་ཏུ་ལེགས་བྱས་གཟུགས་བརྙན་ནི། །མཆོད་པའི་གནས་འདིར་གཤེགས་སུ་གསོལ། །འདིར་ནི་གཟུགས་དང་ལྷན་ཅིག་ཏུ། །འགྲོ་བའི་དོན་དུ་བཞུགས་ནས་ཀྱང༌། །ནད་མེད་ཚེ་དང་དབང་ཕྱུག་དང༌། །མཆོག་རྣམས་ལེགས་པར་བསྩལ་དུ་གསོལ། །ཛཿཧཱུྂ་བཾ་ཧོཿ མ་ཧཱ་ཀཱ་རུ་ཎི་ཀ་ཨཱཏྨཀ་ཨེ་ཧྱེ་ཧི། ཞེས་པས་སྤྱན་དྲངས། བཅོམ་ལྡན་འདིར་ནི་བྱོན་པ་ལེགས། །བདག་ཅག་བསོད་ནམས་སྐལ་པར་ལྡན། །བདག་གི་མཆོད་ཡོན་བཞེས་ནས་ཀྱང༌། །ཐུགས་ལ་དགོངས་ཤིང་གནང་བར་མཛོད། །བདེ་བར་གཤེགས་སོ་བཅོམ་ལྡན་འདས། །ཚུར་གཤེགས་འདིར་ནི་བཞུགས་སུ་གསོལ། །བདག་གི་མཆོད་ཡོན་བཞེས་ནས་ཀྱང༌། །འདི་ཉིད་དུ་ནི་བཞུགས་སུ་གསོལ། །ཨོཾ་སརྦ་ཏ་ཐཱ་ག་ཏ་ག་ག་ན་ས་མ་ཡེ་སྭཱ་ཧཱ། ཞེས་པས་མཆོད་ཡོན་འབུལ། ཇི་ལྟར་བལྟམས་པ་ཙམ་གྱིས་ནི། །ལྷ་རྣམས་ཀྱིས་ནི་ཁྲུས་གསོལ་ལྟར། །ལྷ་ཡི་ཆུ་ནི་དག་པ་ཡིས། །དེ་བཞིན་བདག་གིས་ཁྲུས་བགྱིའོ༑ ༑ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། བདག་དང་འགྲོ་ལ་ཐུགས་བརྩེའི་ཕྱིར། །ཉིད་ཀྱི་རྫུ་འཕྲུལ་མཐུ་ཡིས་ནི། །ཇི་སྲིད་མཆོད་པ་བདག་བགྱིད་ན། །དེ་སྲིད་བཅོམ་ལྡན་བཞུགས་སུ་གསོལ། །ཨོཾ་པདྨ་ཀ་མ་ལཱ་ཡེ་སྟྭཾ། ཞེས་པས་གདན་དབུལ། ཨོཾ་བཛྲ་པུཥྤེ་ཨཱཿཧཱུྂ། ཞེས་པས་ཉེར་སྤྱོད་སོགས་ཀྱིས་མཆོད་ནས། ཨོཾ་བཛྲ་ཨངྐུ་ཤ་ཛཿ ཨོཾ་བཛྲ་པཱ་ཤ་ཧཱུྂ། ཨོཾ་བཛྲ་སྥོ་ཊ་བཾ། ཨོཾ་བཛྲ་གྷཎྚེ་ཧོཿ ཞེས་སྒོ་བ་བཞིའི་དམ་རྒྱས་དགུག་གཞུག་བཅིངས་མཉེས་བྱས་ནས། ཨོཾ་བཛྲ་ཡཀྵ་ཧཱུྂ། ཞེས་རྡོ་རྗེ་གནོད་སྦྱིན་གྱི་ལས་རྒྱས་ཕྱི་འབྲང་གི་བགེགས་བསྐྲད། ཨོཾ་བཛྲ་རཀྵ་ཧཾ། ཞེས་རྡོ་རྗེ་བསྡུ་བའི་ལས་རྒྱས་བསྲུང་བ་བྱ། ཨོཾ་པྲ་ཝ་ར་སཏྐཱ་རཾ་ཨརྒྷཾ་པྲ་ཏཱིཙྪ་སྭཱ་ཧཱ། ཞེས་པས་མཆོད་ཡོན་དབུལ། ཕྱག་འཚལ་བའམ་མཉམ་པའི་ཐལ་མོ་དཔྲལ་བར་སྦྱར་ལ། ཨོཾ་སརྦ་བིད་ཨོཾ། སྙིམ་པའི་ཕྱག་རྒྱ་མགྲིན་པར་བཞག་ལ།

ཨོཾ་སརྦ་བིད་ཨཱཿ རྡོ་རྗེ་ཐལ་མོ་སྦྱར་ནས་བརྐྱང་གུང་མོ་གཉིས་དང་ཐ་མ་གཉིས་སྦྱར་ནས་སྙིང་གར་བཞག་ལ། ཨོཾ་སརྦ་བིད་ཧཱུྂ། ཞེས་གནས་གསུམ་བྱིན་གྱིས་བརླབ་བོ། དེ་ནས་ཕྱག་རྒྱ་བཞིས་རྒྱས་བཏབ་པའི་དང་པོ་དམ་རྒྱ་ནི། ལྷ་ཐམས་ཅད་ཐུགས་ཀར་ཟླ་བའི་དབུས་སུ་ཐོག་མཐའ་མེད་པའི་ཆོས་ཉིད་ཀྱི་ངོ་བོ་དང་པོའི་རྡོ་རྗེ་རྩེ་ལྔ་པས་མཚན་པར་གྱུར་པར་དམིགས་ཏེ། ས་མ་ཡ་སྟྭཾ། ཞེས་ལག་པ་བྱིན་གྱིས་བརླབས་ཏེ། རྡོ་རྗེ་བསྡམས་པ་བཅིངས་ལ། བཛྲ་དྲྀཥྚི་མ་ཊ། ཞེས་མིག་བྱིན་གྱིས་བརླབས་པས། ལག་པ་གཉིས་མཉམ་བཞག་མཐེ་བོང་ལྟེ་སྤྲད་ལ། རྣམ་སྣང་གི་དམ་རྒྱ་བཅིངས་ལ། སརྦ་བིད་དྲྀ་ཤྱ། ཞེས་ཡེ་ཤེས་ལ་བལྟ། ཛཿཧཱུྂ་བཾ་ཧོཿ དགུག་གཞུག །ས་མ་ཡ་སྟྭཾ། རྒྱབ་ཏུ་ཉི་མའི་དཀྱིལ་འཁོར་བསྐྱེད། ས་མ་ཡ་སྟྭཾ་ཨ་ཧཾ། རང་དང་གཉིས་སུ་མེད་པའི་ང་རྒྱལ་བྱ། སརྦ་བིད་ཞེས་སྙིང་པོ་ལན་གསུམ་བརྗོད། ཨོཾ་སརྦ་བིད་སརྦ་ཨཱ་ཝ་ར་ཎ་བི་ཤོ་དྷ་ཡ་ཧ་ན་ཧཱུྂ་ཕཊ། ཅེས་གཙོ་བོའི་སྔགས་ཀྱང་ལན་གསུམ་བརྗོད། དེ་བཞིན་དུ། ས་མ་ཡ་སྟྭཾ་ནས། སྙིང་པོ་ལན་གསུམ་བརྗོད་པ་སྔར་བཞིན་བྱས་ལ། རྡོ་རྗེ་བསྡམས་པ་ལས་མཐེ་བོང་དང་མཐེའུ་ཆུང་གཉིས་བརྐྱང༌། མཛུབ་མོ་དང་སྲིན་ལག་གཉིས་པདྨ་འདྲ་བར་བཅུག་པས་སྦྱོང་རྒྱལ་གྱི་ཕྱག་རྒྱ་དང༌། ཨོཾ་སརྦ་བིད་ཧཱུྂ། དེ་ཉིད་ལས་མཛུབ་མོ་དང་སྲིན་ལག་གཉིས་རིན་པོ་ཆེ་འདྲ་བར་བྱས་པས་རྒྱལ་མཆོག་རིན་ཆེན་གྱི་ཕྱག་རྒྱ་དང༌། ཨོཾ་སརྦ་བིད་ཕཊ། མཐེའུ་ཆུང་དང་མཐེ་བོང་གཉིས་སོ་སོར་བསྙམས་ལ་ལྷག་མ་རྣམས་བརྐྱང་བ་ཤཱཀྱ་རི་དབང་གི་ཕྱག་རྒྱ་དང༌། ཨོཾ་སརྦ་བིད་ཨཱཿ ལག་པ་གཡོན་དེ་བཞིན་དུ་བསྒྱུར་ཞིང་བྱ་བ་མེ་ཏོག་ཆེར་རྒྱས་ཀྱི་ཕྱག་རྒྱ་དང༌། ཨོཾ་སརྦ་བིད་ཏྲཊ། དེ་བཞིན་དུ། སུ་ར་ཏ་སྟྭཾ། བཛྲ་དྲྀཥྚི་མ་ཊ། བུདྡྷ་ལོ་ཙ་ནི་དྲྀ་ཤྱ། ཛཿཧཱུྂ་བཾ་ཧོཿ ས་མ་ཡ་སྟྭཾ། ས་མ་ཡ་སྟཾ་ཨ་ཧཾ་བུདྡྷ་ལོ་ཙ་ནི་ཞེས་སྙིང་པོ་ལན་གསུམ། ཨོཾ་བུདྡྷ་ལོ་ཙ་ནི་ཞེས་སྔགས་ལན་གསུམ་བརྗོད་དོ། །དེ་བཞིན་དུ་མཱ་མ་ཀཱི་ནས་ཁྲོ་བོ་བཅུ་དྲུག་གི་བར་ལ་སྦྱར་ཏེ།

ཁྱད་པར་ནི། བཛྲ་མཱ་མ་ཀཱི༑ བཛྲ་པཱཎྜ་རི། བཛྲ་ཏཱ་རེ་ཞེས་སོགས་དང་རང་རང་གི་སྙིང་པོར་དྲྀ་ཤྱ་གདག །ཨ་ཧཾ་གི་མཇུག་ཏུ་རང་རང་གི་སྙིང་པོ་དང་སྔགས་ལན་གསུམ་བརྗོད། རྡོ་རྗེ་སེམས་དཔའ་ནས་འབེབས་པའི་བར་གྱི་འབྱིན་སྔགས་རྣམས་ཀྱི་མགོར། ཨོཾ་དང་མཐར་ས་བོན་མེད་པའི་སྙིང་པོ་དང༌། ཡོད་པ་ནི་དེ་རྣམས་ཀྱི་སྔགས་སོ། །མགྲོན་ཐབས་ནི་སྔར་བཤད་པའི་ཀལྤ་བྷ་དྲ་སོགས་ཀྱི་མིང་ཡིག་ནི་སྙིང་པོ་ཡིན་ལ། སྔགས་ནི་བསྐལ་བཟང་རྣམས་ཀྱི་རང་གི་འབྱིན་སྔགས་ཡིན་ལ། གཞན་རྣམས་ཀྱི་ནི་རྩ་རིག་ཡིན་ནོ༑ ༑ལག་པ་ཐལ་མོ་ཁོང་སྟོང་དུ་སྦྱར་ལ་མཛུབ་མོ་གཉིས་གདུ་བུར་བྱས་ཏེ་མཐེ་བོང་རྩེ་མོར་མིག་གི་ཚུལ་དུ་བྱས་པ་ནི་སྤྱན་གྱི་ཕྱག་རྒྱའོ། །རྡོ་རྗེ་བསྡམས་པ་ལས་གུང་མོ་གཉིས་སྦྲེང་བའི་ཚིགས་གསུམ་པར་མཛུབ་མོ་གཉིས་རྡོ་རྗེའི་ཚུལ་དུ་བཟུང་པ་ནི་མཱ་མ་ཀིའའོ༑ ༑ཐལ་མོ་ཁོང་སྟོང་དུ་སྦྱར་ཏེ་པདྨ་ཁ་ཕྱེ་བའི་ཚུལ་དུ་བྱས་པ་ནི་གོས་དཀར་མོའོ། །ལག་པ་ཐལ་མོ་ཁོང་སྟོང་དུ་སྦྱར་བ་ལ་མཛུབ་མོ་གཉིས་བཀུག་པས་གུང་མོའི་སེན་མོ་མནན་ཏེ་མཐེ་བོང་གཉིས་དབུས་སུ་བཞག་ནས་ཅུང་ཟད་བཀུག་པ་ནི་སྒྲོལ་མའི་འོ། །རྡོ་རྗེ་བསྡམས་པ་ལས་མཛུབ་མོ་གཉིས་བརྐྱངས་ཏེ་རྡོ་རྗེ་འདྲ་བར་བྱས་པས་རྡོར་སེམས་ཀྱི་ཕྱག་རྒྱ་དང༌། དེ་ཉིད་ལས་མཛུབ་མོ་གཡས་པ་བཀུག་པ་རྡོ་རྗེ་རྒྱལ་པོའི་དང༌། དེ་ཉིད་ལས་མེ་ཏོག་འདྲ་བར་བྱས་པ་ཆགས་པའི་དང༌། དེ་ཉིད་སླར་བཀུག་སྟེ་མཐེ་བོང་ལ་མཛུབ་མོ་གཉིས་རྩེ་སྤྲད་པ་ལེགས་པའི་དང༌། དེ་ཉིད་ལས་ཚིགས་བར་མ་བཅག་པ་རིན་ཆེན་གྱི་དང༌། དེ་ཉིད་ལས་སོར་མོ་རྣམས་འོད་ཟེར་འདྲ་བར་བཀྱེད་པ་གཟི་བརྗིད་ཀྱི་དང༌། དེ་ཉིད་སྤྱི་བོར་བཞག་པ་རྒྱན་མཚན་གྱི་དང༌། དེ་ཉིད་ཁའི་མདུན་དུ་བཞག་པ་བཞད་པའི་དང༌། དེ་ཉིད་པདྨ་འདྲ་བར་བྱས་པ་ཆོས་ཀྱི་དང༌། དེ་ཉིད་རྩེ་མོ་ཡིད་ཙམ་བཀུག་པ་རྣོན་པོའི་དང༌། དེ་ཉིད་ལས་གདུ་བུ་འདྲ་བར་བྱས་པས་རྒྱུའི་དང༌།

དེ་ཉིད་ལས་པདྨ་འདྲ་བར་བྱས་པ་སྨྲ་བའི་དང༌། དེ་ཉིད་ལས་རྩེ་མོ་ཡིད་ཙམ་བསྐྱེད་པ་ལས་ཀྱི་དང༌༑ དེ་ཉིད་ལས་ཤིན་ཏུ་བསྐྱེད་པ་བསྲུང་བའི་དང༌། དེ་ཉིད་ལས་རྩེ་མོ་གཉིས་སླར་བཀུག་པ་གནོད་སྦྱིན་གྱི་དང༌། དེ་ཉིད་ལས་དམ་དུ་བཀུག་པ་ཁུ་ཚུར་གྱི་དང༌། སྙིང་གར་རྡོ་རྗེ་བསྡམས་པ་ལས་མཐེ་བོང་གཉིས་བསྙམས་ཏེ་བཤིབས་ནས་བཞག་པ་སྒེག་མོའི་དང༌༑ རྡོ་རྗེ་བསྡམས་པ་རབ་ཏུ་བརྐྱང་པ་སྟེ་ཕྲེང་བ་འཆང་བའི་ཚུལ་དུ་བྱེད་པ་ཕྲེང་བ་མའི་དང༌། རྡོ་རྗེ་བསྡམས་པ་ལས་བྱུང་བའི་རྡོ་རྗེ་ཐལ་མོས་ཚིག་འབྱིན་པའི་ཚུལ་དུ་ཁ་གྱེན་དུ་འབྱུང་བ་ལྟར་བྱེད་པ་གླུ་མའི་དང༌། རྡོ་རྗེ་བསྡམས་པ་ལས་བྱུང་བའི་གར་བྱས་ལ་ཐལ་མོ་སྦྱར་བ་སྤྱི་བོར་བཞག་པ་གར་མའི་དང༌། བསྡམས་པ་ཉིད་ཐུར་དུ་འདུག་པའི་ཚུལ་དུ་བཞག་པ་བདུག་པ་མའི་རྒྱ་དང༌། དེ་ཉིད་གྱེན་དུ་བསྐྱེད་པ་མེ་ཏོག་མའི་དང༌། མདུན་དུ་མཐེ་བོང་བསྙམས་ཏེ་བསྐོར་བ་མར་མེ་མའི་དང༌། དེ་ཉིད་ལས་དྲི་བྱུག་བ་ལྟར་བྱས་པ་དྲིའི་དང༌། དེ་ཉིད་ལས་མཛུབ་མོ་གཉིས་བཀུག་པ་ལྕགས་ཀྱུའི་དང༌། དེ་ཉིད་ལས་རྩེ་མོ་གཉིས་སྤྲད་བ་ཞགས་པའི་དང༌། དེ་ཉིད་ལས་གཅིག་ལ་གཅིག་མདུད་པ་ལྕགས་སྒྲོག་གི་དང༌། དེ་ཉིད་ལས་མཐེ་བོང་གཉིས་ནང་དུ་བཀུག་སྟེ་སྐྱོད་པ་འབེབས་པའི་དང༌། གཡོན་པ་དེ་བཞིན་གཤེགས་པའི་ཁུ་ཚུར་བཀན་ལ་གཡས་པའི་མཐེབ་མཛུབ་གཉིས་ཀྱི་མཐེའུ་ཆུང་ནས་བརྩམས་ཏེ་ཕྱེ་ལ་ཐལ་མོ་ཁོང་སྟོང་དུ་བྱས་པ་ནི་སྐལ་བཟང་རྣམས་ཀྱི་དང༌། ལག་པ་ཐལ་མོ་སྦྱར་བའི་སོར་མོ་ཀུན་བཀུག་ནས་གང་བའི་མཛོད་ལྟར་གནས་པ་ལག་གཉིས་བསྐྱེད་ནས་མཐེ་བོང་མཐེའུ་ཆུང་གཉིས་རྩེ་སྤྲད་དེ་སོར་མོ་རྣམས་བརྐྱང་བ་ཉན་ཐོས་ཀྱི་དང༌། ལག་པ་ཐལ་མོ་སྦྱར་ནས་སོར་མོའི་རྩེ་མོ་རིམ་པ་བཞིན་མཚན་མ་བསྡུས་ནས་ཁ་སྦྱོར་དུ་བྱས་ཏེ་མཐེ་བོང་གཉིས་བསྒྲེངས་ནས་བསྐུམས་པ་རང་རྒྱལ་གྱི་དང༌། རྡོ་རྗེ་བསྡམས་པ་ནང་དུ་བཅིངས་ཏེ་གུང་མོ་རྩེ་སྤྲད་པ་བརྐྱང་ཐ་མ་བཞི་སོ་སོར་བསྒྲེང་བ་ཁྲོ་བོའི་དམ་རྒྱའོ། །གཉིས་པ་ཆོས་རྒྱ་ནི།

ལྷ་ཐམས་ཅད་ཀྱི་ལྐོག་མར་ཧྲཱིཿལས་པདྨ་དམར་པོ་འདབ་མ་བརྒྱད་པ། མདུན་གྱི་འདབ་མ་གཅིག་ལྕེར་གྱུར་པའི་སྟེང་དུ་ཨ་ལས་ཟླ་བའི་དབུས་སུ་ཧཱུྂ་ལས་རྡོ་རྗེ་དཀར་པོ་རྩེ་ལྔ་ཆུར་ཉལ་བ། རྡོ་རྗེའི་ལྟེ་བར་ལྷ་རང་རང་གི་སྔགས་ཀྱིས་མཚན་པར་གྱུར་པར་དམིགས་ཏེ། ཨོཾ་བཛྲ་ཛི་ཧྭ། ཞེས་ལྕེ་བྱིན་གྱིས་བརླབས་ཏེ་ལུས་ཀྱི་ལྷ་སོ་སོའི་ཕྱག་ཆེན་བཅིང་ཞིང་ངག་ཏུ་ལྷ་སོ་སོའི་སྔགས་བརྗོད་དོ། །གསུམ་པ་ལས་རྒྱ་ནི། ལྷ་ཐམས་ཅད་ཀྱི་ཐུགས་ཀར་ཟླ་བའི་སྟེང་དུ་སྣ་ཚོགས་རྡོ་རྗེའི་མཚན་པར་གྱུར་པར་བསམ་ལ། གར་དང་གླུ་དང་རོ་དང་ཟས། །སྤྱོད་ལམ་ལ་སོགས་བདེ་བ་རྣམས། །སངས་རྒྱས་རྣམས་ལ་ཕུལ་ནས་ནི། །ལས་ཀྱི་ཕྱག་རྒྱ་དབང་དུ་གྱུར། །ཅེས་བརྗོད་ཅིང་རྡོ་རྗེ་ཁུ་ཚུར་གཉིས་ལས་བྱུང་བའི་གར་གྱི་འཆམ་བྱས་ལ། ལྷ་སོ་སོའི་སྙིང་པོ། སརྦ་བིད་ཅེས་བརྗོད། གཡོན་ལྟེ་བར་ཏིང་ངེ་འཛིན་གྱི་ཕྱག་རྒྱ་དང༌། གཡས་སྙིང་གར་རྡོ་རྗེ་འཛིན་པའི་ཚུལ་ནི་རྣམ་སྣང་གི་དང༌། གཡས་རིམ་པ་བཞིན་ས་གནོན། མཆོག་སྦྱིན། ཏིང་ངེ་འཛིན། མི་འཇིགས་པའི་ཕྱག་རྒྱ་དང༌། གཡོན་རྡོ་རྗེ་ཁུ་ཚུར་གྱི་ཆོས་གོས་ཀྱི་གྲྭ་འཛིན་པའི་ཚུལ་དུ་སྙིང་གར་བཞག་པ་ནི་དེ་བཞིན་གཤེགས་པ་བཞིའི་དང༌། ཡུམ་བཞི་ཕྱག་མཚན་མེད་པའི་ཕྱག་ཆེན་ལྟར་བཅིང་བའོ། །གཡོན་པའི་རྡོ་རྗེ་ཁུ་ཚུར་ཁ་ནང་དུ་བལྟས་ལ་དཀུར་བཞག་གཡས་པའི་ཁུ་ཚུར་བཀན་ཏེ་གྱེན་དུ་བསྟོད་པའི་ཚུལ་གྱིས་སྙིང་གར་བཞག་པ་རྡོར་སེམས་ཀྱི་དང༌། གཡས་པའི་རྡོ་རྗེ་ཁུ་ཚུར་སྙིང་ཁའི་མདུན་དུ་བཞག །དེའང་མདུན་དུ་གཡོན་པའི་རྡོ་རྗེ་ཁུ་ཚུར་བཞག་ནས་ལྕགས་ཀྱུ་འཛིན་པ་ལྟར་བྱེད་པ་རྒྱལ་པོའི་དང༌། གཡོན་པ་རྡོ་རྗེ་ཁུ་ཚུར་སྙིང་གར་བཀན་ཏེ་བཞག་པའི་སྟེང་དུ་གཡས་པ་ཁ་སྦུབ་ཏུ་བཞག་སྟེ། ཡང་གཡས་པའི་རྡོ་རྗེ་ཁུ་ཚུར་གྱིས་མདའ་འདྲེན་པའི་ཚུལ་གྱིས་རྣ་བ་ལ་ཐུག་གི་བར་དུ་གཞུ་འགེངས་པ་ལྟར་བྱས་ནས་མདའ་འཕེན་པའི་ཚུལ་དུ་བྱེད་པ་ནི་ཆགས་པའི་དང༌།

རྡོ་རྗེ་ཁུ་ཚུར་གཉིས་གཅིག་ཏུ་བྱས་ནས་སྙིང་གར་བཞག་ནས་མཐེབ་མཛུབ་གཉིས་ཀྱིས་སེ་གོལ་རྡེབ་པ་ལེགས་སོ་སྦྱིན་པའི་ཚུལ་ནི་ལེགས་པའི་དང༌། རྡོ་རྗེ་ཁུ་ཚུར་གཉིས་དབང་བསྐུར་བའི་གནས་མཛོད་སྤུར་བཞག་པ་རིན་ཆེན་གྱི་དང༌། རྡོ་རྗེ་ཁུ་ཚུར་སྙིང་གར་གཡས་སྐོར་དུ་ཟླུམ་པོར་བསྐོར་བ་གཟི་བརྗིད་ཀྱི་དང༌། གཡོན་པའི་རྡོ་རྗེ་ཁུ་ཚུར་ལ་གཡས་པའི་རྡོ་རྗེ་ཁུ་ཚུར་གྱིས་གྲུ་མོ་བཙུགས་པ་ནི་རྒྱལ་མཚན་གྱི་དང༌། རྡོ་རྗེ་ཁུ་ཚུར་གཉིས་རྒོད་པའི་ཚུལ་དུ་སྒེག་པ་དང་བཅས་པ་ཡོངས་སུ་བསྐོར་ནས་ཁའི་གྲྭ་གཉིས་སུ་བཞག་པ་ནི་བཞད་པའི་དང༌། གཡོན་པའི་རྡོ་རྗེ་ཁུ་ཚུར་པདྨར་བསམས་ལ་སྙིང་གར་བཞག །གཡས་པའི་རྡོ་རྗེ་ཁུ་ཚུར་གྱིས་མཐེབ་མཛུབ་ཀྱི་པདྨ་ཁ་འབྱེད་པའི་ཚུལ་དུ་མཐེའུ་ཆུང་ནས་རིམ་པ་བཞིན་འབྱེད་པ་ནི་ཆོས་ཀྱི་དང༌། གཡོན་པའི་རྡོ་རྗེ་ཁུ་ཚུར་གྱིས་རལ་གྲི་འདེབས་པའི་ཚུལ་དུ་བྱེད་པ་ནི་རྣོན་པོའི་དང༌། རྡོ་རྗེ་ཁུ་ཚུར་གཉིས་འགལ་མེའི་འཁོར་ལོ་ལྟར་གཡས་ཕྱོགས་ནས་ལུས་ཀྱི་ཕྱི་རོལ་ཏུ་བསྐོར་བ་ནི་རྒྱུའི་དང༌། རྡོ་རྗེ་ཁུ་ཚུར་གཉིས་ཁ་ནས་ཚིག་འབྱུང་བའི་ཚུལ་གྱིས་གྱེན་དུ་བཏེག་པ་ནི་སྨྲ་བའི་དང༌། རྡོ་རྗེ་ཁུ་ཚུར་གཉིས་ཀྱི་སོར་མོ་རྣམས་རིམ་གྱིས་བཀྲོལ་བ་ལས་བྱུང་བའི་ཐལ་མོ་སྦྱར་བ་འགྲམ་པ་གཉིས་དང་སྤྱི་བོར་བཞག་པ་ནི་ལས་ཀྱི་དང༌། རྡོ་རྗེ་ཁུ་ཚུར་གཉིས་ཀྱིས་སྔར་གོ་བགོ་བ་ལྟར་བྱས་ནས་མཐར་གོ་བསྐོན་པའི་ཚུལ་དུ་བྱས་པ་ནི་སྲུང་བའི་དང༌། རྡོ་རྗེ་ཁུ་ཚུར་གཉིས་མཐེའུ་ཆུང་བརྐྱངས་ནས་བཀུག་པ་མཆེ་བའི་རྩེ་མོ་ལྟར་བྱས་ཏེ་ཁའི་གྲྭ་གཉིས་སུ་བཞག་པ་ནི་མཆེ་བའི་དང༌། རྡོ་རྗེ་ཁུ་ཚུར་གཉིས་གཅིག་གིས་གཅིག་བཙིར་བ་ནི་ཁུ་ཚུར་གྱི་དང༌། རྡོ་རྗེ་ཁུ་ཚུར་གཉིས་དཀུ་གཉིས་སུ་བཞག་ལ་བསམ་པ་གཡས་པའི་མགོ་གཡོན་དུ་འདུད་པ་ནི་སྒེག་མོའི་དང༌། རྡོ་རྗེ་ཁུ་ཚུར་གཉིས་ཀྱིས་ཕྲེང་བ་འཆིང་བའི་ཚུལ་དུ་བྱེད་པ་ནི་ཕྲེང་བ་མའི་དང༌།

རྡོ་རྗེ་ཁུ་ཚུར་གཉིས་ཀྱི་ཁ་ནས་ཚིག་འབྱུང་བའི་ཚུལ་དུ་གྱེན་དུ་འདྲེན་པ་ནི་གླུ་མའི་དང༌། རྡོ་རྗེ་ཁུ་ཚུར་གཉིས་ཀྱིས་གར་བསྐོར་བ་ནི་གར་མའི་དང༌། རྡོ་རྗེ་ཁུ་ཚུར་གཉིས་ཀྱིས་བདུག་པ་འཐུལ་བའི་ཚུལ་དུ་ཐུར་དུ་བདུག་པ་ནི་བདུག་པ་མའི་དང༌། རྡོ་རྗེ་ཁུ་ཚུར་གཉིས་མེ་ཏོག་འབུལ་བའི་ཚུལ་གྱིས་གྱེན་དུ་འཐོར་བ་ནི་མེ་ཏོག་མའི་དང༌། རྡོ་རྗེ་ཁུ་ཚུར་གཉིས་ཀྱི་མཐེ་བོང་གཉིས་གཤིབས་ཏེ་བསྒྲེང་བ་ནི་མར་མེ་མའི་དང༌། རྡོ་རྗེ་ཁུ་ཚུར་གཉིས་རབ་ཏུ་བརྐྱངས་ནས་རང་གི་སྙིང་གར་དྲིས་བྱུག་པའི་ཚུལ་དུ་བྱེད་པ་ནི་དྲི་ཆབ་མའི་དང༌། གཡས་པའི་རྡོ་རྗེ་ཁུ་ཚུར་གྱི་མཛུབ་མོ་ལྕགས་ཀྱུ་ལྟར་བྱས་ལ་གཡོན་པའི་རྡོ་རྗེ་ཁུ་ཚུར་མཐེའུ་ཆུང་ལྕགས་ཀྱུ་ལྟར་བྱས་པ་ལ་བཅིངས་པ་ནི་ལྕགས་ཀྱུའི་དང༌། རྡོ་རྗེ་ཁུ་ཚུར་གཉིས་ཀྱི་མཁྲིག་མའི་རྒྱབ་སྦྱར་ཞགས་པའི་དང༌། རྡོ་རྗེ་ཁུ་ཚུར་གཉིས་ཀྱི་མཛུབ་མོ་ལྕགས་ཀྱུ་འདྲ་བར་བྱས་ནས་ཁ་ནང་དུ་ཐད་ཀར་བཞག་ནས་ཕན་ཚུན་མདུད་ཅིང་མཐེའུ་ཆུང་གཉིས་སྦྲེལ་བ་ནི་ལྕགས་སྒྲོག་གི་དང༌། རྡོ་རྗེ་ཁུ་ཚུར་གཉིས་རྒྱབ་སྦྱར་ཏེ་འཚིར་བ་ནི་འབེབས་པའི་དང༌། སྐལ་བཟང་མན་ཆོད་མགྲོན་ཐབས་རྣམས་ཀྱི་ལས་རྒྱ་ནི་གར་ལས་བྱུང་བའི་ཕྱག་མཚན་མེད་པའི་ཕྱག་ཆེན་ལྟར་བཅིང་བའོ། །བཞི་པ་ཕྱག་ཆེན་ནི། ལྷ་ཐམས་ཅད་ཀྱི་ཐུགས་ཀར་ཟླ་བའི་སྟེང་དུ་ཐོག་མའི་རྡོ་རྗེ་དཀར་པོ་རྩེ་ལྔ་པས་མཚན་པར་གྱུར་པར་དམིགས་ཏེ། ལུས་ཀྱི་ལྷ་སོ་སོའི་ཕྱག་ཆེན་བཅིང་ཞིང༌། ངག་ཏུ་ལྷ་རང་རང་གིས་སྙིང་པོ་བརྗོད་དོ། །སྤྱོད་རྒྱུད་ལས། ལྟག་འོག་གོ་རིམ་ཇི་བཞིན་དུ། །སངས་རྒྱས་རྣམས་ཀྱིས་དབང་བསྐུར་རོ། །ཞེས་གསུངས་པས། ཨོཾ་བུདྡྷ་ཨ་བྷི་ཥིཉྩ་ཨོཾ། ཞེས་སོགས་རིགས་ལྔའི་སྔགས་དང་ཕྱག་རྒྱས་ལྷ་ཐམས་ཅད་ལ་དབང་བསྐུར་རོ། །དཀྱིལ་འཁོར་རྒྱལ་པོ་མཆོག་གི་ཏིང་ངེ་འཛིན་ཏོ། །དེ་ནས་ཕྲིན་ལས་བཅོལ་བ་ནི། ལུས་ཀྱི་རྡོ་རྗེ་ཁུ་ཚུར་ལས་བྱུང་བའི་གར་སྔོན་དུ་འགྲོ་བའི་ངག་ཏུ།

ཨོཾ་ན་མོ་བྷ་ག་ཝ་ཏེ་སརྦ་དུརྒ་ཏི་པ་རི་ཤོ་དྷ་ན་རཱ་ཛཱ་ཡ། ཏ་ཐཱ་ག་ཏཱ་ཡ། ཨརྷ་ཏེ་སམྱཀྶཾ་བུདྡྷཱ་ཡ། ཏདྱཐཱ། ཨོཾ་ཤོ་དྷ་ནི་ཤོ་དྷ་ནི་སརྦ་པཱ་པཾ་བི་ཤོ་དྷ་ནི། ཤུདྡྷེ་བི་ཤུདྡྷེ། སརྦ་ཀརྨ་ཨཱ་ཝ་ར་ཎ་བི་ཤོ་དྷ་ནེ་སྭཱ་ཧཱ། ཞེས་དང༌། རྣམ་སྣང་གི་ལས་རྒྱ་བཅིངས་ལ། ཨོཾ་སརྦ་བིད་སརྦ་ཨཱ་ཝ་ར་ཎ་བི་ཤོ་དྷ་ཡ་ཧ་ན་ཧཱུྂ་ཕཊ། བཅོམ་ལྡན་འདས་ངན་སོང་ཐམས་ཅད་ཡོངས་སུ་སྦྱོང་བ་གཟི་བརྗིད་ཀྱི་རྒྱལ་པོ་ཀུན་རིག་རྣམ་པར་སྣང་མཛད་ཀྱིས་བདག་སོགས་སེམས་ཅན་ཐམས་ཅད་ལ་ཟབ་གསལ་གཉིས་སུ་མེད་པ་ལ་སོགས་པ་ལམ་གྱི་རྟོགས་པ་མཐའ་དག་རྒྱུད་ལ་སྐྱེ་བར་མཛད་དུ་གསོལ། ཞེས་དང༌། གཤིན་དོན་ཡིན་ན། བཅོམ་ལྡན་འདས་ངན་སོང་ཐམས་ཅད་ཡོངས་སུ་སྦྱོང་བ་གཟི་བརྗིད་ཀྱི་རྒྱལ་པོ་ཀུན་རིག་རྣམ་པར་སྣང་མཛད་ཀྱིས་དམིགས་ཡུལ་གྱིས་ཐོག་དྲངས་ནམ་མཁའ་དང་མཉམ་པའི་སེམས་ཅན་ཐམས་ཅད་འཁོར་བ་དང་ངན་སོང་གི་སྡུག་བསྔལ་གྱི་འཇིགས་པ་ལས་འདོན་པ་དང་མྱུར་དུ་མངོན་པར་རྫོགས་པར་འཚང་རྒྱ་བའི་འཕྲིན་ལས་མཛོད་ཅིག །ཅེས་དང༌། རྩ་རིག་བརྗོད་ཅིང་དེ་བཞིན་གཤེགས་པ་བཞིའི་ལས་རྒྱ་རིམ་པ་བཞིན་བཅིང་ཞིང༌༑ ཨོཾ་སརྦ་བིད་ཧཱུྂ། སྦྱོང་བའི་རྒྱལ་པོ་དང༌། ཨོཾ་སརྦ་བིད་ཕཊ། རྒྱལ་མཆོག་རིན་ཆེན་དང༌། ཨོཾ་སརྦ་བིད་ཨཱཿ ཤཱཀྱ་རི་དབང་དང༌། ཨོཾ་སརྦ་བིད་ཏྲཊ། མེ་ཏོག་ཆེར་རྒྱས་ཏེ་དེ་བཞིན་གཤེགས་པ་བཞིས་ཀྱང་བདག་སོགས་སེམས་ཅན་ཐམས་ཅད་ལ་ཟབ་གསལ་གཉིས་སུ་མེད་པ་ལ་སོགས་པ་ལམ་གྱི་རྟོགས་པ་མཐའ་དག་རྒྱུད་ལ་སྐྱེ་བར་མཛད་དུ་གསོལ། དེ་བཞིན་དུ་ལུས་ཀྱི་གར་སྔོན་དུ་འགྲོ་བ་ལྷ་སོ་སོའི་ལས་རྒྱ་རིམ་པ་བཞིན་བཅིང་ཞིང༌། རྩ་རིག་གི་མཐར་ལྷ་སོ་སོའི་སྔགས་བརྗོད་ཅིང་ཕྲིན་ལས་བཅོལ་བར་བྱའོ། །དེ་ནས་མཆོད་པ་རྣམས་བྱིན་གྱིས་བརླབས་ཏེ་ཆུ་གཉིས་ཉེར་སྤྱོད་རོལ་མོ་དང་བཅས་པ་འབུལ་བ་ནི། རབ་འབྱམས་རྒྱ་མཚོ་དཔག་མེད་ན། །མཆོད་ཡོན་ཇི་སྙེད་ཡོད་པ་དང༌། །བདག་གིས་གུས་པས་བཤམས་པ་འདི། །ཇི་སྙེད་རྒྱལ་བ་སྲས་དང་བཅས། །དེ་སྙེད་རྣམས་ལ་བདག་འབུལ་ན། །ཐུགས་རྗེ་མངའ་བ་ཁྱེད་རྣམས་ཀྱིས། །ཅི་བདེ་བར་ནི་བཞེས་ནས་ཀྱང༌། །སེམས་ཅན་དོན་ཀུན་མཛད་དུ་གསོལ། །ཞེས་པའི་མཆོད་ཡོན་གྱི་གནས་སུ་ཞབས་བསིལ་ནས་རོལ་མོའི་བར་རྣམས་རིམ་པ་ལྟར་སྦྱར་བའི་ཚིགས་བཅད་ཀྱི་མཇུག་ཏུ།

སྔར་བཤད་པའི་སྔགས་ཕྱག་རྒྱ་དང་བཅས་སྦྱར་ཏེ། ཆུ་གཉིས་སྔོན་དུ་འགྲོ་བའི་ཉེར་སྤྱོད་ལྔ་རོལ་མོ་དང་བཅས་པ་འབུལ། སྒེག་སོགས་བརྒྱད་ཀྱི་མཆོད་པ་ནི། ལུས་ཀྱི་རྡོ་རྗེ་ཁུ་ཚུར་གཉིས་ལས་བྱུང་བའི་གར་སྔོན་དུ་འགྲོ་བས་ལྷ་མོ་རང་རང་གི་ལས་རྒྱ་རིམ་པ་ལྟར་བཅིངས་ལ། ཨོཾ་རྡོ་རྗེ་སེམས་དཔའ་བསྡུས་པ་ན། །ཨོཾ་བཛྲ་སཏྭ་སུ་སཾ་གྲ་ཧ་ད། བཛྲ་ལཱ་སྱེ་ཧཱུྂ། རྡོ་རྗེ་རིན་ཆེན་བླ་ན་མེད། །ཨོཾ་བཛྲ་རཏྣ་མ་ནུཏྟ་རཾ། བཛྲ་མཱ་ལེ་ཏྲཱཾ། རྡོ་རྗེ་ཆོས་ཀྱིས་གླུར་བླངས་པ། །ཨོཾ་བཛྲ་དྷརྨ་གཱ་ཡ་ནི། བཛྲ་གཱི་ཏི་ཧྲཱིཿ རྡོ་རྗེ་ལས་ཀུན་བྱེད་པར་འགྱུར། །ཨོཾ་བཛྲ་ཀརྨ་ཀ་རོདྦྷ་ཝེ། བཛྲ་ནྲྀཏྱེ་ཨཱཿ ཞེས་ནང་གི་སྒེག་སོགས་བཞིས་ལུས་ཀྱི་ཉམས་ལ་པ་སོགས་པས་མཆོད་པར་བསམ། བདུག་པ་མ་ལ་སོགས་པ་བཞིའི་ལས་རྒྱས་བཅིངས་ལ་སྔར་གྱི་ཚིགས་བཅད་སྔགས་དང་པོའི་རྗེས་སུ་བཛྲ་ལཱ་སྱེ་ལ་སོགས་ཀྱི་གནས་སུ། བཛྲ་དྷཱུ་པེ། བཛྲ་པུཥྤེ། བཛྲ་ཨཱ་ལོ་ཀེ། བཛྲ་གནྡྷེ། ཞེས་པ་རྣམས་རིམ་པ་ལྟར་སྦྱར་བས་མཆོད་དོ། །མཆོད་པ་ཉེར་ལྔ་པ་ནི། དཔག་མེད་བསོད་ནམས་སྟོབས་ལས་བྱུང་བ་ཡི། །ལྷ་རྫས་ལས་བྱུང་རིན་ཆེན་ཅོད་པན་མཆོག །རྒྱལ་བ་སྲས་དང་བཅས་ལ་དབུལ་བར་བགྱི། །ཐུགས་རྗེས་འགྲོ་བའི་དོན་དུ་བཞེས་སུ་གསོལ། །རྡོ་རྗེ་ཁུ་ཚུར་གཉིས་ཀྱིས་རང་གི་མགོར་དབང་བསྐུར་བའི་ཚུལ་དུ་བྱས་ལ། ཨོཾ་སརྦ་ཏ་ཐཱ་ག་ཏ་རཏྣ་མུ་ཀུ་ཊ་པཱུ་ཛ་སྥ་ར་ཎ་ཁཾ། ཞེས་ཅོད་པན་དང་དེ་བཞིན་དུ་ཚིག་རྐང་དང་པོ་དང༌། ཐ་མ་གཉིས་ཀུན་ལ་སྦྱར་ཏེ། སྙན་ཤལ་མཛེས་བྱེད་རིན་ཆེན་འཁྱིལ་པའི་རྒྱན། །རྡོ་རྗེ་ཁུ་ཚུར་གཉིས་ཀྱིས་སྙན་ལ་སྙན་ཆ་འདོགས་པའི་ཚུལ་དང༌། མུ་ཀུ་ཊའི་གནས་སུ། ཀུཎྜ་ལཾ་ཞེས་རྣ་རྒྱན་དང༌། སྔགས་ཀྱི་ཐོག་མཐའ་གཉིས་འོག་མ་རྣམས་ལའང་ཅི་རིགས་པར་སྦྱར་རོ། །མགྲིན་པ་དུང་འདྲ་མཛེས་བྱེད་མགུལ་གདུབ་མཆོག །དརྴ་ཞེས་པས་མགུལ་ལ་མགུལ་རྒྱན་དང༌། ཐུགས་མཚན་དཔལ་བེའུ་མཛེས་བྱེད་སེ་མོ་དོ།

ཨ་ཝ་ཧཱ་ར་ཞེས་བྲང་ལ་དོ་ཤལ། དཔུང་པ་མཛེས་བྱེད་དཔུང་རྒྱན་སྲུང་སྐུད་མཆོག །ཀེ་ཡཱུ་ར་ཞེས་དཔུང་པའི་རྩ་བའི་འོག་ཏུ་དཔུང་རྒྱན། ཕྱག་གཉིས་མཁྲིག་མ་སྤྲད་པའི་གདུ་བུ་མཆོག །པ་རི་ཀ་ཊ་ཀཾ་ཞེས་མཁྲིག་མའི་སྟེང་དུ་གདུ་བུ། དྲ་བས་འབྲེལ་བའི་སོར་མོའི་གདུ་བུ་མཆོག །པཱ་ཀཾ་ཝ་ལ་ཞེས་པས་སོར་གདུབ་དང༌། རྫུ་འཕྲུལ་ལྡན་པའི་ཞབས་ལ་མཛེས་བྱེད་རྒྱན། །པཱ་ད་བྷ་ར་ཎཾ་ཞེས་ཞབས་ལ་ཞབས་གདུབ་དང༌། སྐེད་པར་སྐ་རགས་འབུལ་ཚུལ་གྱིས་སྐ་རགས་ཏེ། རྒྱན་གྱི་ཁྱད་པར་བརྒྱད་དོ། །རིན་ཆེན་གདུགས་མཛེས་གསེར་གྱི་ཡུ་བ་ཅན། །གཡོན་པ་དེ་བཞིན་གཤེགས་པའི་ཁུ་ཚུར་བྱས་པའི་མཐེ་བོང་སྟེང་དུ་གཡས་པ་ཁ་ཐུར་དུ་བསྟན་པ་བརྐྱངས་ལ། ཚཱ་ཏྲཾ་ཀ་ཞེས་གདུགས་དང༌། མི་མཐུན་བདུད་ལས་རྒྱལ་བའི་རྒྱལ་མཚན་མཆོག །ལག་པ་བརྐྱངས་ལ་སྲིན་ལག་གི་ཚིགས་དབུས་མ་བཀུག་ནས་བ་དན་གསུམ་པའི་ཚུལ་བསྒྲེངས་ནས་ལག་པ་གཉིས་བརྐྱངས་ནས་སྟེང་དུ་བཏེག་པ་ལྟར་བཞག་ལ། དྷྭ་ཛ་ཞེས་རྒྱལ་མཚན་དང༌། སྙན་པ་ཕྱོགས་བཅུར་འདོན་པའི་བ་དན་འཕན། །རྡོ་རྗེ་ཁུ་ཚུར་གཉིས་ཀྱིས་ནམ་མཁའ་ལ་འཕན་འདོགས་པའི་ཚུལ་དང༌། པཱ་དཾ་ཀ་ཞེས་བ་དན་དང༌། ཕྱོགས་ཀུན་ཡིད་འཕྲོག་དར་གྱི་ལྡ་ལྡིས་སྤྲས། །གཡོན་པས་རྡོ་རྗེ་ཁུ་ཚུར་སྙིང་གར་བཞག །གཡས་པའི་མཛུབ་མོ་དང་གུང་མོ་བརྐྱངས་ཏེ་ནམ་མཁའ་ལ་ལྡ་ལྡི་འགེལ་བའི་ཚུལ་དང༌། པ་ཊ་ད་མ་ཞེས་ལྡ་ལྡི་དང༌། གདུང་སེལ་རྔ་ཡབ་ནོར་བུའི་ཡུ་བ་ཅན། །རྡོ་རྗེ་ཁུ་ཚུར་གྱིས་རྔ་ཡབ་གཡོབ་པའི་ཚུལ་དང༌། ཙཱ་མ་ར་ཞེས་རྔ་ཡབ་དང༌། རིན་ཆེན་རྒྱན་འོད་ལྡན་པའི་བླ་བྲེ་བྲེས། །གཡོན་པང་པར་མཉམ་བཞག་བྱས། གཡས་ཁ་ཐུར་དུ་བསྟན་ཏེ་བླ་རེ་བསྐྱེད་པའི་བསམ་པས་ནམ་མཁའ་ལ་ཡོངས་སུ་བསྐོར་ལ། བི་ཏཱ་ནཾ་ཞེས་བླ་རེ་སྟེ་ཡོ་བྱད་ཀྱི་ཁྱད་པར་དྲུག་གོ །མི་འཇིགས་བཞི་དང་ལྡན་པ་སེང་གེའི་ཁྲི། །རྡོ་རྗེ་ཁུ་ཚུར་གཉིས་གཤིབས་ཏེ་སེང་གེའི་གདན་འབུལ་བའི་ཚུལ་དང༌།

སིངྷ་ཨཱ་ས་ན་ཞེས་སེང་ཁྲི་དང༌། ལྷ་རྫས་ཡིད་འོང་མཛེས་པ་གཟིམས་ཆའི་མཆོག །རྡོ་རྗེ་ཁུ་ཚུར་གཉིས་ཀྱིས་གཟིམས་ཆ་བསྐོན་པའི་ཚུལ་དང༌། ཤ་ཡ་ནཱ་ས་ན་ཞེས་གཟིམས་ཆ་དང༌། ཉོན་མོངས་གྲྭ་ཟུར་སྤངས་པའི་ཕོ་བྲང་ཟླུམ། །གཡོན་པ་རྡོ་རྗེ་ཁུ་ཚུར་བཞག་སྟེ། གཡས་པའི་གུང་མཛུབ་ཀྱིས་ཕོ་བྲང་ཟླུམ་པོ་འབུལ་བའི་ཚུལ་དང༌། པ་རི་མཎྜ་ལ་དྷྱ་ན་ཞེས་ཕོ་བྲང་ཟླུམ་པོ་དང༌། ཡོན་ཏན་རྒྱས་པའི་གྲུ་བཞི་གཞལ་མེད་ཁང༌། །ཕྱག་རྒྱ་སྔ་མ་དེ་ཉིད་ཀྱིས་གཞལ་མེད་ཁང་གྲུ་བཞི་འབུལ་བ་དང༌། ཨེ་མ་ཡ་ཙ་ཏུརྠ་ཞེས་གཞལ་མེད་ཁང་གྲུ་བཞི་དང༌། འཇིག་རྟེན་ལས་འདས་གྲུ་བཞི་གཉིས་བརྩེགས་ཁང༌། །དེ་ཉིད་ཀྱིས་གྲུ་བཞི་གཉིས་བརྩེགས་འབུལ་བའི་ཚུལ་དང༌། དྭི་ཀཱུ་ཊ་གྲཾ་ཞེས་གྲུ་བཞི་ཉིས་བརྩེགས་དང༌། རང་བཞིན་འོད་གསལ་བྱང་སེམས་ཟླ་བའི་གདན། །རྡོ་རྗེ་ཁུ་ཚུར་གྱིས་ཟླ་གདན་འབུལ་བའི་ཚུལ་དང༌། ཙནྡྲ་ཨཱ་ས་ན་ཞེས་ཟླ་གདན་ཏེ་གདན་གྱི་ཁྱད་པར་དྲུག་གོ། །འདོད་པའི་འདམ་གྱིས་མ་གོས་མེ་ཏོག་མཆོག །རྡོ་རྗེ་ཁུ་ཚུར་གཉིས་ཀྱིས་མེ་ཏོག་འཐོར་བའི་ཚུལ་དང༌། པུཥྤེ་ཞེས་མེ་ཏོག་དང༌། སྟོང་ཉིད་སྒྲ་སྒྲོག་པི་ཝང་ཏིང་ཏིང་ཤག །དེ་ཉིད་ཀྱིས་པི་ཝང་སྦྲེལ་བ་དང༌། ཏིང་ཏིང་ཤག་རྡུང་བའི་ཚུལ་དང༌༑ ཝཱི་ནི་ཞེས་ཏིང་ཤག་སོགས་དང༌། ཐབས་ལ་མཁས་པའི་ཟག་མེད་ཕུང་པོའི་དྲི། །གཡོན་པའི་རྡོ་རྗེ་ཁུ་ཚུར་གྱིས་དྲིའི་ཕྱེ་མ་འགྱེད་པའི་ཚུལ་དང༌། གནྡྷེ་ཞེས་དྲི་དང༌། ཉོན་མོངས་བཀྲེས་སེལ་ཆོས་ཀྱི་ཞལ་ཟས་མཆོག ༑རྡོ་རྗེ་ཁུ་ཚུར་གཉིས་ཀྱིས་ལྷ་བཤོས་འབུལ་བའི་ཚུལ་དང༌། ནཻ་ཝི་དྱེ་ཞེས་ཞལ་ཟས་དང༌། ངོ་ཚ་ཁྲེལ་ཡོད་ལྡན་པ་ལྷ་ཡི་གོས། །ཐལ་མོ་བརྒྱངས་ནས་ན་བཟའ་འབུལ་བའི་ཚུལ་དང༌། ཝསྟྲ་ཞེས་གོས་ཏེ་མཆོད་པའི་ཁྱད་པར་ལྔའོ༑ ༑དེ་ནས་རྒྱལ་སྲིད་སྣ་བདུན་གྱི་མཆོད་པ་ནི། བདེ་བར་གཤེགས་པ་ཐམས་ཅད་ལ། །འཁོར་ལོ་རིན་ཆེན་འདི་ཕུལ་བས། །སྲིད་པའི་འཁོར་ལོ་རྒྱུན་བཅད་དེ། །ཆོས་ཀྱི་འཁོར་ལོ་བསྐོར་བར་ཤོག

༑ལག་པ་གཉིས་མཁྲིག་མ་གཉིས་བསྣོལ་ཏེ་རྒྱབ་སྦྱར་ལ་སོར་མོ་རྣམས་གཅིག་ལ་གཅིག་འཁྱུད་དེ་མཐེ་བོང་གཉིས་ལག་མཐིལ་དུ་བཟུང་ལ། ཨོཾ་སརྦ་ཏ་ཐཱ་ག་ཏ་ཙཀྲ་རཏྣ་བཛྲ་པཱུ་ཛི་ཏེ་ཨཱཿཧཱུྂ། ཞེས་འཁོར་ལོ་དང༌། རྒྱལ་བ་སྲས་དང་བཅས་པ་ལ། །ནོར་བུ་རིན་ཆེན་འདི་ཕུལ་བས། །བཀྲེན་ཅིང་ཕོངས་པ་རྒྱུན་བཅད་དེ། །འབྱོར་པ་ཕུན་སུམ་ཚོགས་པར་ཤོག །ཁུ་ཚུར་གཉིས་ཀྱི་མཛུབ་མོ་གཉིས་ཚིགས་བཅག་སྟེ་མཐེ་བོང་གཉིས་རྩེ་སྤྲས་པ། ཙཀྲའི་གནས་སུ། མ་ཎི་ཞེས་ནོར་བུ་དང༌། སྔགས་ནི་ཐོག་མཐའ་འོག་མ་ཀུན་ལ་སྦྱར་རོ། །བཙུན་མོ་རིན་ཆེན་འདི་ཕུལ་བས། །མ་རིག་མུན་པ་རྒྱུད་བཅད་དེ། །ཤེས་རབ་དབྱིངས་ཀྱི་དོན་རྟོགས་ནས། །ཐབས་དང་ཤེས་རབ་འབྲེལ་བར་ཤོག །རྡོ་རྗེ་ཐལ་མོ་ལས་མཛུབ་མོའི་རྩེ་མོ་བཀུག་ནས་གུང་མོ་མཉམ་པའི་ཚིགས་སུ་སྦྱར། རྡོ་རྗེ་དབྱིངས་ཀྱི་དབང་མོར་བཤད། ཅེས་པའི་རྒྱ་དང༌། སྟྲཱི་ཞེས་བཙུན་མོ་དང༌། བློན་པོ་རིན་ཆེན་འདི་ཕུལ་བས། །ཕྱི་ནང་གསང་གསུམ་ཐེག་གསུམ་ལྡན། །བསམ་ཡས་བསྟན་པ་རབ་འཛིན་ཅིང༌། །ཡོན་ཏན་ཐམས་ཅད་ལྡན་པར་ཤོག །རྡོ་རྗེ་བསྡམས་པ་ལས་གུང་མོ་དང་ཐ་མ་གཉིས་གཤིབས་ཏེ་བསྒྱིང་བའི་ཕྱག་རྒྱ་དང༌། པུ་རུ་ཥ་ཞེས་བློན་པོ་དང༌། གླང་པོ་རིན་ཆེན་འདི་ཕུལ་བས། །ལྟ་ངན་རྣམས་ནི་རབ་བསལ་ནས། །བླ་མེད་ཐེག་པ་རབ་ཞོན་ཏེ། །ཐམས་ཅད་མཁྱེན་གྲོང་བགྲོད་པར་ཤོག ༑ལག་གཡོན་པའི་མཐིལ་དུ་གཡས་པའི་གྲུ་མོ་བཞག་སྟེ་བསྒྲེངས་ལ། གཡས་པའི་ཁུ་ཚུར་འོག་ཏུ་གླང་པོའི་རྣམ་པར་བྱས་པས་གྲུ་མོ་གླང་པོའི་སྣ་ལྟར་བྱས་ལ། ཧསྟི་ཞེས་གླང་པོ་དང༌། རྟ་མཆོག་རིན་ཆེན་འདི་ཕུལ་བས། །སྲིད་པའི་གཟེབ་ལས་ངེས་གྲོལ་ཏེ། །རྫུ་འཕྲུལ་མཆོག་གི་ཤུགས་ཐོབ་ནས། །སངས་རྒྱས་ཞིང་ཀུན་བགྲོད་པར་ཤོག །ཁུ་ཚུར་བཅིང་བའི་གུང་མོ་དང་སྲིན་ལག་གཉིས་བརྐྱང༌། མཐེ་བོང་གཉིས་རྣ་བ་ལྟར་བྱས་ལ། ཏུ་རཾ་ག་ཨ་ཤྭ་ཞེས་རྟ་མཆོག་དང༌། དམག་དཔོན་རིན་ཆེན་འདི་ཕུལ་བས། །ཉོན་མོངས་དགྲ་ལས་རྒྱལ་གྱུར་ནས། །ཕས་ཀྱི་རྒོལ་བ་ཚར་བཅད་དེ། །སྙེངས་བྲལ་མཆོག་ནི་ཐོབ་པར་ཤོག་་་༌།

གཡོན་གོ་ཆ་འཛིན་པ་དང་གཡས་མཆོག་སྦྱིན་བྱས་ལ། ཁཌྒ་ཞེས་དམག་དཔོན་ཏེ་རྒྱལ་སྲིད་སྣ་བདུན་འབུལ་ལོ། །དེ་ནས་འདོད་ཡོན་ལྔ་ནི། ཁ་དོག་དབྱིབས་ལེགས་ཡིད་འོང་རྒྱན་ཕྲེང་ལྡན། །ཕྱོགས་དུས་ཀུན་ན་གཟུགས་མཆོག་ཅི་མཆིས་པ། །མོས་བློས་མཆོད་གནས་རྣམས་ལ་འདི་འབུལ་གྱིས། །བཞེས་ཤིག་བླ་མེད་གྲུབ་མཆོག་བསྩལ་དུ་གསོལ། །དེ་བཞིན་དུ། ཨོཾ་སརྦ་ཏ་ཐཱ་ག་ཏ་རཱུ་པ་ཀཱ་མ་གུ་ཎ་བཛྲ་པཱུ་ཛི་ཏེ་ཨཱཿཧཱུྂ༑ ཞེས་གཟུགས་དང༌། ཕྱོགས་དུས་ཀུན་ན་ཟིན་དང་མ་ཟིན་པའི། ཡོན་ཏན་ཚིག་བརྗོད་སྒྲ་སྙན་ཅི་མཆིས་པ། །མོས་བློས༴ །བཞེས་ཤིག༴ །ཨོཾ་སརྦ་ཏ་ཐཱ་ག་ཏ་ཤཔད་ཀཱ་མ་གུ་ཎ་བཛྲ་པཱུ་ཛི་ཏེ་ཨཱཿཧཱུྂ། ཞེས་སྒྲ་སྙན་དང༌། ཕྱོགས་དུས་ཀུན་ན་ཙན་དན་སྦྲུལ་སྙིང་དང༌། །ཨ་གར་ལ་སོགས་དབང་པོ་ཚིམ་བྱེད་རྣམས། །མོས་བློས༴ །བཞེས་ཤིག༴ །ཨོཾ་སརྦ་ཏ་ཐཱ་ག་ཏ་གནྡྷེ་ཀཱ་མ་གུ་ཎ་བཛྲ་པཱུ་ཛི་ཏེ་ཨཱཿཧཱུྂ། ཞེས་དྲི་མཆོག་དང༌། ཕྱོགས་དུས་ཀུན་ན་རོ་དང་བཅུད་ལྡན་པའི། །ལུས་སེམས་བརྟས་བྱེད་རོ་མཆོག་ཅི་མཆིས་པ། །མོས་བློས༴ །བཞེས་ཤིག༴ །ཨོཾ་སརྦ་ཏ་ཐཱ་ག་ཏ་ར་ས་ཀཱ་མ་གུ་ཎ་བཛྲ་པཱུ་ཛི་ཏེ་ཨཱཿཧཱུྂ། ཞེས་ཞལ་ཟས་དང༌། ཕྱོགས་དུས་ཀུན་ན་འཇམ་མཉེན་འཁྲིལ་ཆགས་པ། །རེག་བྱའི་ཁྱད་པར་ལུས་སེམས་ཚིམ་བྱེད་རྣམས། །མོས་བློས༴ །བཞེས་ཤིག༴ །ཨོཾ་སརྦ་ཏ་ཐཱ་ག་ཏ་སྤརྴེ་ཀཱ་མ་གུ་ཎ་བཛྲ་པཱུ་ཛི་ཏེ་ཨཱཿཧཱུྂ། ཞེས་རེག་བྱ་སྟེ་འདོད་ཡོན་ལྔ་འབུལ་ལོ། །དེ་ནས་དྲིལ་སྟབས་དང་བཅས་པས། ཆོས་དབྱིངས་ཡེ་ཤེས་རྣམ་པར་དག །རྣམ་པར་སྣང་མཛད་བཅོམ་ལྡན་འདས། །ཏིང་ངེ་འཛིན་ལྡན་ཕྱག་རྒྱ་ཅན། །ཕྱག་འཚལ་བཅོམ་ལྡན་ཀུན་རིག་ལ། །མེ་ལོང་ཡེ་ཤེས་རང་བཞིན་ལས། །སེམས་ཅན་མ་ལུས་ཐམས་ཅད་ཀྱི། །ངན་སོང་ཐམས་ཅད་སྦྱོང་མཛད་པ། །ཕྱག་འཚལ་སྦྱོང་བའི་རྒྱལ་པོ་ལ། །མཉམ་ཉིད་ཡེ་ཤེས་ཡོན་ཏན་བདག །ཡིད་བཞིན་ནོར་བུ་རིན་ཆེན་ལྟར། །སེམས་ཅན་བསམ་པ་སྐོང་མཛད་པ། །རྒྱལ་མཆོག་རིན་ཆེན་ཁྱོད་ཕྱག་འཚལ། །སོ་སོར་ཀུན་རྟོག་གསུང་གི་བདག

།གསུང་རབ་པདྨོའི་ཁ་རྒྱས་པ། །ཁམས་གསུམ་དབུགས་དབྱུང་མཛད་པ་པོ། །ཤཱཀྱ་རི་དབང་ཁྱོད་ཕྱག་འཚལ༑ ༑ནན་ཏན་ཡེ་ཤེས་ཕྲིན་ལས་བདག །སྣ་ཚོགས་སེམས་ཅན་སྡུག་བསྔལ་ཀུན། །མ་ལུས་པར་ནི་ཞི་མཛད་པ། །མེ་ཏོག་ཆེར་རྒྱས་ཁྱོད་ཕྱག་འཚལ། །སྟོང་པ་ཉིད་ཀྱི་རྡོ་རྗེ་ལ༑ ༑རིན་ཆེན་རིགས་རྣམས་ཀུན་གྱི་ཡུམ། །རྡོ་རྗེ་སེམས་མཆོག་རྣམ་པར་དག །ཕྱག་འཚལ་རྡོ་རྗེ་སྤྱན་མ་ལ། །མཚན་མ་མེད་པའི་རྡོ་རྗེ་ལ། །རིན་ཆེན་རིགས་རྣམས་ཀུན་གྱི་ཡུམ། །རྡོ་རྗེ་རིན་ཆེན་དབང་བསྐུར་མཆོག །ཕྱག་འཚལ་རྡོ་རྗེ་དབང་ཉིད་ལ། །སྨོན་པ་མེད་པའི་རྡོ་རྗེ་ལ། །པདྨའི་རིགས་རྣམས་སྐྱོང་མཛད་པ། །རྡོ་རྗེ་པདྨ་གསང་བའི་མཆོག །ཕྱག་འཚལ་རྡོ་རྗེ་དཀར་མོ་ལ། །རྡོ་རྗེ་མངོན་འདུ་མི་བྱེད་ལས། །ལས་ཀྱི་རིགས་རྣམས་སྐྱེད་མཛད་པ། །རྡོ་རྗེ་མཆོད་ལ་རབ་ཏུ་བརྩོན། །ཕྱག་འཚལ་རྡོ་རྗེ་སྒྲོལ་མ་ལ། །རྡོ་རྗེ་སེམས་དཔའ་སེམས་དཔའ་ཆེ༑ ༑རྡོ་རྗེ་དེ་བཞིན་གཤེགས་པ་ཀུན། །རྡོ་རྗེ་དང་པོ་ཀུན་ཏུ་བཟང༌། །ཕྱག་འཚལ་ཕྱག་ན་རྡོ་རྗེ་ལ། །རྡོ་རྗེ་རྒྱལ་པོ་སངས་རྒྱས་མཆོག །རྡོ་རྗེ་ལྕགས་ཀྱུ་དེ་བཞིན་གཤེགས། །དོན་ཡོད་རྒྱལ་པོ་རྡོ་རྗེ་མཆོག །ཕྱག་འཚལ་རྡོ་རྗེ་འགུགས་ཁྱོད་ལ། །རྡོ་རྗེ་ཆགས་པ་བདེ་ཆེན་པོ། །རྡོ་རྗེ་མདའ་ནི་དབང་བྱེད་པ། །བདུད་ཀྱི་འདོད་པ་རྡོ་རྗེ་ཆེ། །ཕྱག་འཚལ་རྡོ་རྗེ་གཞུ་ཁྱོད་ལ། །རྡོ་རྗེ་ལེགས་པ་སེམས་དཔའ་མཆོག །རྡོ་རྗེ་འགུ་བ་དགའ་བ་ཆེ། །རབ་དགྱེས་རྒྱལ་པོ་རྡོ་རྗེ་མཆོག །ཕྱག་འཚལ་རྡོ་རྗེ་དགྱེས་ཁྱོད་ལ། །རྡོ་རྗེ་རིན་ཆེན་རྡོ་རྗེའི་དོན། །རྡོ་རྗེ་ནམ་མཁའི་ནོར་བུ་ནི། །ནམ་མཁའི་སྙིང་པོ་རྡོ་རྗེའི་དབྱུག །ཕྱག་འཚལ་རྡོ་རྗེ་སྙིང་པོ་ཁྱོད། །རྡོ་རྗེ་གཟི་བརྗིད་ཆེར་འབར་བ། །རྡོ་རྗེ་ཉི་མ་རྒྱལ་བའི་འོད། །རྡོ་རྗེ་འོད་ཟེར་གཟི་བརྗིད་ཆེ། །ཕྱག་འཚལ་རྡོ་རྗེ་འོད་ཁྱོད་ལ། །སེམས་ཅན་དོན་རབ་རྡོ་རྗེ་དཔལ། །རྡོ་རྗེ་རྒྱལ་མཚན་རབ་དགའ་བྱེད། །རྡོ་རྗེ་ཆེན་པོ་རིན་ཆེན་དཔལ། །ཕྱག་འཚལ་རྡོ་རྗེ་དཔའ་ཁྱོད་ལ། །རྡོ་རྗེ་བཞད་མོ་བཞད་པ་ཆེ། །རྡོ་རྗེ་འཛུམ་པ་ངོ་མཚར་ཆེ། །དགའ་ཞིང་རབ་དགའ་རྡོ་རྗེ་སྟོན། །ཕྱག་འཚལ་རྡོ་རྗེ་དགའ་བ་ལ། །རྡོ་རྗེ་ཆོས་རབ་དེ་ཉིད་དོན། །རྡོ་རྗེ་པདྨོ་རབ་དགའ་བྱེད། །འཇིག་རྟེན་དབང་རབ་རྡོ་རྗེའི་སྤྱན། །ཕྱག་འཚལ་རྡོ་རྗེ་སྤྱན་ཁྱོད་ལ། །རྡོ་རྗེ་རྣ་བ་ཐེག་པ་ཆེ། །རྡོ་རྗེ་རལ་གྲི་མཚོན་ཆེན་པོ། །འཇམ་དཔལ་རྡོ་རྗེ་རབ་ཏུ་ཟབ། །ཕྱག་འཚལ་རྡོ་རྗེ་རྣོ་ཁྱོད་ལ༑ ༑རྡོ་རྗེ་རྒྱུ་དང་སྙིང་པོ་ཆེ། །རྡོ་རྗེ་འཁོར་ལོའི་ཚུལ་ཆེན་པོ། །རབ་བསྐོར་རྡོ་རྗེ་ལས་བྱུང་བ། །ཕྱག་འཚལ་རྡོ་རྗེ་སྙིང་པོ་ལ། །རྡོ་རྗེ་གསུང་བ་རང་རིག་མཆོག

།རྡོ་རྗེ་ཟློས་པ་རབ་སྒྲུབ་སྦྱིན༑ ༑མི་གསུང་རྡོ་རྗེ་མཆོག་སྒྲུབ་པ། །ཕྱག་འཚལ་རྡོ་རྗེ་གསུང་ཁྱོད་ལ། །རྡོ་རྗེ་ལས་རབ་རྡོ་རྗེ་དཀའ། །ལས་ཀྱི་རྡོ་རྗེ་ཀུན་རབ་འགྲོ། །རྡོ་རྗེ་ངེས་པ་རྒྱ་ཆེ་བ། །ཕྱག་འཚལ་རྡོ་རྗེ་ཀུན་ཁྱོད་ལ། །རྡོ་རྗེ་སྲུང་བ་བརྟན་པ་ཆེ། །རྡོ་རྗེ་གོ་ཆ་སྲ་བ་ཆེ། །བརྩོན་འགྲུས་མཆོག་ནི་ཐུབ་པར་དཀའ། །ཕྱག་འཚལ་རྡོ་རྗེ་བརྩོན་འགྲུས་ལ། །རྡོ་རྗེ་གནོད་སྦྱིན་ཐབས་ཆེན་པོ། །རྡོ་རྗེ་མཆེ་བ་འཇིགས་པ་ཆེ། །བདུད་འཇོམས་རྡོ་རྗེ་མི་བཟད་པ། །ཕྱག་འཚལ་རྡོ་རྗེ་དྲག་པོ་ལ། །རྡོ་རྗེ་མཚམས་སྦྱོར་རབ་སྡུད་ཅིང༌། །རྡོ་རྗེ་འཆིང་བ་རབ་གྲོལ་བྱེད། །རྡོ་རྗེ་ཁུ་ཚུར་དམ་ཚིག་མཆོག ༑ཕྱག་འཚལ་རྡོ་རྗེ་ཁུ་ཚུར་ལ། །རྣམ་དག་རྡོ་རྗེ་ཐུགས་འཛིན་མ། །མི་དམིགས་རྡོ་རྗེ་ཏིང་འཛིན་གནས། །རྡོ་རྗེ་སྒེག་མོའི་ཚུལ་འཛིན་མ། །ཕྱག་འཚལ་རྡོ་རྗེ་འགྱིང་མ་ལ། །རྣམ་དག་ཡོན་ཏན་རྡོ་རྗེ་སྟེ། །ཡིད་བཞིན་རྡོ་རྗེ་རེ་བ་སྐོང༌། །རྡོ་རྗེ་ཐུགས་ཀྱི་ཚུལ་འཛིན་མ། །ཕྱག་འཚལ་རྡོ་རྗེ་ཕྲེང་བ་ལ། །རྣམ་དག་རྡོ་རྗེ་གསུང་མཆོག་མ། །རྡོ་རྗེ་པི་ཝང་འཛིན་པའི་ཚུལ། །རྡོ་རྗེ་གསུང་མཆོག་སྒྲོག་པའི་དོན། །ཕྱག་འཚལ་རྡོ་རྗེ་དབྱངས་མཁན་ལ། །རྣམ་དག་རྡོ་རྗེ་ལས་རབ་སྟེར། །ལས་ཀྱི་རྡོ་རྗེ་འགྲོ་དོན་མཛད། །བདུད་འདུལ་རྡོ་རྗེའི་ཕྱག་རྒྱ་ཅན། །ཕྱག་འཚལ་རྡོ་རྗེ་གར་མཁན་ལ། །སྤྲིན་བཞིན་རྡོ་རྗེ་བདུག་པ་མ། །ཚིམ་བྱེད་རྡོ་རྗེ་དང་ལྡན་པའི། །རྡོ་རྗེ་ཕྲེང་བའི་ཚུལ་འཛིན་མ། །ཕྱག་འཚལ་རྡོ་རྗེ་བདུག་པ་ལ། །རྡོ་རྗེ་མཛེས་པའི་གཟུགས་མཛེས་ཤིང༌། །རྡོ་རྗེ་མེ་ཏོག་འཐོར་བའི་ཚུལ། །བྱང་ཆུབ་ཡན་ལག་མེ་ཏོག་སྟེ། །ཕྱག་འཚལ་རྡོ་རྗེ་མེ་ཏོག་ལ། །འོད་གསལ་རྡོ་རྗེ་འབར་བའི་མེ། །རྡོ་རྗེ་སྤྱན་གྱིས་མ་རིག་སེལ། །རྡོ་རྗེ་གསལ་བྱེད་ཕྱག་རྒྱ་འཛིན། །ཕྱག་འཚལ་རྡོ་རྗེ་སྣང་བྱེད་ལ། །རྡོ་རྗེ་ཙནྡན་བདུད་རྩིའི་ཆུ། །རྡོ་རྗེ་དྲི་ཡིས་རྣམ་རྟོག་འཇོམས། །རྡོ་རྗེ་དག་བྱེད་ཕྱག་རྒྱ་འཛིན། །ཕྱག་འཚལ་རྡོ་རྗེ་དྲི་མཆོག་ལ། །རྣམ་དག་བསྐུལ་བྱེད་རྡོ་རྗེའི་དོན། །རྡོ་རྗེ་སྡུད་མཛད་རྡོ་རྗེའི་དོན། །རྡོ་རྗེ་འགུགས་བྱེད་ཕྱག་རྒྱ་འཛིན། །ཕྱག་འཚལ་རྡོ་རྗེ་ལྕགས་ཀྱུ་ལ། །མི་གཏོང་རྡོ་རྗེ་ཆོས་ཀྱི་དོན། །རྡོ་རྗེ་འདྲེན་པ་མི་འགྱུར་དོན། །འཆིང་མཛད་རྡོ་རྗེའི་ཕྱག་རྒྱ་འཛིན། །ཕྱག་འཚལ་རྡོ་རྗེ་ཞགས་པ་ལ། །རྡོ་རྗེ་མི་འགྱུར་བརྟན་པའི་བདག

།རྡོ་རྗེ་མགྱོགས་བྱེད་གློག་བཞིན་མྱུར༑ ༑སྒྲོག་མཛད་རྡོ་རྗེ་ཕྱག་རྒྱ་འཛིན། །ཕྱག་འཚལ་རྡོ་རྗེ་ལྕགས་སྒྲོག་ལ། །རྡོ་རྗེ་དབབ་པ་བརྟན་པའི་བདག །སྐྱོང་མཛད་རྡོ་རྗེ་ཀུན་གྱི་ལས། །རྡོ་རྗེ་དབབ་པའི་ཕྱག་རྒྱ་འཛིན། །ཕྱག་འཚལ་རྡོ་རྗེ་འབེབས་པ་ལ། །སྒོ་ཡི་ཁྱམས་ན་བཞུགས་པ་ཡི། །བྱམས་པ་ལ་སོགས་བཅུ་དྲུག་ནི། །རབ་དགའ་ལ་སོགས་གནས་མཛད་པའི། །བྱང་སེམས་རྣམས་ལ་ཕྱག་འཚལ་ལོ༑ ༑སྟོན་པའི་རྟགས་འཆང་ཉན་ཐོས་མཆོག །ལྷུང་བཟེད་འཁར་གསིལ་པོ་ཏི་ཕྱག །སྦྱངས་སྟོབས་ཡོན་ཏན་ཀུན་ལྡན་པ། །ཉན་ཐོས་རྣམས་ལ་ཕྱག་འཚལ་ལོ། །རྟེན་འབྲེལ་དོན་ལ་རྟེན་གནས་པའི། །འཕགས་པ་རང་རྒྱལ་བཅུ་གཉིས་ནི། །འབྱུང་དང་ལྡོག་ལ་རབ་ཞུགས་པའི། །རང་རྒྱལ་གཙོ་ལ་ཕྱག་འཚལ་ལོ། །ཁྲོ་བོ་སྲིན་པོའི་ཆ་ལུགས་ཅན། །སྦྲུལ་དང་མི་སྡུག་མགོས་བརྒྱན་ཅིང༌། །སྟག་ལྤགས་ཀྱིས་ནི་རྣམ་དཀྲིས་པའི། །འཇིག་རྟེན་གསུམ་སྣང་སོགས་ཕྱག་འཚལ། །ཕྱི་ཡི་ཁོར་ཡུག་ལ་གནས་པའི། །འཇིགས་བྱེད་ལྷ་ཀླུ་གཟའ་སྐར་བཅས། །ཕྱོགས་སྐྱོང་རྒྱལ་ཆེན་ཕྱག་འཚལ་ཞིང༌། །འཇིག་རྟེན་པ་ཀུན་བསྟོད་པར་བགྱི། །ཞེས་བསྟོད། སྐབས་འདིར་རྩ་རིག་གི་བཟླས་པ་ཅི་འགྲུབ་བྱའོ།། །། ༈ །སྒྲུུབ་གྲོགས་ལ་དཀྱིལ་འཁོར་བསྲུང་དུ་བཅུག་ལ་ཕྱི་རོལ་ཏུ་ཕྱིན་ཏེ། གཏོར་མ་ཆ་གསུམ་ཉེར་སྤྱོད་དང་བཅས་པ་བཤམས་ལ་བསངས། གཟི་བྱིན་བསྐྱེད། སྦྱངས། སྔར་ལྟར་བྱིན་གྱིས་བརླབས། སྤྱན་དྲང་བ་ནི། པུས་མོ་གཡས་བཙུགས་གཡོན་གྱེན་དུ་བསླང༌། ལག་པ་གཡས་སྤོས་ཐོགས་གཡོན་དྲིལ་བུ་གསིལ་ཞིང༌། མགོན་པོ་ཀུན་གཤེགས་གདན་ལ་བཞུགས། །ད་ལྟ་སྙིགས་མ་ལྔ་ཡི་དུས། །གཤེགས་ཤིང་བཞུགས་པའི་གནས་ངན་ཡང༌། །ཤཱཀྱའི་བསྟན་པ་བསྲུང་བ་དང༌། །བདག་ཅག་རྣམས་ལ་ཕན་གདགས་ཕྱིར།་་༌།གནས་འདི་ཉིད་དུ་བཞུགས་སུ་གསོལ། །ཕྱོགས་སྐྱོང་འཇིག་རྟེན་སྐྱོང་བ་དབང་དང་ལྡན། །ཐུགས་རྗེ་ཐབས་མཁས་ཐུགས་དམ་དཀྱིལ་པོ་ཆེ། །ལྷ་དང་དྲང་སྲོང་ཡི་དྭགས་སྲིན་པོ་ཀླུ། །རིག་འཛིན་རྒྱལ་པོ་དང་ནི་གདོན་གྱི་བདག

།དེ་དག་སོ་སོའི་དབང་པོའི་སྐུར་སྟོན་པ། །ཕྱོགས་བཅུའི་འཇིག་རྟེན་སྐྱོང་བ་བཞུགས་སོ་འཚལ། །བསྟན་པ་རྒྱས་པའི་སླད་དུ་སྤྱན་འདྲེན་ན། །འགྲོ་བའི་དོན་ཕྱིར་མཆོད་ཀྱིས་གཤེགས་སུ་གསོལ། །ཨོཾ་ཨེ་ཧྱེ་ཧི། ད་ཤ་དིཀ་ལོ་ཀ་པཱ་ལ་ས་པ་རི་ཝཱ་ར། རྡོ་རྗེ་བསྡུ་བའི་ཕྱག་རྒྱ་བྱས་ལ། ས་མ་ཡེ་སྭཱ་ཧཱ། ཨོཾ་རུ་དྲ་ཡེ། ཨོཾ་ཤ་ཏ་ས་ཧ་སྲ་ཨཀྵ་ཡེ། ཨོཾ་ཨཱགྣ་ཡེ། ཨོཾ་ཡ་མཱ་ཡེ། ཨོཾ་ནཻརྀ་ཏྱཡེ། ཨོཾ་བཱ་རུ་ཎ་ཡེ། ཨོཾ་བཱ་ཡ་ཝེ། ཨོཾ་ཀུ་བེ་རཱ་ཡ། ཨོཾ་ཨཱི་ཤྭ་རཱ་ཡ། ཨོཾ་ཨཱུརྡྷཾ་བྲཧྨ་ཎ་ཡེ། སཱུརྻ་གྲ་ཧ་ཨ་དྷི་པ་ཏ་ཡེ། ཙནྡྲ་ནཀྵ་ཏྲ་ཨ་དྷི་པ་ཏ་ཡེ། ཨོཾ་ཨ་དྷྭ་པྲྀ་ཐི་ཝཱི་བྷྱཿ ཨ་སུ་རེ་བྷྱཿ ནཱ་གེ་བྷྱཿ ས་པ་རི་ཝཱ་ར་པྲ་ཝ་ར་སཏྐཱ་རཾ་ཨརྒྷཾ་པྲ་ཏཱིཙྪ་སྭཱ་ཧཱ། ཞེས་མཆོད་ཡོན་དང༌། ཀ་མ་ལཱ་ཡེ་སྟྭཾ། ཞེས་གདན་འབུལ། ཨོཾ་ཨིནྡྲཱ་ཡ། ཨཱགྣ་ཡེ།་་་ཡ་མཱ་ཡེ།་་་ནཻརྀ་ཏྱ་ཡེ།་་་བཱ་རུ་ཎ་ཡེ། བཱ་ཡ་ཝེ། ཀུ་བེ་རཱ་ཡ། ཨཱི་ཤྭ་རཱ་ཡ། ཨཱུརྡྷཾ་བྲཧྨ། སཱུརྻ་གྲ་ཧ་ཨ་དྷི་པ་ཏ་ཡེ། ཙནྡྲ་ནཀྵ་ཏྲ་ཨ་དྷི་པ་ཏ་ཡེ། ཨ་དྷྭ་པྲྀ་ཐི་ཝཱི་བྷྱཿ་་་ཨ་སུ་རེ་བྷྱཿ་་་ནཱ་གེ་བྷྱཿ་་་ས་པ་རི་ཝཱ་ར་ཨརྒྷཾ་སོགས་ཉེར་སྤྱོད་ཀྱིས་མཆོད། དབང་པོ་རྡོ་རྗེ་འཆང་བའི་ལྷ། །ལྷ་ཡི་རྒྱལ་པོ་གདོན་གྱི་བདག །ཤར་ཕྱོགས་གདོན་གྱི་ཚོགས་བཅས་ལ། །མཆོད་ཅིང་བསྟོད་དེ་ཕྱག་ཀྱང་འཚལ། །མེ་སྟེ་སྲེག་བྱ་ཟ་བའི་ལྷ། །དྲང་སྲོང་རྒྱལ་པོ་གདོན་གྱི་བདག །ཤར་ལྷོ་མེ་ལྷའི་ཚོགས་བཅས་ལ། །མཆོད་ཅིང་བསྟོད་དེ་ཕྱག་ཀྱང་འཚལ། །གཤིན་རྗེ་བེ་ཅོན་འཆང་བའི་ལྷ། །མ་མོའི་རྒྱལ་པོ་གདོན་གྱི་བདག །ལྷོ་ཕྱོགས་གདོན་གྱི་ཚོགས་བཅས་ལ། །མཆོད་ཅིང་བསྟོད་དེ་ཕྱག་ཀྱང་འཚལ། །བདེན་དང་བྲལ་བ་ལེགས་ལྡན་ལྷ། །སྲིན་པོའི་རྒྱལ་པོ་གདོན་གྱི་བདག །ལྷོ་ནུབ་གདོན་གྱི་ཚོགས་བཅས་ལ། །མཆོད་ཅིང་བསྟོད་དེ་ཕྱག་ཀྱང་འཚལ། །ཞགས་པ་ཐོགས་པ་ཆུ་ཡི་ལྷ། །ཀླུ་ཡི་རྒྱལ་པོ་གདོན་གྱི་བདག །ནུབ་ཕྱོགས་གདོན་གྱི་ཚོགས་བཅས་ལ། །མཆོད་ཅིང་བསྟོད་དེ་ཕྱག་ཀྱང་འཚལ། །རླུང་སྟེ་སྲོག་ཀྱང་འཛིན་པའི་ལྷ། །རིག་འཛིན་རྒྱལ་པོ་གདོན་གྱི་བདག

།ནུབ་བྱང་གདོན་གྱི་ཚོགས་བཅས་ལ། །མཆོད་ཅིང་བསྟོད་དེ་ཕྱག་ཀྱང་འཚལ། །གནོད་སྦྱིན་ལག་ན་དབྱུག་ཏོ་འཛིན། །ནོར་སྲུང་རྒྱལ་པོ་གདོན་གྱི་བདག །བྱང་ཕྱོགས་གདོན་གྱི་ཚོགས་བཅས་ལ། །མཆོད་ཅིང་བསྟོད་དེ་ཕྱག་ཀྱང་འཚལ།་་༌།དབང་དང་ལྡན་པ་འདྲེན་པའི་ལྷ། །འབྱུང་པོའི་རྒྱལ་པོ་གདོན་གྱི་བདག །བྱང་ཤར་གདོན་གྱི་ཚོགས་བཅས་ལ། །མཆོད་ཅིང་བསྟོད་དེ་ཕྱག་ཀྱང་འཚལ། །སྟེང་གི་ཚངས་པ་ཆེན་པོ་དང༌། །ཉི་མ་ཟླ་བ་གཟའ་ཆེན་པོ། །གཟའ་དང་རྒྱུ་སྐར་བཅས་པ་ལ། །མཆོད་ཅིང་བསྟོད་དེ་ཕྱག་ཀྱང་འཚལ། །འོག་གི་ཀླུ་སྟེ་ས་ཡི་བདག །ས་འཛིན་ལག་པ་ཆེན་པོ་དང༌༑ ༑དམ་ཚིག་ཤེས་པའི་ཚོགས་བཅས་ལ། །མཆོད་ཅིང་བསྟོད་དེ་ཕྱག་ཀྱང་འཚལ། །རྡོར་ཐལ་ཁ་ཕྱེ་བས། ཨིནྡྲཱ་ཡ། སོགས་ཀྱི་མཐར། ས་པ་རི་ཝཱ་ར་ན་མཿསརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷྱཿ སརྦ་ཐཱ་ཁཾ། ཨུདྒ་ཏེ་སྥ་ར་ཎ་ཨི་མཾ་ག་ག་ན་ཁཾ། གྲྀཧྞེ་དཾ་བ་ལྱཱ་དི་སྭཱ་ཧཱ། ལན་གསུམ་གྱིས་གཏོར་མ་ཕུལ། ཤར་ཕྱོགས་རྡོ་རྗེ་ཅན་གྱི་ལྷ་ཚོགས་འཁོར་དང་བཅས། །གཏོར་མ་འབུལ་བ་འདི་དག་བཞེས་སུ་གསོལ། །མེ་དང་གཤིན་རྗེ་བདེན་བྲལ་སྲིན་པོའི་བདག །ཆུ་བདག་རླུང་བདག་ནོར་གྱི་བདག་པོ་དང༌། །དབང་ལྡན་ལྷ་སྟེ་འབྱུང་པོའི་བདག་པོ་དང༌། །སྟེང་གི་ཉི་ཟླ་ཚངས་པ་ཆེན་པོ་དང༌། །ལྷ་རྣམས་ཀུན་དང་གང་དག་ས་སྟེང་ཀླུ། །རི་ཡི་ལྷ་དང་གནོད་སྦྱིན་ཚོགས་བཅས་ལ། །སྭཿསྭཿསོ་སོར་གཏོར་མ་ཕུལ་བ་རྣམས། །རབ་ཏུ་དགྱེས་པའི་ཡིད་ཀྱིས་བཞེས་ནས་སུ༑ ༑རང་རང་ཕྱོགས་སུ་ལེགས་པར་བཞུགས་ནས་ཀྱང༌། །རང་གི་བུ་སྨད་མཛའ་བཤེས་གཉེན་འདུན་བཅས། །ནང་མི་དམག་དང་དཔུང་བཅས་ཐབས་ཅིག་ཏུ། །ཕྲེང་བ་མེ་ཏོག་དྲི་དང་བདུག་པར་བཅས། །བསྟོད་དང་གཏོར་མ་མར་མེ་གུས་འབུལ་ན། །འདི་དག་གསོལ་ཞིང་ལེགས་པར་བསྣམས་ནས་ཀྱང༌། །བདག་གི་ལས་ཀྱི་འབྲས་བུ་མཆིས་པར་མཛོད། །ཕྱོགས་སྐྱོང་བཅུ་པོ་འཁོར་བཅས་ཀྱིས། །མཆོད་སྦྱིན་གཏོར་མ་འདི་བཞེས་ལ། །ཞེས་པ་ནས།

ཡིད་ལ་འདོད་པ་ཀུན་འགྲུབ་མཛོད། །ཅེས་པའི་བར་བརྗོད། ཨིནྡྲཱ་ཡ། སོགས་ཀྱི་མཐར། ས་པ་རི་ཝཱ་ར་གཙྪ་བཏགས་ལ་གཤེགས། འབྱུང་གཏོར་ནི། ལྷ་དང་ལྷ་མིན་གནོད་སྦྱིན་ལྟོ་འཕྱེ་གྲུལ། །ནམ་མཁའ་ལྡིང་དང་འདབ་བཟང་ལུས་སྲུལ་པོ། །དྲི་ཟ་སྲིན་པོ་གདོན་གྱི་རིགས་རྣམས་དང༌། །གང་དག་ས་ལ་གནས་པའི་རྫུ་འཕྲུལ་ཅན། །བུ་སྨད་བཅས་ཤིང་གཡོག་འཁོར་བཅས་པ་རྣམས། །བདག་གིས་པུས་མོ་ས་ལ་བཙུགས་ནས་ནི། །ཐལ་མོ་སྦྱར་ནས་ཁྱོད་ལ་གསོལ་འདེབས་ཀྱི། །གསན་ནས་ཕན་གདགས་སླད་དུ་འདིར་སྤྱོན་ཅིག །ཨོཾ་ཨེ་ཧྱེ་ཧི་ལོ་ཀ་ཀ་ར། དེ་ཝ། ནཱ་ག །ཡཀྵ། གནྡྷརྦ། ཨ་སུ་ར། ག་རུ་ཌ། ཀིནྣ་ར། མ་ཧོ་ར་ག །མ་ནུ་ཥྱ། ཨ་མ་ནུ་ཥྱ། ས་པ་རི་ཝཱ་ར་ས་མ་ཡེ་སྭཱ་ཧཱ། ཨོཾ་དེ་ཝ། ནས། ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། ཞེས་མཆོད་ཡོན་དང༌། ཉེར་སྤྱོད་རོལ་མོ་དང་བཅས་པས་ཕུལ། ཨོཾ་དེ་ཝ། ནས། ས་པ་རི་ཝཱ་ར། ན་མཿསརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷྱཿ སརྦ་ཐཱ་ཁཾ། ཨུདྒ་ཏེ་སྥ་ར་ཎ་ཨི་མཾ་ག་ག་ཁཾ། གྲྀཧྞེ་དཾ་བ་ལྱཱ་དི་སྭཱ་ཧཱ། གསུམ་གྱིས་གཏོར་མ་ཕུལ་ནས། འབྱུང་པོ་གང་དག་རི་རབ་སྟེང་གནས་དང༌། །དགའ་བའི་ཚལ་དང་ལྷ་ཡི་གནས་རྣམས་དང༌། །ཤར་ནུབ་རི་དང་ཉི་ཟླའི་ཁྱིམ་རྣམས་དང༌། །རི་བོ་ཀུན་ལ་གང་དག་གནས་པ་དང༌། །རིན་ཆེན་གླིང་ན་ལྷག་པར་གང་གནས་དང༌། །ཆུ་བོ་ཀུན་དང་ཆུ་བོའི་མདོ་རྣམས་དང༌། །མཚོ་དང་རྫིང་བུ་ལྟེང་ཀ་ཆུ་ངོགས་དང༌། །གཡའ་ཆུ་བསིལ་མ་ཅན་ལ་གང་གནས་དང༌། །གྲོང་དང་ཕྱུགས་ལྷས་གྲོང་ཁྱེར་སྟོང་པ་དང༌། །ཁང་སྟོང་དག་དང་ལྷ་ཡི་ཁང་པ་དང༌། །གཙུག་ལག་ཁང་དང་མཆོད་རྟེན་གནས་རྣམས་དང༌། །དཀའ་ཐུབ་གནས་དང་གླང་ཆེན་བྲེས་རྣམས་དང༌། །རྒྱལ་པོའི་དཀོར་ཁང་དག་ན་གང་གནས་དང༌། །ལམ་འཕྲང་སུམ་མདོ་དང་ནི་བཞི་མདོ་དང༌། །གང་དག་ལམ་པོ་ཆེ་དང་ཤིང་གཅིག་དྲུང༌། །དུར་ཁྲོད་ཆེན་པོ་ནགས་ཚལ་ཆེན་པོ་དང༌། །སེང་གེ་དྲེད་དང་གཅན་གཟན་གནས་དག་དང༌། །འབྲོག་ཆེན་འཇིགས་སུ་རུང་བ་གང་གནས་དང༌། །གང་དག་གླིང་མཆོག་དག་ན་གང་གནས་དང༌། །ལྷུན་པོ་དུར་ཁྲོད་དག་ན་གནས་པ་རྣམས། །རབ་ཏུ་དགྱེས་ཤིང་མགུ་བར་གྱུར་ནས་ཀྱང༌། །མེ་ཏོག་ཕྲེང་བ་དྲི་དང་བྱུག་པར་བཅས། །བསྟོད་དང་གཏོར་མ་མར་མེ་གུས་འབུལ་ན། །འདི་དག་བཏུང་ཞིང་ལེགས་པར་གསོལ་ནས་ཀྱང༌། །བདག་གི་ལས་ཀྱི་འབྲས་བུ་མཆིས་པར་མཛོད། །ཅེས་ཕུལ།

དེ་ཝ། སོགས་ཀྱི་མཐར། ས་པ་རི་ཝཱ་ར་གཙྪ་བཏགས་པས་གཤེགས་སུ་གསོལ། བགེགས་གཏོར་ནི། རང་ཉིད་འཇིག་རྟེན་གསུམ་རྒྱལ་དུ་བསྐྱེད། ཧཱུྂ་མཛད་ཀྱི་ཕྱག་རྒྱས། རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བདེན་པ་དང༌། དཀོན་མཆོག་གསུམ་གྱི་བདེན་པ་དང༌། གསང་སྔགས་དང༌། རིགས་སྔགས་དང༌། གཟུངས་སྔགས་རྣམས་ཀྱི་བདེན་པ་དང༌། བཅོམ་ལྡན་འདས་ངན་སོང་ཐམས་ཅད་ཡོངས་སུ་སྦྱོང་བ་གཟི་བརྗིད་ཀྱི་རྒྱལ་པོ་ཀུན་རིག་རྣམ་པར་སྣང་མཛད་ཀྱི་ལྷ་ཚོགས་འཁོར་དང་བཅས་པའི་བདེན་པ་དང༌། །བདེན་པ་ཆེན་པོའི་མཐུས་བགེགས་ཀྱི་རིགས་གང་ཡིན་པ་ཐམས་ཅད་འདིར་མཆིས་པར་གྱུར་ཅིག །ཊ་ཀི་ཧཱུྂ་ཛཿ ཨོཾ་གུང་ཀ་རི་གུང་ཀ་རི་སྭཱ་ཧཱ། ཨོཾ་པི་ཙི་པི་ཙི་སྭཱ་ཧཱ། ཨོཾ་གུང་གུང་སྭཱ་ཧཱ། སརྦ་བིགྷྣཱཾ་གྲྀཧྣེ་དཾ་ཨརྒྷཾ་སོགས་ཀྱིས་མཆོད། གོང་གི་སྔགས་གསུམ་པོའི་རྗེས་སུ། སརྦ་བིགྷྣཱཾ་ན་མཿསརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷྱཿ སརྦ་ཐཱ་ཁཾ། ཨུདྒ་ཏེ་སྥ་ར་ཎ་ཨི་མཾ་ག་ག་ཁཾ། གྲྀཧྞེ་དཾ་བ་ལྱཱ་དི་སྭཱ་ཧཱ། གསུམ་གྱིས་གཏོར་མ་བྱིན་ལ། གང་ཞིག་མཚན་མོར་རྒྱུ་བ་ཡི། །འབྱུང་པོ་རྣམས་དང་ཤ་ཟ་དང༌། །སྲིན་པོ་ཤ་རྗེན་ཟ་བ་དང༌། །སེམས་ཅན་རྣམ་པ་སྣ་ཚོགས་དང༌། །ལྗོན་ཤིང་གེལ་པ་སོགས་གནས་པ། །དེ་དང་དེ་ལ་གཏོར་མ་འདི། །བཟའ་བ་ཤ་ཆང་ལ་ཕུག་བཅས། །འབྲས་ཆན་འབྲས་བུ་མང་པོ་ཡི། །མཆོད་པ་འདི་ཡིས་མགུ་བྱོས་ལ། །གནོད་པའི་བསམ་པ་ཞི་བ་དང༌། །བདག་ཅག་རྣམས་ལ་ཕན་པའི་ཡིད། །དེ་རིང་ཕྱིན་ཆད་བསྐྱེད་པར་གྱིས། །རྒྱན་གྱིས་བརྒྱན་པར་བྱས་ཀྱང་ཆོས་སྤྱོད་ཅིང༌། །དུལ་ཞིང་ཡང་དག་སྡོམ་ལ་ཚངས་པར་སྤྱོད། །འབྱུང་པོ་ཀུན་ལ་ཆད་པ་སྤངས་པ་སྟེ། །དགེ་སློང་དགེ་སྦྱོང་དེ་ཡིན་བྲམ་ཟེའང་དེ། །མཚོན་ཆས་མི་འཇིགས་གང་ཡང་མེད། །འཚོ་བའི་སྲོག་ལ་ཀུན་ཀྱང་འཛེམ། །རང་གི་ལུས་ལ་དཔེ་ལོང་ལ། །གཞན་ལ་གནོད་པ་མ་བྱེད་ཅིག །ཨོཾ་ཆེན་པོའམ་ཆུང་དུ་གང་དག་གིས། །ལུས་ལ་མངོན་པར་གནོད་གྱུར་པའི། །ནད་དེ་ཉེ་པར་ཕྱུང་ནས་སུ། །གདོན་དེ་རང་གི་གནས་སུ་དེངས། །དེ་ལྟར་བདག་གིས་ཅི་ནུས་ཀྱི། །མཆོད་དང་བསྙེན་བཀུར་བྱས་པ་ཡི། །དམ་ཚིག་ལ་ནི་གནས་ནས་སུ། །བདག་གི་བསམ་པ་སྐོང་བར་མཛོད། །རྟག་ཏུ་དམ་ཚིག་ལ་གནས་ཤིང༌། །འདིར་ནི་བདག་ཅག་འཁོར་བཅས་ཀྱི། །ནད་དེ་རབ་ཏུ་སོལ་མཛོད་ལ། །གདོན་རྣམས་རང་གི་གནས་སུ་སོང༌། །ཨོཾ་སརྦ་བིགྷྣཱཾ་གཙྪས་གཤེགས།

དེ་ནས་ཁ་སྣ་མིག་རྣ་ལག་ལྟེ་བའོ། །ཞེས་པ་རྣམས་སུ་ཉེ་རེག་བྱས་ནས། སློབ་དཔོན་གྱིས་རྗེས་མནན་ཏེ་ནང་དུ་འོངས་ལ། རང་ཉིད་ཧཱུྂ་མཛད་དུ་གསལ་བའི་མེ་ཏོག་གི་ཕྲེང་བ་བཟུང་སྟེ། རྡོ་རྗེ་ཤུགས་ཀྱིས་དཀྱིལ་འཁོར་དུ་ཞུགས་པར་བསམ་ལ། ཡི་གེ་བརྒྱ་པ་བརྗོད་ཅིང༌། རྡོ་རྗེ་གསོར་དྲིལ་བུ་གསིལ་ཞིང་དཀྱིལ་འཁོར་ལ་སྐོར་བ་ལན་གསུམ་བྱས་ནས་དཀྱིལ་འཁོར་ལ་བལྟས་ཏེ་མེ་ཏོག་གཙོ་བོ་ལ་དབུལ། དེ་ནས་སྔགས་ཀྱི་སྒོ་འབྱེད་པའི་ཕྱག་རྒྱས། ཨོཾ་བཛྲོངྒྷཱ་ཊ་ས་མ་ཡ་པྲ་ཝེ་ཤ་ཡ་ཧཱུྂ། ཞེས་ཧཱུྂ་མཛད་ཀྱི་ཕྱག་རྒྱས་སྒོ་ཕྱེ་སྟེ། དེ་ནས། ཨོཾ་ས་མ་ཡ་པྲ་ཝེ་ཤ་ཡཱ་མི། ཞེས་སྔར་ཕུལ་བའི་མེ་ཏོག་གི་ཕྲེང་བ་གར་བྱེད་ཅིང་བླངས་ལ་རང་གི་མགོ་ལ་བཅིངས་ཏེ། ཨོཾ་པྲ་ཎཱམ་མི་སརྦ་ཏ་ཐཱ་ག་ཏ། ཞེས་དཀྱིལ་འཁོར་ལ་ཕྱག་བྱས་ཏེ། སེམས་ཅན་ཐམས་ཅད་ལ་དངོས་གྲུབ་ཀྱི་བཀའ་དྲིན་སྩོལ་ཅིག །ཅེས་གསོལ་བ་གདབ་པར་བྱའོ། །དེ་ནས། བླ་མ་དང་གཙོ་བོ་ཐ་མི་དད་པས་དབང་གི་བྱ་བ་རྣམས་མཛད་པར་གྱུར་པར་བསམ་ཞིང་དངོས་སུ་རང་གིས་ཕྱག་བྱས་ལ། ཁྲུས་བྱ། མཎྜལ་ཕུལ། ཐལ་མོ་སྦྱར་ཏེ། དགའ་ཆེན་ཁྱོད་བདག་སྟོན་པ་སྟེ། །སློབ་དཔོན་ཁྱོད་ནི་དགོངས་སུ་གསོལ། །བྱང་ཆུབ་ཆེན་པོའི་ཚུལ་བསྟན་པ། །མགོན་པོ་ཆེན་པོ་བདག་འཚལ་ལོ། །དམ་ཚིག་དེ་ཉིད་བདག་ལ་སྩོལ། །བྱང་ཆུབ་སེམས་ཀྱང་བདག་ལ་སྩོལ། །སངས་རྒྱས་ཆོས་དང་དགེ་འདུན་ཏེ། །སྐྱབས་གསུམ་དག་ཀྱང་བདག་ལ་སྩོལ། །ཐར་པ་ཆེན་པོའི་གྲོང་མཆོག་ཏུ། །མགོན་པོ་བདག་ནི་གཞུག་པར་འཚལ། །ཞེས་གསུམ་གྱི་གསོལ་བ་གདབ། ཨོཾ་ཙཀྵུརྦཧནྡྷ་ཝ་ར་མཱ་ན་ཡེ་ཧཱུྂ། ཞེས་ལས་ཐམས་ཅད་ལ་བཟླས་པས་དར་སེར་པོས་གདོང་གཡོགས་ཤིང༌། ཨ་ཁཾ་བཱི་ར་ཧཱུྂ། ཞེས་མེ་ཏོག་གི་ཕྲེང་བ་གཏད་ལ། དབང་མེད་བདག་གིས་མི་དགེ་བགྱིས་པ་དང༌། །རྗེས་སུ་ཡི་རང་ཡང་ན་བགྱིད་སྩལ་གང༌། །དེ་དག་ཐམས་ཅད་བྱང་ཆུབ་མཆོག་གི་ནི། །སྤྱན་སྔར་ད་ལྟ་མ་ལུས་སོ་སོར་བཤགས། །བདེ་གཤེགས་སྲས་ཀྱི་ཚོགས་གཉིས་ཟབ་པ་དང༌། །རྒྱ་ཆེན་འགྲོ་བ་མ་ལུས་པ་ཡི་དོན། །སྒྲུབ་པར་བྱེད་དང་དེ་ལས་གཞན་ལ་ཡང༌། །རྟག་ཏུ་བདག་ནི་རྗེས་སུ་ཡི་རང་ངོ༌། །ཐུགས་རྗེས་ཁྱབ་པའི་ཐུགས་དང་ལྡན་གྱུར་ཅིང༌། །བློ་གྲོས་སྡིག་བྲལ་གཏི་མུག་ཚོགས་ཀུན་བཅོམ། །མ་ལུས་རིགས་ཀྱི་པདྨའི་ནང་བཞུགས་པ། །བདེ་བར་གཤེགས་པ་རྣམས་ལ་སྐྱབས་སུ་མཆི། །བློ་མཆོག་རྣམས་ཀྱི་ཀུན་དགའ་ར་བ་སྟེ། །དམན་པའི་འཇིགས་པ་རྣམས་ཀྱི་རྒྱལ་བྱེད་ཚལ། །སྲིད་པའི་འབྱོར་བ་ཟིལ་གྱིས་གནོན་པའི་མཆོག

།གསུང་མཆོག་ཆོས་ལ་བདག་ནི་སྐྱབས་སུ་མཆི། །འདོད་ཆགས་ལ་སོགས་སྦྲུལ་གྱི་དུག་བཅོམ་ཞིང༌། །བློ་གྲོས་རྣམ་དག་ཐུགས་རྗེ་ཆེ་ལྡན་པ། །བརྟུལ་ཞུགས་དབང་པོའི་ཚོགས་ལ་སྐྱབས་མཆི་ཞིང༌། །སྲིད་དང་བྲལ་བ་རྣམས་ལའང་བདག་ཕྱག་འཚལ། །རྒྱུ་ཡི་རྗེས་ལ་བདག་པོའི་ཡུལ་བདག་ཉིད། །འབྲས་བུའི་སྟོབས་ཀྱིས་དགྲ་ལས་རྒྱལ་གྱུར་པའི། །སྙིང་རྗེའི་རྩ་བ་ཟུག་ཅིང་ཡང་དག་རྟོགས། །མཉམ་མེད་བྱང་ཆུབ་སེམས་ནི་བསྐྱེད་པར་བགྱི༑ ༑སེམས་ཅན་རྣམས་ནི་ཡོངས་སུ་སྨིན་པའམ། །ཡང་ན་ཡོངས་སུ་བསྐྱབ་པར་བྱ་ཕྱིར་རམ། །རང་གི་སེམས་ནི་དག་པར་བྱ་བའི་ཕྱིར། །དེ་དག་ཐམས་ཅད་རྩྭ་སོགས་བཞིན་དུ་གཏང༌༑ ༑དེ་བཞིན་ཚུལ་ཁྲིམས་བཟོད་པ་བརྩོན་འགྲུས་དང༌། །བསམ་གཏན་ཤེས་རབ་བླ་ན་མེད་པ་ནི། །བདག་དང་གཞན་ལ་ཕན་པར་བྱ་བའི་ཕྱིར། །སྐད་ཅིག་རེ་རེ་བཞིན་ཡང་བསྒོམ་པར་བགྱི། །བདེ་བར་གཤེགས་པ་སྔགས་ལ་མཁས་པ་ཡི། །ཆོས་རྒྱལ་རྟག་ཏུ་ལྷུན་གྱིས་གྲུབ་པ་ནི། །འགྲོ་བ་འདི་ཡིས་ཐོབ་པར་བྱ་བའི་ཕྱིར། །ཁྱད་འཕགས་གནས་ལ་བདག་ནི་གནས་པར་བགྱི། །ཞེས་ལན་གསུམ་བརྗོད། རིགས་ལྔའི་སྡོམ་པ་གཟུང་བ་ནི་སྔར་བཞིན་ལན་གསུམ་བརྗོད། དེ་ནས། འཇིག་རྟེན་དུ་ནི་ཀུན་མཁྱེན་དག །ཨུ་དུཾ་ཝཱ་རའི་མེ་ཏོག་བཞིན། །བརྒྱ་ལམ་ན་ནི་རེས་འགའ་ཞིག །འབྱུང་འགྱུར་ཡང་ནི་མི་འབྱུང་ངོ༌། །གསང་སྔགས་སྤྱོད་པའི་ཚུལ་འབྱུང་བ། །དེ་བས་ཀྱང་ནི་དཀོན་པ་སྟེ། །གང་གིས་སེམས་ཅན་མཉམ་མེད་དོན། །བླ་མེད་བྱེད་པར་ནུས་པ་མིན། །བསྐལ་པ་བྱེ་བ་དུ་མ་རུ། །སྔོན་དུ་སྡིག་པ་བྱས་པ་གང༌། །དཀྱིལ་འཁོར་འདི་འདྲ་མཐོང་མ་ཐག །དེ་དག་ཐམས་ཅད་ཟད་འགྱུར་ན། །གྲགས་པ་མཐའ་ཡས་སྔགས་སྤྱོད་པའི། །ཚུལ་ལ་གནས་ན་སྨོས་ཅི་དགོས། །སྐྱོབ་པའི་གསང་སྔགས་བཟླས་ན་ནི། །གོ་འཕང་བླ་ན་མེད་པར་འགྱུར། །གང་དག་སྤྱོད་པ་མཆོག་འདི་ལ། །བློ་གྲོས་ཤིན་ཏུ་མི་གཡོ་ན༑ ༑སྡུག་བསྔལ་ཐམས་ཅད་འབྱུང་བ་ཡི། །ངན་འགྲོ་དེ་ཡིས་གཅོད་པར་འགྱུར། །བདག་ཉིད་ཆེན་པོ་ཁྱེད་རྣམས་ཀྱིས། །རྙེད་པ་མཉམ་མེད་དེ་རིང་རྙེད། །གང་ཕྱིར་རྒྱལ་བ་སྲས་བཅས་པ༑ ༑བདག་ཉིད་ཆེན་པོ་ཀུན་གྱིས་ནི། །བསྟན་པ་འདི་ལ་ཁྱེད་རྣམས་ཀུན། །ཡོངས་སུ་བཟུང་སྟེ་སྐྱེ་བཞིན་པ། །དེ་ཕྱིར་ཁྱེད་རྣམས་ཐེག་ཆེན་དུ། །ད་ལྟ་རབ་ཏུ་སྐྱེ་བར་འགྱུར། །ཐེག་པ་ཆེན་པོ་ཆེར་འབྱུང་བའི། །ལམ་མཆོག་འདི་ནི་དཔལ་དང་ལྡན། །ཁྱེད་རྣམས་དེར་ནི་དོང་བས་ན། །རང་བྱུང་སྐལ་པ་ཆེན་པོ་པ། །འཇིག་རྟེན་ཐམས་ཅད་མཁྱེན་པ་ཡི། །དེ་བཞིན་གཤེགས་པ་ཉིད་དུ་འགྱུར། །ཞེས་ཟབ་མོའི་ཆོས་བཤད་ལ།

ཐམས་ཅད་རྣལ་འབྱོར་དུ་སེམས་བསྐྱེད་པ་ནི། ཨོཾ་སརྦ་ཡོ་ག་ཙིཏྟ་ཨུཏྤཱ་ད་ཡཱ་མི། ཞེས་དང༌། ཀུན་རྫོབ་དང་དོན་དམ་པའི་སེམས་བསྐྱེད་པ་ནི། རང་གི་སྙིང་གར་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་དཀྱིལ་འཁོར་ཉ་གང་བའི་དབུས་སུ་དོན་དམ་བྱང་ཆུབ་སེམས་ཀྱི་ངོ་བོ་རྡོ་རྗེ་དཀར་པོ་རྩེ་ལྔ་པའི་རྣམ་པར་གྱུར་པར་མོས་ལ། རྡོ་རྗེ་སྙིང་གར་བཟུང་སྟེ། ཨོཾ་སུ་ར་ཏེ་ས་མ་ཡ་སྟྭཾ་ཧོཿསིདྡྷི་བཛྲ་ཡ་ཐཱ་སུ་ཁཾ། ཞེས་བརྗོད། ཨོཾ་བཛྲ་ཨ་དྷི་ཏིཥྛ་ཧཱུྂ། ཞེས་སེམས་མ་རྡོ་རྗེ་མའི་ཕྱག་རྒྱ་བཅིངས་ལ། ཨོཾ་བཛྲ་ས་མ་ཡ་ཧཱུྂ། ཞེས་ཤར་སྒོ་ནས་གཞུག །ཨ་ས་མེ། ཏྲི་ས་མེ། མ་ཧཱ་ས་མ་ཡ་ཧཱུྂ། ཞེས་པས། ལྷ་རྣམས་དང་སྐལ་པ་མཉམ་པར་བྱས་སོ། །ཞེས་བརྗོད། དམ་ལ་བཞག་པ་ནི། རྡོ་རྗེ་མགོ་བོར་བཞག་ལ། ཡེ་ཤེས་གང་གིས་ཁྱོད་དེ་བཞིན་གཤེགས་པ་ཐམས་ཅད་ཀྱི་དངོས་གྲུབ་ཀྱང་ཐོབ་པར་གྱུར་ན། དངོས་གྲུབ་གཞན་ལྟ་སྨོས་ཀྱང་ཅི་དགོས། ཁྱོད་ཀྱིས་དཀྱིལ་འཁོར་ཆེན་པོ་འདི་མ་མཐོང་བ་རྣམས་ཀྱི་མདུན་དུ་སྨྲ་བར་མི་བྱ་སྟེ་བུ་ཁྱོད་དམ་ཚིག་ཉམས་པར་འགྱུར་ཏ་རེ། ཞེས་ཕན་ཡོན་གྱི་སྒོ་ནས་དམ་ལ་བཞག །རྡོ་རྗེ་སྙིང་གར་བཟུང་ལ། རྡོ་རྗེ་སེམས་དཔའ་དེང་ཁྱོད་ཀྱི། །སྙིང་ལ་ཡང་དག་ཞུགས་པར་གྱུར། །གལ་ཏེ་ཚུལ་འདི་སྨྲས་ན་ནི། །དེ་མ་ཐག་ཏུ་དྲལ་ཏེ་གཤེགས། །འདི་ནི་དམ་ཚིག་རྡོ་རྗེ་སྟེ། །གལ་ཏེ་ཁྱོད་ཀྱིས་འགའ་ཞིག་ལ། །འདི་སྨྲས་ན་ནི་སྤྱི་བོ་འགེམ། །ཞེས་ཉེས་དམིགས་ཀྱི་སྒོ་ནས་དམ་ལ་བཞག །སླར་ཡང་རྡོ་རྗེ་མགོ་བོར་བཞག་སྟེ། དེང་ནས་ཁྱོད་ཀྱི་ཕྱག་ན་རྡོ་རྗེ་ང་ཡིན་གྱི། ངས་འདི་གྱིས་ཤིག་ཅེས་བསྒོ་བ་དེ་ཁྱོད་ཀྱིས་བྱ་དགོས་སོ། །ཁྱོད་ཀྱིས་ང་ལ་བརྙས་པར་བྱས་ན་ཡ་ང་བ་མ་སྤང་བར་ཚེའི་དུས་བྱས་ནས་དམྱལ་བར་ལྟུང་བར་འགྱུར་ཏ་རེ། ཞེས་སློབ་དཔོན་གྱི་བཀའ་གཉན་པའི་སྒོ་ནས་དམ་ལ་བཞག་གོ། །དེ་ནས་རིགས་གསུམ་སྤྱིའི་ཕྱག་རྒྱ་གནས་གསུམ་དུ་བཞག་སྟེ།

ཨོཾ་བྲི་ཏ་བྲི་ཏ་སརྦ་ཨཱ་ཝ་ར་ཎཱ་ནི་ཧཱུྂ་ཕཊ།་་་་་ཨོཾ་ཏྲཊ་ཏྲཊ་སརྦ་ཨཱ་ཝ་ར་ཎཱ་ནི་ཧཱུྂ་ཕཊ༑ ཨོཾ་ཚིནྡྷ་ཚིནྡྷ་སརྦ་ཨཱ་ཝ་ར་ཎཱ་ནི་ཧཱུྂ་ཕཊ། ཅེས་དང༌། གནས་ཉེར་གཉིས་བྱིན་གྱིས་བརླབ་པ་ནི། ཨོཾ་སརྦ་བིད་བཛྲ་ཨ་དྷིཥྛ་ཛྙཱ་ན་ས་མ་ཡེ་ཧཱུྂ། ཞེས་བརྗོད། དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་བརླབས་ལ་དཔལ་རྡོ་རྗེ་སེམས་དཔའི་ཡེ་ཤེས་བདག་ལ་དབབ་ཏུ་གསོལ། ཞེས་གསུམ་བརྗོད། གཙོ་བོ་ལ་སོགས་ལྷ་རྣམས་ཀྱི་ཐུགས་ཀ་ནས་ཡེ་ཤེས་ཨ་ཡིག་གི་རྣམ་པར་ཆར་བབ་པ་ལྟ་བུ་སྙིང་གར་ཟླ་བ་དང་རྡོ་རྗེའི་དབུས་སུ་འཇུག་ཅིང་འོད་ཀྱིས་ལུས་ཐམས་ཅད་ཀུན་ཏུ་གང་བར་གྱུར་པར་བསམ། ཨོཾ་པྲ་ཝེ་ཤ་ཡ་ཧཱུྂ། ཞེས་ལན་བཅུ་སོགས་བརྗོད་པས། ཡེ་ཤེས་དབབ། ཨོཾ་བཛྲ་ས་མ་ཡ་ཧྲྀ་ད་ཡ་མི་པྲ་ཝེ་ཤ་དྲྀ་ཌྷོ་ཏིཥྛ་ཧཱུྂ། ཞེས་བརྟན་པར་བྱ། དེ་ནས། སངས་རྒྱས་དངོས་གྲུབ་ཐོབ་བྱའི་ཕྱིར། །བདག་ལ་ཐུགས་བརྩེར་དགོངས་ནས་ནི། །འགྲོ་ལ་ཕན་ཕྱིར་གཙོ་ཆེན་གྱིས། །སྨན་པར་དགོངས་ཏེ་བཞེས་སུ་གསོལ། །ཨོཾ་པྲ་ཏཱིཙྪ་ས་མ་ཡ་སྟྭཾ། ཞེས་དཀྱིལ་འཁོར་དུ་དོར་ལ་དེ་ཉིད། མེ་ཏོག་རིན་ཆེན་ལ་སོགས་པ། །གང་ལ་ཕོག་པ་རིགས་ཀྱི་ལྷ། །གཙོ་བོའི་རིགས་ཏེ་བསྒྲུབ་ན་ནི། །དངོས་གྲུབ་འགྲུབ་པར་ཐེ་ཚོམ་མེད། །ཅེས་བརྗོད། མིག་དབྱེ་བ་ནི། རྡོ་རྗེ་སེམས་དཔའ་དེང་ཁྱོད་ཀྱིས། །མིག་འབྱེད་པར་ནི་བརྩོན་པར་མཛད། །ཕྱེ་བས་ཐམས་ཅད་མཐོང་གྱུར་པའི། །རྡོ་རྗེའི་མིག་ནི་བླ་ན་མེད། །ཨོཾ་བཛྲ་ཧཱ་སྱ་ཨུངྒྷཱ་ཊ་ཡ་ཧཱུྂ། ཞེས་གདོང་གཡོགས་དཀྲོལ། ཨོཾ་བཛྲ་པ་ཤྱ་ཧོཿ དཀྱིལ་འཁོར་ཆེན་པོ་རྟེན་དང་བརྟེན་པར་བཅས་པ་མངོན་སུམ་དུ་མཐོང་བར་གྱུར་པར་མོས་ལ། དམ་ཆུ་སྦྱིན་ཞིང༌། འདི་ནི་ཁྱོད་ཀྱི་དམྱལ་བའི་ཆུ། །དམ་ཚིག་འདས་ན་སྲེག་པར་བྱེད། །དམ་ཚིག་བསྲུང་ན་དངོས་གྲུབ་ནི། །རྡོ་རྗེ་བདུད་རྩི་འདི་ཡིས་འགྲུབ། །ཅི་སྟེ་དམ་ཚིག་འདས་ན་ནི།་་༌། དེ་མ་ཐག་ཏུ་བཀས་ནས་གཤེགས།

།རྡོ་རྗེ་འཛིན་རྒྱལ་ཁྲོས་ནས་ནི། །བདུན་རྒྱུད་རིགས་ནི་བརླག་པར་བྱེད། །དེ་བས་རྟག་ཏུ་བུ་ཁྱོད་ཀྱིས། །རྒྱལ་བས་གསུངས་པའི་དམ་ཚིག་དང༌། །སྡོམ་པ་དང་ནི་བླ་མའི་བཀའ། །ཤིན་ཏུ་མོས་པས་བསྲུང་བར་བྱ། །ཁྱོད་ཀྱིས་སྲོག་ཆགས་གསད་མི་བྱ། །མ་བྱིན་པར་ཡང་བླང་མི་བྱ། །རྫུན་དང་འདོད་ལོག་སྤྱོད་པ་རྣམས། །དངོས་གྲུབ་འདོད་པས་བྱ་བ་མིན། །ཆང་ནི་བཏུང་བར་མི་བྱ་ཞིང༌། །ཤ་ལ་སོགས་པ་བཟའ་མི་བྱ། །སེམས་ཅན་གནོད་པའི་སྦྱོར་བ་ནི། །ནམ་ཡང་བྱ་བ་མ་ཡིན་ནོ༑ ༑དཀོན་མཆོག་གསུམ་ནི་ཡོངས་མི་སྤོང༌། །དུས་ཀུན་ཏུ་ནི་བྱང་ཆུབ་སེམས། །སྙིང་པོ་སྔགས་དང་ཕྱག་རྒྱ་དང༌། །ལྷ་དང་བླ་མ་དེ་བཞིན་ནོ། །སྡིག་པ་ལ་སོགས་གང་ཡིན་དང༌། །བླ་མའི་བཀའ་ལས་འདའ་མི་བྱ། །ལྷ་ལ་ཕུལ་བའི་རྙིང་པ་དང༌། །དེ་ཡི་གྲིབ་མའང་འགོམ་མི་བྱ། །ཕྱག་རྒྱའི་གཟུགས་ལའང་དེ་བཞིན་ནོ། །སྔགས་དང་ལྷ་ལ་སྨད་མི་བྱ། །གདོན་གྱི་ལས་སོགས་བྱ་བ་མིན། །མུ་སྟེགས་ཅན་ལ་སྨད་མི་བྱ། །མདོར་ན་ཡིད་གཉིས་ཐེ་ཚོམ་སོམ་ཉི་མི་བྱ་སྟེ། །བདག་གི་དེ་ཉིད་དང་ནི་སྔགས་སོགས་དེ་བཞིན་ནོ། །ཞེས་དམ་ཚིག་བསྒྲག་གོ། །དེ་རྣམས་ནི་དཀྱིལ་འཁོར་དུ་འཇུག་པའི་ཆོ་གའོ། །དེ་ནས་དབང་གི་དངོས་གཞི་ནི། མཎྜལ་ཕུལ་ལ། གསོལ་བ་གདབ་པ་ནི། བྱང་ཆུབ་རྡོ་རྗེས་སངས་རྒྱས་ལ། །མཆོད་ཆེན་ཇི་ལྟར་བསྩལ་བ་ལྟར། །བདག་ཀྱང་བསྐྱབ་པའི་དོན་གྱི་ཕྱིར༑ ༑ནམ་མཁའི་རྡོ་རྗེ་དེང་བདག་སྩོལ། །ཞེས་ལན་གསུམ། རང་ཉིད་དཀྱིལ་འཁོར་གྱི་ཤར་སྒོར་དབང་སྟེགས་པདྨ་དང་ཟླ་བའི་སྟེང་དུ། རྡོ་རྗེ་སེམས་དཔའ་སྐུ་མདོག་དཀར་པོ་རྡོ་རྗེ་དང་དྲིལ་བུ་འཛིན་པ། དར་དང་རིན་པོ་ཆེས་བརྒྱན་པར་གྱུར་པར་དམིགས་ཏེ། རྣམ་རྒྱལ་བུམ་པ་སྤྱི་བོར་བཟུང་སྟེ་བུམ་ཆུ་སྦྱིན་ཞིང༌། རིན་ཆེན་མཛེས་པའི་བཀྲ་ཤིས་བུམ་པ་འདིས། །སྐལ་ལྡན་སྐྱེས་བུ་ཁྱོད་ལ་དབང་བསྐུར་བས། །ལས་དང་ཉོན་མོངས་དྲི་མ་ཀུན་དག་ནས། །བྱང་ཆུབ་སེམས་ཀྱི་རླན་གྱིས་བརླན་པར་ཤོག

།ཨོཾ་བཛྲ་ཀ་ལ་ཤ་ཨ་བྷི་ཥིཉྩ་ཧཱུྂ། དེ་བཞིན་དུ། ཨོཾ་བུདྡྷ་ཀ་ལ་ཤ་ཨ་བྷི་ཥིཉྩ་ཨོཾ། ཨོཾ་རཏྣ་ཀ་ལ་ཤ་ཨ་བྷི་ཥིཉྩ་ཏྲཱཾ། ཨོཾ་པདྨ་ཀ་ལ་ཤ་ཨ་བྷི་ཥིཉྩ་ཧྲཱིཿ ཨོཾ་ཀརྨ་ཀ་ལ་ཤ་ཨ་བྷི་ཥིཉྩ་ཨཱཿ ཞེས་དབང་བུམ་ལྔའམ་མེད་ན་རྣམ་རྒྱལ་གྱིས་སྤྱི་གཙུག་དང་དཔྲལ་བ། རྣ་ལྟག་གཡས་གཡོན་ལྟག་པ་རྣམས་སུ་དབང་བསྐུར༑ དེ་བཞིན་གཤེགས་པའི་དབུ་རྒྱན་ཅོད་པན་འདིས། །སྐལ་ལྡན་སྐྱེས་བུ་ཁྱོད་ལ་དབང་བསྐུར་བས། །སྐུ་གསུང་ཐུགས་ཀྱི་ཡོན་ཏན་རབ་རྫོགས་ཏེ། །རིགས་ལྔའི་སངས་རྒྱས་མྱུར་དུ་ཐོབ་པར་ཤོག །ཨོཾ་བཛྲ་ཨ་བྷི་ཥིཉྩ་ཧཱུྂ། དེ་བཞིན་དུ། བཛྲ་དང་ཧཱུྂ་གི་གནས་སུ། བུདྡྷ་སོགས་གོང་བཞིན་སྦྱར་བས་མགོ་བོའི་གནས་ལྔར་རིགས་ལྔའི་དམ་རྒྱ་ཅོད་པན་གྱིས་དབང་བསྐུར། སྣ་ཚོགས་རིན་ཆེན་ནོར་བུའི་ཕྲེང་བ་འདིས། །སྐལ་ལྡན་སྐྱེས་བུ་ཁྱོད་ལ་དབང་བསྐུར་བས། །བསམ་པ་མྱང་འདས་སྦྱོར་བ་ཁམས་གསུམ་གནས། །མཛེས་པའི་ཡོན་ཏན་ཕུན་སུམ་ཚོགས་པར་ཤོག །ཨོཾ་རཏྣ་མཱ་ལཱ་ཨ་བྷི་ཥིཉྩ་ཏྲཱཾ། ཏྲཱཾ་ཏྲཱཾ་ཏྲཱཾ་ཏྲཱཾ། ཞེས་པས་རྒྱལ་མཆོག་རིན་ཆེན་གྱི་དམ་རྒྱས་ཅོན་པན་གྱི་ཡན་ལག་ཕྲེང་བས་དབང་བསྐུར། ཁ་དོག་ལྔ་ལྡན་དར་གྱི་ཅོད་པན་འདིས། །སྐལ་ལྡན་སྐྱེས་བུ་ཁྱོད་ལ་དབང་བསྐུར་བས། །ཤེས་བྱ་ཀུན་ལ་ཐོགས་པ་མེད་པ་དང༌། །འགྲོ་བའི་དོན་ལ་མཐུ་དང་ལྡན་པར་ཤོག །ཨོཾ་བཛྲ་པ་ཊ་ཨ་ཝ་ལཾ་བ་ཨ་བྷི་ཥིཉྩ་ཏྲཱཾ། ཞེས་སྙིང་ག །མགྲིན་པ། ལྟག་པ། ནུ་བར། རྒྱབ། དཔྲལ་བ་རྣམས་མདུད་དེ་མཐར་མཉམ་པའི་ཐལ་མོ་བྱས་ལ་དར་དཔྱངས་ཀྱིས་དབང་བསྐུར། རིགས་ལྔའི་ཕྱག་རྒྱ་ལག་ཏུ་གཏད་ནས་ནི། །སྐལ་ལྡན་སྐྱེས་བུ་ཁྱོད་ལ་དབང་བསྐུར་བས། །སྐུ་གསུང་ཐུགས་ཀྱི་ཡོན་ཏན་རབ་རྫོགས་ཏེ། །ཡེ་ཤེས་ལྔ་ནི་མྱུར་དུ་ཐོབ་པར་ཤོག །ཨོཾ་བུདྡྷ་ཨ་བྷི་ཥིཉྩ་ཨོཾ། དེ་བཞིན་དུ། བུདྡྷ་དང་ཨོཾ་གྱི་གནས་སུ། བཛྲ་དང་ཧཱུྂ་སོགས་སྦྱར་ལ། རིགས་ལྔའི་ཕྱག་མཚན་རྣམས་དེའི་ཡུ་བ་བྱས་པའི་དྲིལ་བུ་དང་བཅས་པ་ལག་ཏུ་བྱིན་ལ་དམ་ཚིག་གི་དབང་བསྐུར།

ཀུན་རྫོབ་མཚན་ཉིད་མཚོན་པ་མིང་གི་དབང༌། །སྐལ་ལྡན་སྐྱེས་བུ་ཁྱོད་ལ་དབང་བསྐུར་བས། །མ་འོངས་སངས་རྒྱས་འཇིག་རྟེན་ཞིང་ཁམས་སུ། །དེ་བཞིན་གཤེགས་པའི་མཚན་གྱི་མིང་ཐོབ་ཤོག །ཨོཾ་བཛྲ་ནཱ་མ་ཨ་བྷི་ཥིཉྩ་ཧཱུྂ། དེ་བཞིན་དུ། བཛྲ་དང་ཧཱུྂ་གི་གནས་སུ། བུདྡྷ་དང་ཨོཾ་སྦྱར་ཞིང༌། སྙིང་ག །མགོ་བོ། དཔྲལ་བ། སྤྱི་གཙུག་རྣམས་སུ་རྡོ་རྗེ་དྲིལ་བུ་རྒྱ་གྲམ་དུ་བཟུང་ལ་དཀྲོལ་ཏེ་མིང་གི་དབང་བསྐུར། རྡོ་རྗེ་རྒྱ་གྲམ་ལག་ཏུ་གཏད་ནས་ནི། སྐལ་ལྡན་སྐྱེས་བུ་ཁྱོད་ལ་དབང་བསྐུར་བས། །ཕྲིན་ལས་རྣམ་བཞིའི་འགྲོ་དོན་མཐར་ཕྱིན་ཏེ། །ལས་ཀྱི་རིགས་ཀྱི་དངོས་གྲུབ་ཐོབ་པར་ཤོག །ཨོཾ་ཀརྨ་ཨ་བྷི་ཥིཉྩ་ཨཱཿ ཞེས་པས་སྣ་ཚོགས་རྡོ་རྗེ་ལག་ཏུ་གཏད་ལ་ཕྲིན་ལས་ཀྱི་བརྟུལ་ཞུགས་སྦྱིན་ནོ། །གཉིས་པ་ནི། ཡོན་ཏན་རབ་རྫོགས་གསེར་གྱི་འཁོར་ལོ་འདིས། །སྐལ་ལྡན་སྐྱེས་བུ་ཁྱོད་ལ་དབང་བསྐུར་བས། །རྣམ་པར་སྣང་འཛད་སྐུ་མཆོག་རབ་ཐོབ་སྟེ། །ཆོས་ཀྱི་འཁོར་ལོ་མྱུར་དུ་བསྐོར་བར་ཤོག །ཨོཾ་བཛྲ་ཙཀྲ་ཨ་བྷི་ཥིཉྩ་ཧཱུྂ་བྷྲཱུཾ། ཞེས་པས་འཁོར་ལོ་རྐང་པ་གཉིས་ཀྱི་བར་རེག་ནས་བྱིན་ལ་ཆོས་འཆད་པ་སྤྱིའི་སློབ་དཔོན་དུ་དབང་བསྐུར། རིགས་ལྔའི་བདག་པོ་ཡི་ནི་རང་བཞིན་གྱིས། །སྐལ་ལྡན་སྐྱེས་བུ་ཁྱོད་ལ་དབང་བསྐུར་བས།་་༌།རྡོ་རྗེ་སེམས་དཔའ་རིགས་རྣམས་ཀུན་གྱི་བདག་་༌། རིགས་དང་དཀྱིལ་འཁོར་ཀུན་གྱི་བདག་པོར་ཤོག །ཨོཾ་བཛྲ་ཙཀྲ་ཨ་དྷི་པ་ཏི་ཏྭཾ་ཨ་བྷི་ཥིཉྩ་ཧཱུྂ་ཧཱུྂ་ཧཱུྂ། དེ་བཞིན་དུ། བཛྲ་དང་ཧཱུྂ་གི་གནས་སུ། བུདྡྷ་དང་ཨོཾ་སོགས་སྦྱར་ཞིང་རྡོ་རྗེ་སེམས་དཔའི་སྐུ་གནས་ལྔར་བཏུགས་ལ་ཆོས་འཆད་པ་སོ་སོའི་སློབ་དཔོན་དུ་དབང་བསྐུར། ཡུམ་ལྔའི་ཕྱག་རྒྱ་སྤྱི་བོར་བཞག་ནས་ནི། །སྐལ་ལྡན་སྐྱེས་བུ་ཁྱོད་ལ་དབང་བསྐུར་བས། །གསང་རྒྱུད་མཐའ་དག་ཤེས་ཤིང་རྟོགས་ནས་སུ། །འཆད་ཅིང་སྟོན་པའི་དབང་དང་ལྡན་པར་ཤོག །ཨོཾ་བཛྲ་དྷ་ར་ཎ་ཨ་བྷི་ཥིཉྩ་ཧཱུྂ།

དེ་བཞིན་དུ། བཛྲ་དང་ཧཱུྂ་གི་གནས་སུ། བུདྡྷ་དང་ཨོཾ་སོགས་སྦྱར་ཞིང་ཡུམ་ལྔ་དང༌། རིགས་ལྔའི་ཕྱག་རྒྱ་གནས་ལྔར་བཅིངས་ནས་ནི། །སྐལ་ལྡན་སྐྱེས་བུ་ཁྱོད་ལ་དབང་བསྐུར་བས། །ཡེ་ཤེས་ལྔ་ཡི་ཡོན་ཏན་རབ་རྫོགས་ཏེ། །བྱང་སེམས་གསང་བའི་དབང་དང་ལྡན་པར་ཤོག །ཨོཾ་བུདྡྷ་གུཧྱ་ཨ་བྷི་ཥིཉྩ་ཨོཾ། དེ་བཞིན་དུ། བུདྡྷ་དང་ཨོཾ་གྱི་གནས་སུ། བཛྲ་དང་ཧཱུྂ་སོགས་སྦྱར་ལ་རིགས་ལྔའི་དམ་རྒྱ་སྙིང་ག་སོགས་གནས་ལྔར་གཏུགས་ཏེ་གསང་བའི་དབང་བསྐུར། དེ་ནས། དེ་རིང་ཕྱིན་ཆད་བུ་ཁྱོད་ཀྱི། །ཕྱག་རྒྱ་རྡོ་རྗེ་ང་ཡིན་གྱི། །ང་ཡིས་ཇི་ལྟར་བསྒོ་བ་བཞིན། །ཁྱོད་ཀྱིས་དེ་ལྟར་བྱ་དགོས་སོ། །ཨོཾ་པྲཛྙཱ་ཨུ་པཱ་ཡ་ས་མ་ཡ་ཡོ་ག་ཨ་བྷི་ཥིཉྩ་ཧཱུྂ་ཨཱཿ ཞེས་པས་རྡོ་རྗེ་དྲིལ་བུ་ལག་ཏུ་བྱིན་ལ་ཐབས་ཤེས་མཉམ་སྦྱོར་གྱི་དབང་བསྐུར། གཉིས་པ་ནི། གནས་སྐབས་སུ་འཁོར་ལོས་སྒྱུར་བའི་རྒྱལ་སྲིད་དང༌། མཐར་ཐུག་ཆོས་ཀྱི་རྒྱལ་པོར་དབང་བསྐུར་བར་བྱ་བའི་ཕྱིར། རིན་ཆེན་སྣ་བདུན་གྱི་གཟུགས་སམ། ཕྱག་རྒྱ་ལག་ཏུ་རེག་ལ། ལྷ་རྫས་ལས་བྱས་ལྟེ་བ་ཤིན་ཏུ་ཟླུམ། །རྩིབས་སྟོང་ལྡན་ཞིང་མུ་ཁྱུད་རབ་མཉམ་བཟང༌། །སྡང་བའི་དགྲ་ལས་རྣམ་པར་རྒྱལ་གྱུར་པའི། །འཁོར་ལོ་རིན་ཆེན་དམ་པས་དབང་བསྐུར་རོ། །ཨོཾ་ཙཀྲ་རཏྣ་ཨ་བྷི་ཥིཉྩ་མཱཾ། །རིན་ཆེན་ངོ་བོ་ལྷ་རྫས་བཻཌཱུརྻ། །ཀུན་ཏུ་དཔག་ཚད་ཙམ་དུ་སྣང་བྱེད་ཅིང༌། །དྲི་མེད་ཉིན་མོ་ཇི་བཞིན་མཚན་དེ་བཞིན། །ནོར་བུ་རིན་ཆེན་དམ་པས་དབང་བསྐུར་རོ། །མ་ཎི༴ སྔགས་ཚིག་གཞན་གོང་ལྟར་འགྲེའོ། གཟུགས་མཛེས་ལྟ་ན་སྡུག་ཅིང་ཚུལ་བཟང་མ། །པགས་པའི་མདོག་ལེགས་འཇམ་ཞིང་དྲི་མཆོག་ལྡན། །ཡིད་འོང་འདོད་རྒུ་རེག་བྱ་དང་ལྡན་པའི། །བཙུན་མོ་རིན་ཆེན་དམ་པས་དབང་བསྐུར་རོ༑ ༑སྟྲཱི༴ །གང་ཡང་རྒྱལ་བས་མུ་ཏིག་མདངས་ལྡན་པ། །གསེར་སོགས་མང་པོ་ཐུབ་ལ་ཕུལ་བ་ལྟར། །བཟོད་ལྡན་མཚུངས་པའི་ཁྱིམ་བདག་ནོར་ལྡན་ཏེ། །བློན་པོ་རིན་ཆེན་དམ་པས་དབང་བསྐུར་རོ། །པུ་རུ་ཥ༴

།ཡན་ལག་ཐམས་ཅད་ལེགས་སྐྱེས་ས་ལ་ནི། །རབ་གནས་གངས་ཅན་རི་འདྲ་གླང་པོ་ཆེ། །རྒྱལ་པོ་ལ་འོས་མཁའ་ལ་རབ་འགྲོ་བས། །གླང་པོ་རིན་ཆེན་དམ་པས་དབང་བསྐུར་རོ། །ཧསྟི༴ །ཐོ་རངས་དུས་སུ་ཕྱོགས་རྣམས་མ་ལུས་པ། །ས་རྣམས་བསྐོར་ཞིང་སླར་ཡང་ལྡོག་བྱེད་པ། །རྨ་བྱའི་མགྲིན་པའི་སྤུ་ལྟར་ཡིད་འོང་བ། །རྟ་མཆོག་རིན་ཆེན་དམ་པས་དབང་བསྐུར་རོ། །ཏུ་རཾ་ག་ཨ་ཤྭ༴ །འགྲོ་དང་ལྡོག་དང་ཀུན་ནས་འོང་འགྱུར་བའི། །མ་ལུས་བདུད་དཔུང་འཇོམས་པར་བྱེད་པ་ཡི། །དཔའ་བརྟན་འབྱོར་བའི་དཔུང་དང་བཅས་པ་ཡི། །དམག་དཔོན་རིན་ཆེན་དམ་པས་དབང་བསྐུར་རོ། །ཨོཾ་ཁཌྒ་རཏྣ་ཨ་བྷི་ཥིཉྩ་མཱཾ། །ཞེས་པས་རིན་ཆེན་བདུན་གྱིས་དབང་བསྐུར། དཀོན་མཆོག་གསུམ་དང་བྱང་ཆུབ་སེམས༑ ༑བླ་མ་དམ་པ་རྣམས་མི་སྤང༌། །སྲོག་ཆགས་རྣམས་ནི་གསད་མི་བྱ། །མ་བྱིན་པར་ཡང་མི་བླང་ཞིང༌། །རྫུན་དུ་སྨྲ་བར་བྱ་བ་མིན། །ཕ་རོལ་བུད་མེད་སྤྱད་མི་བྱ། །བླ་མ་སྨད་པར་མི་བྱ་སྟེ། །དེ་ཡི་གྲིབ་མར་མི་འགོམ་ཞིང༌། །སློབ་དཔོན་མ་ཡིན་མི་གཟུང་ལ། །རྡོ་རྗེ་སློབ་དཔོན་མཚན་མི་བརྗོད། །སྔགས་དང་ཕྱག་རྒྱ་མི་སྨད་དེ། །ལྷ་རྣམས་ལ་ཡང་སྨོས་ཅི་དགོས། །ཅི་སྟེ་གླན་པས་སྨད་ན་ནི། །ནད་ཀྱིས་ངེས་པར་འཆི་བར་འགྱུར། །རྙིང་དང་ལྷ་ཡི་གྲིབ་མ་དང༌། །འཇིག་རྟེན་འཇིག་རྟེན་འདས་པ་རྣམས། །ཕྱག་རྒྱ་ཡི་གེ་མཚན་མ་རྣམས། །གོམ་པས་འགོམ་པར་མི་བྱའོ། །དེ་བས་དཀོན་མཆོག་གསུམ་སོགས་དང༌། །སངས་རྒྱས་བསྟན་ལ་གནོད་བྱེད་དང༌། །བླ་མ་སྨོད་ལ་བརྩོན་པ་རྣམས། །མཁས་པས་བསྒྲིམས་ཏེ་གསད་པར་བྱ། །ཆོས་མི་ལྡན་དང་སྡིག་སྤྱོད་དང༌། །རྟག་ཏུ་སེམས་ཅན་གནོད་བརྩོན་དང༌། །དམ་ཚིག་སྡང་རྣམས་སྙིང་བརྩེ་བས། །སྔགས་མཁན་གྱིས་ནི་སྔགས་ཀྱིས་གསད། །འཇུངས་པ་རྣམས་ཀྱི་ནོར་བླངས་ལ། །སེམས་ཅན་ཕོངས་ལ་བྱིན་པར་བྱ། །བླ་མ་ལ་ནི་མཆོད་པ་དང༌། །དེ་ལྟར་དམ་ཚིག་བསྒྲུབ་པ་དང༌། །དཀྱིལ་འཁོར་ཕྱིར་དང་དམ་ཚིག་ཅན། །ཕན་ཕྱིར་རྒྱལ་བའི་སྲས་རྣམས་ལ༑ ༑མཆོད་ཕྱིར་མི་ཡི་བདག་པོའམ། །ཕྱུག་པོ་རྣམས་ཀྱི་ནོར་འཕྲོག་གོ། །སེམས་ཅན་རྣམས་ལ་ཕན་བྱེད་པས། །རྟག་ཏུ་དམ་ཚིག་བླ་མའི་ནོར། །སྲོག་ཆགས་སྲོག་ནི་བསྲུང་བའི་ཕྱིར༑ ༑རྫུན་དུ་ཡང་ནི་སྨྲ་བར་བྱ། །སངས་རྒྱས་རྣམས་ནི་ཞེས་བྱ་དང༌། །དམ་ཚིག་རྣམས་ནི་བསྲུང་བ་དང༌། །སྔགས་མཁན་གྱིས་ནི་བསྒྲུབ་པའི་ཕྱིར། །གཞན་གྱི་བུད་མེད་བསྟེན་པར་བྱ༑ ༑རྡོ་རྗེ་སེམས་དཔའི་གནས་འདུག་ཅིང༌། །ཐམས་ཅད་ཟ་ཞིང་ཀུན་བྱས་ཀྱང༌། །འགྲུབ་འགྱུར་ཉེས་པར་མི་འགྱུར་ན། །སྙིང་རྗེ་ལྡན་པས་སྨོས་ཅི་དགོས། །ཞེས་པས་དམ་ཚིག་གི་དབང་བསྐུར།

ཨོཾ་སརྦ་ཏ་ཐཱ་ག་ཏ་ཨཱཛྙཱ་ཏེ་དཱ་སྱ་མི་གྲྀཧྞ་བཛྲ་སུ་སིདྡྷི་ཡེ་ཧཱུྂ། ཨོཾ་བཛྲ་ཏིཥྛ་ཧཱུྂ། ཞེས་པས་བཀའི་དབང་བསྐུར། ཨོཾ་སརྦ་ཀརྨ་ཎི་ཀུ་རུ་བུདྡྷཱ་ནཱཾ་ཧཱུྂ། ཞེས་པས་རྡོ་རྗེ་ལག་ཏུ་བྱིན་ལ་ལས་ཀྱི་དབང་བསྐུར། དམ་ཚིག་དང༌། བཀའ་དང༌། ལས་ཀྱི་དབང་འདི་གསུམ་ནི་ཆོ་ག་བསྡུས་པའི་དབང་དུ་མ་བྱས་ཀྱང་མི་འགལ་ལོ། །དེ་ནས་ཕན་ཡོན་བརྗོད་པ་ནི། ཚེ་འདིའི་བདེ་བ་མ་ལུས་དང༌། །འཇིག་རྟེན་ཕྱི་མའི་བདེ་མཆོག་དང༌། །སངས་རྒྱས་ཉིད་ཀྱང་འཐོབ་འགྱུར་ན། །ལྷ་ཡི་བདེ་བ་སྨོས་ཅི་དགོས། །སངས་རྒྱས་ཀུན་དང་བླ་མ་མཉམ། །རྡོ་རྗེ་སློབ་དཔོན་བརྙས་ན་ནི། །རྟག་ཏུ་སྡུག་བསྔལ་འཐོབ་འགྱུར་བས། །སློབ་དཔོན་ལ་ནི་བརྙས་མི་བྱ། །རྡོ་རྗེ་སྤུན་དང་སྲིང་མོ་དང༌། །རྡོ་རྗེ་མ་རྣམས་ཉིད་ལ་ནི། །རྣལ་འབྱོར་ཅན་གྱིས་བརྙས་མི་བྱ། །རྟག་ཏུ་འཁོན་དང་གཅུགས་མི་བྱ། །དཀོན་མཆོག་གསུམ་ལ་གནོད་བྱེད་ལ། །བཟོད་པ་བསྒོམ་པར་མི་བྱ་སྟེ། །བླ་མ་སྨོད་བརྩོན་མ་རུངས་དང༌། །དམ་ཚིག་ལས་ནི་འགལ་བ་དང༌། །དེ་སོགས་བྱེད་པ་ཚར་བཅད་ན། །འགྲུབ་འགྱུར་ཞེས་ནི་ཀུན་རིག་གསུངས། །སེམས་ཅན་ཀུན་ལ་སྙིང་བརྩེར་ཆགས།་་༌།བསྒྲུབས་ནས་མྱུར་དུ་འགྲུབ་པར་འགྱུར། །ཞེས་ཕན་ཡོན་བསྟན་པའི་སྒོ་ནས་དམ་ཚིག་ལ་གནས་པར་གདམ་མོ། །གཙོ་བོས་ཇི་ལྟར་བཀའ་བསྩལ་པ། །དེ་དག་ཐམས་ཅད་བདག་གིས་བགྱིད། །ཅེས་དམ་ཚིག་བསྲུང་བར་ཁས་བླང༌། ལུས་ལོངས་སྤྱོད་ཐམས་ཅད་བླ་མ་དང་དཀྱིལ་འཁོར་གྱི་གཙོ་བོ་ལ་ཕུལ་ཏེ་དྲུག་ཆ་གཅིག་དངོས་གྲུབ་ཀྱི་སླད་དུ་ཞུ་སྙམ་པས། དེང་ནས་བརྩམས་ཏེ་བདག་བྲན་དུ། ཁྱེད་ལ་བདག་ནི་འབུལ་ལགས་ན། །ཁྱེད་ཀྱིས་སློབ་མར་བཟུང་བ་དང༌། །ཆ་ཡིས་ཀྱང་ནི་སྤྱད་དུ་གསོལ། །ཞེས་བརྗོད་གཏང་རག་གི་མཎྜལ་ཕུལ། དེ་དག་ནི་བདག་ཉིད་འཇུག་པའི་རིམ་པའོ། །སློབ་མ་ལ་དབང་བསྐུར་དགོས་ན། བདག་འཇུག་ལྟར་ལས་སྟ་གོན་དང་དབང་གི་ངག་སྦྱོར་དཀྱིལ་འཁོར་གྱི་ལས་རིམ་སོགས་ལོགས་སུ་བཤད་པ་ལྟར་བྱའོ།། །།

༈ །དེ་ནས་གཤིན་པོ་རྗེས་སུ་གཟུང་བའི་ཕྱིར། ལྷོ་སྒོའི་ཆོ་ག་ནི། དཀྱིལ་འཁོར་གྱི་ལྷོ་ཕྱོགས་སུ་སྟེགས་བུ་ཁྲུ་གང་གྲུ་བཞི་བའི་སྟེང་དུ། པདྨ་དཀར་པོ་འདབ་མ་བརྒྱད་པའི་ལྟེ་བར་འཁོར་ལོ་དཀར་པོ་རྩིབས་བརྒྱད་པ་བྲིས་པའི་དབུས་སུ་ཡི་གེ་ལེགས་པར་བཏགས་པའི་རོའམ། རུས་བུའམ། མིང་བྱང་སོགས་བཞག་ལ། ལས་བུམ་གྱི་ཆུ་དང་ལས་ཐམས་ཅད་པས་བསངས། ཨོཾ་ཤཱུ་ནྱ་ཏཱས་སྦྱངས། རྟེན་སྣང་བ་མི་དམིགས་པ་སྟོང་པའི་ངང་ལས། ཚེ་འདས་ཀྱི་མིང་ཡིག་དང་པོ་ཐིག་ལེས་བརྒྱན་པ་ཡོངས་སུ་གྱུར་པ་ལས་ཚེ་ལས་འདས་པ་ཐ་མལ་པའི་ཆ་བྱད་ཅན་ཕུང་པོ་དང༌། ཁམས་དང༌། སྐྱེ་མཆེད་ཐམས་ཅད་གསལ་ཞིང་ཡོངས་སུ་རྫོགས་པར་གྱུར། དཀྱིལ་འཁོར་གྱི་གཙོ་བོའི་ཐུགས་ཀ་ནས་འོད་ཟེར་ལྕགས་ཀྱུ་ལྟ་བུ་འཕྲོས་པས་ཚེ་འདས་ཀྱི་རྣམ་པར་ཤེས་པ་ཨ་ཐུང་གི་གཟུགས་ཅན་བཀུག་སྟེ་རྟེན་གྱི་སྤྱི་གཙུག་ནས་བརྒྱུད་སྙིང་གར་ཐིམ་པར་གྱུར། ཅེས་དམིགས་ལ་རྡོ་རྗེ་བསྡམས་པ་ནང་དུ་བཅིངས། མཛུབ་མོ་གཉིས་བརྐྱངས་པ་ཅུང་ཟད་བཀུག་མཐེའུ་ཆུང་གཉིས་ཁབ་ལྟར་བརྐྱང༌། ཨོཾ་བཛྲ་སཏྭ་ཧཱུྂ་ཛཿ སངས་རྒྱས་ཀྱི་བདེན་པ་དང༌། ཆོས་ཀྱི་བདེན་པ་དང༌། དགེ་འདུན་གྱི་བདེན་པ་དང༌། དེ་བཞིན་གཤེགས་པ་དང༌། རྡོ་རྗེ་དང༌། རིན་པོ་ཆེ་དང༌། པདྨ་དང༌། ལས་ཀྱི་རིགས་སུ་བཞུགས་པ་རྣམས་དང༌། སྙིང་པོ་དང༌། ཕྱག་རྒྱ་དང༌། གསང་སྔགས་དང༌། རིགས་སྔགས་རྣམས་ཀྱི་ལྷའི་ཁྱད་པར་རྣམས་དང༌། བཅོམ་ལྡན་འདས་ངན་སོང་ཐམས་ཅད་ཡོངས་སུ་སྦྱོང་བ་གཟི་བརྗིད་ཀྱི་རྒྱལ་པོ་ཀུན་རིག་རྣམ་པར་སྣང་མཛད་ཀྱི་ལྷ་ཚོགས་འཁོར་དང་བཅས་པའི་བདེན་པ་དང༌། བདེན་པའི་བྱིན་རླབས་ཀྱིས། ཚེ་ལས་འདས་པ་ཆེ་གེ་མོ་ཞེས་བྱ་བའི་རྣམ་པར་ཤེས་པ་སྲིད་པ་བར་མ་དོ་ཁམས་གསུམ། འགྲོ་བ་རིགས་དྲུག །སྐྱེ་གནས་བཞིས་བསྡུས་པའི་འཇིག་རྟེན་གང་དུ་གནས་ཀྱང་སྐད་ཅིག་ཉིད་ལ་འདིར་མཆིས་པར་གྱུར་ཅིག །ཅེས་ལན་གསུམ་སོགས་བརྗོད། ཨོཾ་ཤོ་དྷ་ནེ་ཤོ་དྷ་ནེ་སརྦ་པཱ་པཾ་ཨཱ་ན་ཡ་ཧཱུྂ།

ཞེས་ཚེ་འདས་ཀྱི་སྡིག་སྒྲིབ་རྣམས་ཀྱང་བཀུག་པར་བསམ། རྡོ་རྗེ་ཁུ་ཚུར་གཉིས་ཀྱི་ནང་དུ་མཛུབ་མོ་ལྕགས་སྒྲོག་ལྟར་བཅིངས་ལ་ལེགས་པར་གྱེན་དུ་འཕང་བ་ལྟུང་བ་སློང་བའི་ཕྱག་རྒྱས། ཨོཾ་སརྦ་ཨ་པཱ་ཡ་ཨཱ་ཀརྵ་ཎི་བི་ཤོ་དྷ་ན་བཛྲ་ས་མ་ཡ་ཧཱུྂ་ཕཊ། ཅེས་ངན་འགྲོ་ཐམས་ཅད་ཀྱང་དཀྱིལ་འཁོར་གྱི་ཕྱི་རོལ་ཏུ་བཀུག་པར་བསམ༑ དེ་རྣམས་ཀྱིས་བཅོམ་ལྡན་འདས་བདག་ཅག་སྡུག་བསྔལ་གྱིས་གཟིར་བ་འདི་ལས་བསྐྱབ་ཏུ་གསོལ། བདག་ཅག་སངས་རྒྱས་དང་ཆོས་དང་དགེ་འདུན་དང་ཁྱོད་ལ་ཡང་སྐྱབས་སུ་མཆིའོ༑ ཞེས་སྐྱབས་སུ་འགྲོ་བར་བསམས་ལ། རྡོ་རྗེ་བསྡམས་པ་ལས་གུང་མོ་སྒྲེང༌། མཐེ་བོང་གཉིས་དང་མཐེའུ་ཆུང་བསྲངས་ཏེ་མཉེ་ཞིང་དྲིལ་པ་སྡིག་པ་གཞོམ་པའི་ཕྱག་རྒྱ་དང༌། ཨོཾ་བཛྲ་པཱ་ཎི་སྥོ་ཊ་ཡ། སརྦ་ཨ་པཱ་ཡ། བྷནྡྷ་ནི་པྲ་མོཀྵ་ཎ། སརྦ་ཨ་པཱ་ཡ་ག་ཏེ་བྷྱཿ སརྦ་ཏྲཱ་ས་ནཾ། སརྦ་ཏ་ཐཱ་ག་ཏ་བཛྲ་ས་མ་ཡ་ཏྲཊ་ཀྱིས་སྡིག་པ་ཐམས་ཅད་བཅོམ་ཞིང་ཞི་བར་བསམ། ཨོཾ་སརྦ་བིད་སརྦ་པཱ་པཾ་ཨ་པཱ་ཡ་བི་ཤོ་དྷ་ནི་ཧཱུྂ་ཕཊ་སྭཱ་ཧཱ༑ བཛྲ་བྷནྡྷ་ཏྲཊ་ཅེས་བརྗོད་ཅིང་སྔར་ལྟར་སྙིང་གར་རྡོ་རྗེ་བསྡམས་པ་སྒྲ་དང་བཅས་པས་ལན་གསུམ་དྲལ་བས་ཚེ་འདས་ཀྱི་སྡིག་སྒྲིབ་བག་ཆགས་དང་བཅས་པ་སྦྱངས་པར་བསམ། ཨོཾ་སརྦ་བིད་ཨོཾ། ཞེས་སོགས་ཀྱིས་སྔར་འཇིག་རྟེན་གསུམ་རྒྱལ་གྱི་སྐབས་ལྟར་གནས་གསུམ་བྱིན་གྱིས་བརླབས། རྡོ་རྗེ་ཁུ་ཚུར་གཉིས་བཅངས་ནས། མཐེ་བོང་དང་གུང་མོ་དང་མཐེའུ་ཆུང་གྱེན་དུ་བསྒྲེངས་ཏེ་ཁ་སྦྱར་ནས། མཛུབ་མོ་དང་མིང་མེད་སེམས་དཔའི་སྐྱིལ་ཀྲུང་དུ་བྱས་པ་རྡོ་རྗེའི་ཕྱག་རྒྱ། སྙིང་ག་ལྐོག་མ་ཁ་ཕྱོགས་སུ། །དཔྲལ་བ་མཛོད་སྤུ་རྣམ་པ་གཉིས། །མགོ་བོ་གཙུག་ཕུད་དཔུང་པ་གཉིས། །སྣ་དང་རྐེད་པ་པུས་མོ་བོལ། །ལོང་བུ་སྣ་ཡི་རྩེ་མོ་དང༌། །མིག་གཉིས་དང་ནི་གསང་བའི་གནས། །ཞེས་པའི་གནས་ཉེར་གཉིས་སུ་གཏུག་ཅིང༌། ཨོཾ་བཛྲ་ཨ་དྷི་ཏིཥྛ་ཛྙཱ་ན་ས་མ་ཡེ་ཧཱུྂ། ཞེས་པས་བྱིན་གྱིས་བརླབས།

དེ་ནས་བགེགས་སྦྱང་བ་ནི། གཏོར་མ་གསུམ་བཤམས་ལ་བྱིན་གྱིས་བརླབས་ཏེ། ཨོཾ་སརྦ་བིགྷྣཱཾ་ན་མཿ སརྦ་ཏ་ཐཱ་ག་ཏེ་བྷྱོ་སོགས་གསུམ་གྱིས་རྟེན་ལ་བསྐོར་ཞིང་བགེགས་ལ་བསྔོ་ཞིང་ཞི་བས་སྦྱངས། ཏིང་ལོའི་མར་མེ་དང་ཆང་བུ་སྦྲགས་ནས་རྟེན་ལ་ཕྱིར་བསྐོར་ཞིང༌། ཨོཾ་སུཾ་བྷ་ནི་སུཾ་བྷ་ནི་ཧཱུྂ། ཨོཾ་གྲྀཧྞ་ཞེས་སོགས་བརྗོད་ཅིང་བསྐོར་བ་ནི་ཞི་དྲག་ཕྱེད་མས་སྦྱངས་བའོ། དེ་ནས་ཁྲོ་བོ་སྤྱན་དྲངས་ནས་མཆོད་བསྟོད་སྔར་ལྟར་བྱས་ལ། སངས་རྒྱས་ཀྱི་བདེན་པ་དང༌། ཞེས་པ་ནས། བདེན་པའི་བྱིན་གྱི་རླབས་ཀྱིས། ཚེ་ལས་འདས་པ་ཞེས་བགྱི་བ་ལ་གསོན་གྱི་དུས་སུ་ཚེ་གནས་པ་ལ་བར་དུ་གཅོད་ཅིང་ཚེ་ཕྲོགས་ནས་གང་དུ་གནས་པའི་ལུས་སྲོག་དང༌། མཐོ་རིས་དང༌། ཐར་པ་ལ་བར་དུ་གཅོད་པའི་བགེགས་ཀྱི་ཚོགས་ཐམས་ཅད་དང༌། ཚེ་ལས་འདས་པའི་ཆ་བྱད་བཟུང་ནས་དེའི་ཉེ་འབྲེལ་དང༌། འཇིག་རྟེན་པ་རྣམས་ལ་བསླུ་ཞིང་གནོད་པར་བྱེད་པའི་གནོད་སྦྱིན་དང༌། ཤ་ཟ་དང༌། འབྱུང་པོ་ལ་སོགས་པ་ཐམས་ཅད་གཏོར་མ་འདིས་ཚིམ་པར་གྱིས་ལ་གནོད་པ་དང་འཚེ་བའི་བསམ་པ་ངན་པ་ཐམས་ཅད་སྤོང་ལ། ཕན་པ་དང་བྱང་ཆུབ་ཀྱི་སེམས་དང་ལྡན་པས་རང་རང་སོ་སོའི་གནས་སུ་སོང་ཞིག །གལ་ཏེ་མི་འགྲོ་ན་ཡེ་ཤེས་ཀྱི་རྡོ་རྗེ་མེ་རབ་ཏུ་འབར་བ་རྣམས་ཀྱིས་སྲེག་ཅིང་རྣམ་པར་འཇོམས་པར་གདོན་མི་ཟའོ། །ཞེས་བརྗོད་ཅིང༌། སུུཾ་བྷ་ནིའི་སྔགས་དྲག་ཏུ་བཟླ། གུ་གུལ་གྱིས་བདུག །ཡུངས་ཀར་གྱིས་བྲབ། རོལ་མོའི་སྒྲ་དྲག་ཏུ་བྱ་བ་ནི་དྲག་པོའི་སྦྱོང་བའོ། །དེ་ནས་བསངས་ཤིང་སྦྱངས་ལ། རཾ་ལས་ཡེ་ཤེས་ཀྱི་མེ་འབར་བའི་ནང་དུ་ཁྲོ་བོ་རྡོ་རྗེ་མཁའ་འགྲོ་སྐུ་མདོག་མཐིང་ནག་ཞལ་གཅིག་ཕྱག་གཉིས་རྡོ་རྗེ་དང་དྲིལ་བུ་འཛིན་ཅིང་ཞལ་གདངས་པར་སྐད་ཅིག་གིས་བསྐྱེད་ལ། ཚེ་འདས་ཀྱི་རྐང་མཐིལ་གཉིས་སུ་རླུང་གི་དཀྱིལ་འཁོར་ལྟེ་བར་ཡེ་ཤེས་ཀྱི་མེ་འབར་བའི་འོད་ཟེར་གྱིས་སྙིང་གའི་པཾ་དེད་ནས་ཁ་སྒོ་ནས་ཐོན།

སྡིག་པ་རྭ་ཅན་གྱི་རྣམ་པར་གྱུར་པ་མདུན་གྱི་ཏིལ་ལ་ཐིམ་པར་གྱུར་པར་བསམས་ལ། ཨོཾ་བཛྲ་ཌཱ་ཀ་ཁ་ཁ་ཁཱ་ཧི་ཁཱ་ཧི་སརྦ་པཱ་པཾ་ད་ཧ་ན་བྷསྨིཾ་ཀུ་རུ་ཧཱུྂ་སྭཱ་ཧཱ། ཞེས་མཁའ་འགྲོའི་ཞལ་དུ་ཕུལ་ནས་གསོལ་བར་བསམ་པ་ནི་སྦྱིན་སྲེག་གི་སྦྱང་བའོ། །དེ་ནས་བྱེ་མའམ་ཡུངས་ཀར་ལ་ཀཾ་ཀ་ནི་དང༌། གཙུག་ཏོར་རྣམ་རྒྱལ་དང༌། གཙུག་ཏོར་དྲི་མེད་ཀྱི་གཟུངས་དང༌། རྩ་རིག་དང་ལྷ་རྣམས་ཀྱི་སྔགས་སྤེལ་ཚིག་བཅས་པ་བཟླས་ནས། ཨོཾ་སརྦ་པཱ་པཾ་ད་ཧ་ན་བཛྲ་ཧཱུྂ་ཕཊ། ཨོཾ་སརྦ་པཱ་པཾ་བི་ཤོ་དྷ་ན་བཛྲ་ཧཱུྂ་ཕཊ། ཨོཾ་སརྦ་ཀརྨ་ཨཱ་ཝ་ར་ཎཱ་ནི་བྷསྨིཾ་ཀུ་རུ་ཧཱུྂ་ཕཊ། ཨོཾ་བྲུཾ་བི་ནཱ་ཤ་ཡ་ཨཱ་ཝ་ར་ཎཱ་ནི་ཧཱུྂ་ཕཊ། ཨོཾ་དྲུཾ་བི་ཤོ་དྷ་ཡ་ཨཱ་ཝ་ར་ཎཱ་ནི་ཧཱུྂ་ཕཊ། ཨོཾ་ཛྭ་ལ་ཛྭ་ལ་ད་ཀ་ད་ཀ་ཧ་ན་ཧ་ན་ཨཱ་ཝ་ར་ཎཱ་ནི་ཧཱུྂ་ཕཊ། ཨོཾ་སྲུཾ་ས་ར་ས་ར་པྲ་ས་ར་པྲ་ས་ར་ཨཱ་ཝ་ར་ཎཱ་ནི་ཧཱུྂ་ཕཊ། ཨོཾ་ཧཱུྂ་ཧ་ར་ཧ་ར་སརྦ་ཨཱ་ཝ་ར་ཎཱ་ནི་ཧཱུྂ་ཕཊ། ཨོཾ་ཧཱུྂ་ཕཊ་སརྦ་ཨཱ་ཝ་ར་ཎཱ་ནི་བི་སྥོ་ཊ་ཡ་ཧཱུྂ་ཕཊ། ཨོཾ་བྲི་ཏ་བྲི་ཏ་སརྦ་ཨཱ་ཝ་ར་ཎཱ་ནི་ཧཱུྂ་ཕཊ། ཨོཾ་ཏྲཊ་ཏྲཊ་སརྦ་ཨཱ་ཝ་ར་ཎཱ་ནི་ཧཱུྂ་ཕཊ། ཨོཾ་ཚིནྡྷ་ཚིནྡྷ་སརྦ་ཨཱ་ཝ་ར་ཎཱ་ནི་ཧཱུྂ་ཕཊ། ཨོཾ་ད་ཧ་ད་ཧ་སརྦ་ན་རཀྐ་ག་ཏེ་ཧེ་ཏུཾ་ཧཱུྂ་ཕཊ། ཨོཾ་པ་ཙ་པ་ཙ་སརྦ་པྲེ་ཏ་ཀ་ག་ཏེ་ཧེ་ཏུཾ་ཧཱུྂ་ཕཊ། ཨོཾ་མ་ཐ་མ་ཐ་སརྦ་ཏིརཡ་ཀ་ག་ཏེ་ཧེ་ཏུཾ་ཧཱུྂ་ཕཊ། ཅེས་བཟླ་ཞིང་རྟེན་ལ་བྲབ་བོ། །དེ་ནས་དཀྱིལ་འཁོར་དང་རས་བྲིས་སོགས་ཀྱི་སྐུ་གཟུགས་མེ་ལོང་དུ་ཤར་བ་ལ་ཁྲུས་གསོལ་ཞིང༌། ཇི་ལྟར་བལྟམས་པ་ཙམ་གྱིས་ནི། །ལྷ་རྣམས་ཀྱིས་ནི་ཁྲུས་གསོལ་ལྟར། །ལྷ་ཡི་ཆུ་ནི་དག་པ་ཡིས། །དེ་བཞིན་བདག་གིས་སྐུ་ཁྲུས་གསོལ། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། ཞེས་རས་དཀར་གྱིས་དབྱི་ཞིང༌། རྒྱལ་དང་རྒྱལ་བའི་སྲས་ཀྱི་སྐུ་རྣམས་ལ། །རས་དཀར་སྨན་དང་ལྡན་པས་སྐུ་ཕྱིས་པས། །མི་ཤེས་སྒྲིབ་པ་མ་ལུས་རབ་བསལ་ཏེ། །ཉེས་པའི་ཚོགས་རྣམས་མ་ལུས་དག་གྱུར་ཅིག

།ཨོཾ་ཧཱུྂ་ཏྲཱཾ་ཧྲཱིཿཨཱཿ ཞེས་ཁྲུས་རས་ལ་དྲིའི་ཐིག་ལེ་བྱ་ཞིང༌། ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནེ་སྭཱ་ཧཱ། ཞེས་དབྱི། འདི་ནི་ཁྲུས་མཆོག་དཔལ་དང་ལྡན། །ཐུགས་རྗེའི་ཆུ་ནི་བླ་ན་མེད༑ ༑བྱིན་རླབས་ཡེ་ཤེས་ཆུ་ཡིས་ནི། །ཅི་འདོད་དངོས་གྲུབ་སྩོལ་བར་མཛོད། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། རྒྱལ་དང་རྒྱལ་བའི་སྲས་ཀྱི་སྐུ་རྣམས་ལ། །རས་དཀར་སྨན་དང་ལྡན་པས་སྐུ་ཕྱིས་པས། །མི་ཤེས་སྒྲིབ་པ་མ་ལུས་རབ་བསལ་ཏེ། །ཉེས་པའི་ཚོགས་རྣམས་མ་ལུས་དག་གྱུར་ཅིག །ཨོཾ་ཧཱུྂ་ཏྲཱཾ་ཧྲཱིཿཨཱཿ ཞེས་ཁྲུས་རས་ལ་དྲིའི་ཐིག་ལེ་བྱ་ཞིང༌། ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནེ་སྭཱ་ཧཱ། ཞེས་དབྱི། དེ་བཞིན་གཤེགས་པ་རྣམས་དང་དེ་སྲས་ལ། །རིན་ཆེན་བུམ་པ་མང་པོ་སྤོས་ཀྱི་ཆུས། །ཡིད་འོང་ལེགས་པར་བཀང་བ་གླུ་དང་ནི། །རོལ་མོ་བཅས་པ་དུ་མས་སྐུ་ཁྲུས་གསོལ། །ཨོཾ་སརྦ་ཏ་ཐཱ་ག་ཏ༴ རྒྱལ་དང་རྒྱལ་བའི་སྲས་ཀྱི་སྐུ་རྣམས་ལ། །རས་དཀར་སྨན་དང་ལྡན་པས་སྐུ་ཕྱིས་པས། །མི་ཤེས་སྒྲིབ་པ་མ་ལུས་རབ་བསལ་ཏེ། །ཉེས་པའི་ཚོགས་རྣམས་མ་ལུས་དག་གྱུར་ཅིག །ཨོཾ་ཧཱུྂ་ཏྲཱཾ་ཧྲཱིཿཨཱཿ ཞེས་ཁྲུས་རས་ལ་དྲིའི་ཐིག་ལེ་བྱ་ཞིང༌། ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནེ་སྭཱ་ཧཱ། ཞེས་དབྱི། ཞེས་བཀྲུས་པའི་ཆུ་བུམ་པར་བླུགས་ལ། རོ་ཡིན་ན་དངོས་སུ་དང༌། མིང་བྱང་ཡིན་ན་ནུབ་གོང་མ་རྣམས་ལ་མེ་ལོང་ལ་གཟུགས་བརྙན་ཤར་བ་དང་ཐ་མ་དངོས་སུ་བཀྲུ་ཞིང༌། འདི་ནི་སྦྱིན་པའི་རང་བཞིན་ཆུ། །སེར་སྣའི་དྲི་མ་སྦྱོང་མཛད་ཅིང༌། །གཏོང་བ་དྲི་ཡིས་ལེགས་བགོས་ཆུ། །ཁྲུས་ལེགས་མཛད་ཀྱིས་ཁྲུས་བྱའོ། །ཨོཾ་ན་མོ་བྷ་ག་ཝ་ཏེ་ཞེས་རྩ་རིག་བརྗོད་པའི་རྗེས་སུ། འཇིག་རྟེན་འདི་ནས་ཕ་རོལ་ཏུ་སོང་ཞིང་ཚེ་ལས་འདས་པ་ཆེ་གེ་མོ་ཞེས་བྱ་བའི་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་ཐམས་ཅད་དང༌། ཁྱད་པར་དུ་ཉོན་མོངས་པ་སེར་སྣའི་དྲི་མ་ཐམས་ཅད་བྱང་ཞིང་དག་ནས་སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་ཏེ།

མྱུར་དུ་མངོན་པར་རྫོགས་པར་འཚང་རྒྱ་བར་གྱུར་ཅིག །དེ་བཞིན་དུ་སྦྱིན་པ་ཞེས་པའི་གནས་སུ། ཚུལ་ཁྲིམས། བཟོད་པ། བརྩོན་འགྲུས། བསམ་གཏན༑་་་ཤེས་རབ་ཅེས་དང༌།་་་སེར་སྣ་ཞེས་པའི་གནས་སུ། ཚུལ་འཆལ།་་་ཁོང་ཁྲོ། ལེ་ལོ། རྣམ་གཡེང༌། ཤེས་འཆལ་ཞེས་པ་རྣམས་བཅུག་སྟེ་སྔར་བཞིན་བཀྲུས་ལ། ཆུ་བོ་དྲུག་གིས་ཁྲུས་བྱས་པས། །བག་ཆགས་རྣམ་དྲུག་སྦྱངས་ནས་ནི། །གང་ལ་ཉེས་པ་མི་མངའ་ཞིང༌། །ཁྲུས་ལེགས་མཛད་ལ་ཕྱག་འཚལ་ལོ། །ཨོཾ་ན་མོ་བྷ་ག་ཝ་ཏེ་ཞེས་དང༌། དྲི་ཆུ་དྲུག་གིས་ཁྲུས་བྱས་པས། །དྲི་མ་རྣམ་དྲུག་སྦྱོང་མཛད་པ། །རྒྱ་ཆེན་ཡོན་ཏན་དྲུག་ལྡན་པ། །ཁྲུས་ལེགས་མཛད་ལ་ཉེས་མི་མངའ། །ཨོཾ་ན་མོ་བྷ་ག་ཝ་ཏེ་ཞེས་དང༌། དྲི་མ་རྣམ་དྲུག་དག་པ་ཡིས། །ཡོན་ཏན་ཐམས་ཅད་དང་ལྡན་པ། །སངས་རྒྱས་ཐམས་ཅད་མཆོད་དོན་དུ། །དད་པས་བདག་གིས་ཁྲུས་བགྱིའོ། །ཨོཾ་ན་མོ་བྷ་ག་ཝ་ཏེ་ཞེས་ཚིགས་བཅད་རེ་དང༌། རྩ་རིག་སྤེལ་བའི་མཐར། འཇིག་རྟེན་འདི་ནས་ཞེས་པ་ནས། ཁྱད་པར་དུ་ཕ་རོལ་ཏུ་ཕྱིན་པ་དྲུག་གི་མི་མཐུན་པའི་ཕྱོགས་ཐམས་ཅད་བྱང་ཞིང་དག་ནས་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་ཏེ། མྱུར་དུ་ཞེས་སོགས་བརྗོད། ཉོན་མོངས་པ་དང་དེའི་དབང་གིས་བྱུང་བའི་དུག་བསལ་བའི་ཕྱིར།་་༌།འདོད་ཆགས་ཞེ་སྡང་གཏི་མུག་རྣམས། །དེ་དག་འཇིག་རྟེན་དུག་གསུམ་སྟེ། །བཅོམ་ལྡན་སངས་རྒྱས་དུག་མི་མངའ། །སངས་རྒྱས་གཟི་ཡིས་དུག་བཅོམ་མོ། །ཨོཾ་ན་མོ་བྷ་ག་ཝ་ཏེ་ཞེས་དང༌། འཇིག་རྟེན་འདི་ནས་ཞེས་པ་ནས། ཁྱད་པར་དུ་ཉོན་མོངས་པ་དང༌། དེའི་དབང་གིས་བྱུང་བའི་དུག་ཐམས་ཅད་བྱང་ཞིང་དག་ནས་མྱུར་དུ་ཞེས་སོགས་བརྗོད། དེ་བཞིན་དུ་སངས་རྒྱས་ཞེས་པའི་གནས་སུ། བཅོམ་ལྡན་དམ་ཆོས་ཞེས་དང༌། དམ་ཆོས་གཟི་ཡིས་ཞེས་དང༌། ན་མོ་བྷ་ག་ཝ་ཏེ་ཞེས་དང༌། འཕགས་པའི་དགེ་འདུན་ཞེས་དང༌། དགེ་འདུན་གཟི་ཡིས་ཞེས་དང༌། ན་མོ་བྷ་ག་ཝ་ཏེ་ཞེས་སྤེལ་ཚིག་དང་བཅས་པ་སྦྱར་རོ། །ས་ནི་དུག་གི་མ་ཡིན་ཏེ། །ས་ནི་དུག་གི་ཕ་ཡང་ཡིན། །བདེན་པའི་བདེན་ཚིག་འདི་དག་གིས། །ཚེ་འདས་དུག་ནི་དུག་མེད་ཤོག

།དུག་ནི་ས་ཡི་ནང་དུ་སོང༌༑ ༑གང་བའི་ནང་དུ་དུག་སོང་ཞིག །ན་མོ་བྷ་ག་ཝ་ཏེ་ཞེས་དང༌། ཆེ་གེ་མོ་ཞེས་བྱ་བའི་འབྱུང་བ་དང་འབྱུང་བ་ལས་གྱུར་བའི་དུག་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཞེས་དང༌། དེ་བཞིན་སའི་གནས་སུ། ཆུ༑ མེ། རླུང༌། རྣམས་དང༌། གང་བའི་གནས་སུ། གཤེར། ཚ། གཡོ། ཞེས་སྔར་གྱི་སྤེལ་ཚིག་དང་བཅས་པ་བྱའོ། །དེ་ནས། གང་ལ་སེར་སྣ་རྣམ་ཆགས་པ། །རྣམ་བཅོམ་དྲི་མ་མེད་མཛད་ཅིང༌། །ཐུགས་ཞི་གནོད་པ་མི་མངའ་བས། །ཁྱེད་ལ་བདེ་ལེགས་མཛད་པར་འགྱུར། །འདྲེན་པ་གང་ཞིག་འགྲོ་བ་རྣམས། །ཐར་པའི་ལམ་དུ་འཇུག་མཛད་ཅིང༌། །ཆོས་རྣམས་ཐམས་ཅད་སྟོན་པ་དེས༑ ༑ཁྱེད་ལ་བདེ་ལེགས་མཛད་པར་འགྱུར། །སྟོན་པ་འགྲོ་བ་རྣམས་ཀྱི་རྟེན། །སེམས་ཅན་ཀུན་གྱི་དོན་གྱི་ཕྱིར། །གང་ཞིག་བདེ་བར་མངའ་མཛད་དེས། །ཁྱེད་ལ་བདེ་ལེགས་མཛད་པར་འགྱུར༑ ༑སྐྱོབ་པ་གང་ཞིག་བྱམས་པ་ཡི། །ཐུགས་ཀྱིས་འགྲོ་བ་འདི་དག་ཀུན། །བུ་གཅིག་བཞིན་དུ་རྟག་བསྐྱངས་དེས། །ཁྱེད་ལ་བདེ་བདེ་ལེགས་མཛད་པར་འགྱུར། །གང་ཞིག་འཁོར་བར་འགྲོ་བ་ཡི། །སེམས་ཅན་ཀུན་གྱི་རྟེན་གྱུར་ཅིང༌། །གླིང་དང་དཔུང་གཉེན་གྱུར་པ་དེས། །ཁྱེད་ལ་བདེ་ལེགས་མཛད་པར་འགྱུར། །གང་ཞིག་ཆོས་རྣམས་མངོན་སུམ་གྱུར། །གཙང་ཞིང་བཀྲུ་བ་མི་མངའ་ལ། །གསུམ་གཙང་གཙང་མར་མཛད་པ་དེས། །ཁྱེད་ལ་བདེ་ལེགས་མཛད་པར་འགྱུར། །དཔའ་བོ་ཆེན་པོ་གང་སྐྱེས་པ། །ཕུན་སུམ་ཚོགས་དོན་འབྱོར་གྱུར་ཅིང༌། །དོན་གྲུབ་ཚོགས་ཀྱང་གྲུབ་པ་དེས། །ཁྱེད་ལ་བདེ་ལེགས་མཛད་པར་འགྱུར། །གང་ཞིག་སྐྱེས་པས་ས་རྣམས་ནི། །ནགས་ཚལ་བཅས་པ་རབ་གཡོས་ཤིང༌། །སེམས་ཅན་ཐམས་ཅད་རབ་དགའ་དེས། །ཁྱེད་ལ་བདེ་ལེགས་མཛད་པར་འགྱུར། །བྱང་ཆུབ་སྙིང་པོར་གཤེགས་པ་ན། །ས་དག་རྣམ་དྲུག་གཡོས་གྱུར་ཅིང༌། །བདུད་ཡིད་མི་བདེར་གྱུར་པ་དེས། །ཁྱེད་ལ་བདེ་ལེགས་མཛད་པར་འགྱུར། །ཆོས་ཀྱི་འཁོར་ལོ་བསྐོར་བ་ན། །འཕགས་པའི་བདེན་པ་རྣམས་གསུངས་ཤིང༌། །ཐུབ་པའི་སྙན་པ་གང་བྱུང་དེས། །ཁྱེད་ལ་བདེ་ལེགས་མཛད་པར་འགྱུར། །ཡིད་འཕྲོག་གང་ཞིག་མུ་སྟེགས་བྱེད། །ཐམས་ཅད་ཆོས་ཀྱིས་ཕམ་མཛད་དེ། །ཚོགས་ཀུན་དབང་དུ་མཛད་པ་དེས། །ཁྱེད་ལ་བདེ་ལེགས་མཛད་པར་འགྱུར། །སངས་རྒྱས་ཁྱེད་ལ་བདེ་ལེགས་མཛད། །བརྒྱ་བྱིན་ཚངས་པའི་ལྷ་རྣམས་དང༌། །འབྱུང་པོ་ཀུན་གྱི་བདེ་ལེགས་ནི། །ཁྱེད་ལ་རྟག་ཏུ་སྦྱིན་གྱུར་ཅིག

།སངས་རྒྱས་བསོད་ནམས་མཐུ་དག་དང༌། །ལྷ་རྣམས་ཀུན་གྱི་བསམ་པ་ཡིས། །ཁྱེད་ཀྱི་དོན་འདོད་གང་ཡིན་པ། །དོན་དེ་དེ་རིང་འགྲུབ་གྱུར་ཅིག །རྐང་གཉིས་ཁྱེད་ཅག་བདེ་ལེགས་ཤོག །ཁྱེད་ཅག་ལམ་འགྲོ་བདེ་གྱུར་ཅིག །ཕྱིར་འོང་དག་ཀྱང་བདེ་ལེགས་ཤོག །ཉིན་མོ་བདེ་ལེགས་མཚན་བདེ་ལེགས། །ཉིན་མའི་གུང་ཡང་བདེ་ལེགས་ཤིང༌། །ཁྱེད་ཅག་ཀུན་ལ་བདེ་ལེགས་གྱུར། །ཁྱེད་ཅག་སྡིག་པར་མ་གྱུར་ཅིག །ཅེས་དྲིལ་བུ་གསིལ་ཞིང་མེ་ཏོག་དོར་ལ། ཆེ་གེ་མོ་ཞེས་བྱ་བའི་བདུད་དང་མི་མཐུན་པའི་ཕྱོགས་ཐམས་ཅད་ལས་རྒྱལ་ནས་ཤིན་ཏུ་བཀྲ་ཤིས་པར་གྱུར་ཅིག །དེ་ནས་བུ་ལ་སོགས་པས་མིང་བྱང་བཟུང་ནས་ཕྱག་བྱེད་པའམ་མེད་ཀྱང་རུང་སྟེ། ཚེ་འདས་དེ་ཉིད་བསམ་པ་ཐག་པས་དཀོན་མཆོག་གསུམ་དང་ཉེ་བའི་སྲས་བརྒྱད་ལ་སྐྱབས་སུ་འགྲོ་ཞིང་ཕྱག་བྱེད་པར་བསམ་ལ། གཙོ་བོ་རྒྱལ་བ་འགྲོ་བའི་མགོན། །འགྲོ་བ་སྐྱོབ་པའི་དོན་བརྩོན་པ། །སྟོབས་ཆེན་འཇིགས་པ་ཀུན་སེལ་བ། །དེ་རིང་ཉིད་ནས་སྐྱབས་སུ་མཆི། །དེ་ཡི་ཐུགས་སུ་ཆུད་པའི་ཆོས། །འཁོར་བའི་འཇིགས་པ་སེལ་བ་དང༌། །བྱང་ཆུབ་སེམས་དཔའི་ཚོགས་ལ་ཡང༌། །དེ་བཞིན་ཚེ་འདས་སྐྱབས་སུ་མཆི། །ཚེ་འདས་འཇིགས་པས་རྣམ་སྐྲག་ནས། །ཀུན་ཏུ་བཟང་ལ་ཚེ་འདས་འབུལ། །འཇམ་དཔལ་དབྱངས་ལ་བདག་ཉིད་ཀྱིས། །ཚེ་འདས་ལུས་འདི་དབུལ་བར་བགྱི། །ཐུགས་རྗེའི་སྤྱོད་པ་མ་འཁྲུལ་བའི། །སྤྱན་རས་གཟིགས་མགོན་དེ་ལ་ཡང༌། །ཉམ་ཐག་ང་རོའི་འོ་དོད་འབོད། །སྡིག་ལྡན་འདི་ལ་བསྐྱབ་ཏུ་གསོལ༑ ༑འཕགས་པ་ནམ་མཁའི་སྙིང་པོ་དང༌། །ས་ཡི་སྙིང་པོ་དག་དང་ནི། །ཐུགས་རྗེ་ཆེ་མགོན་ཐམས་ཅད་ལ། །སྐྱབས་འཚོལ་སྙིང་ནས་འོ་དོད་འབོད། །གང་ཞིག་མཐོང་ན་གཤིན་རྗེ་ཡི༑ ༑ཕོ་ཉ་ལ་སོགས་སྡང་བ་རྣམས། །སྐྲག་ནས་ཕྱོགས་བཅུར་དབྱེར་མཛད་པའི། །རྡོ་རྗེ་ཅན་ལ་སྐྱབས་སུ་མཆི། །སྔོན་ཆད་ཁྱོད་ཀྱི་བཀའ་ལས་འདས། །ད་ནི་འཇིགས་པ་ཆེར་མཐོང་ནས༑ ༑ཁྱོད་ལ་སྐྱབས་སུ་མཆི་ལགས་ཀྱི། །འཇིགས་པ་མྱུར་དུ་བསལ་དུ་གསོལ། །ཞེས་བརྗོད་པར་བསམ།

དེ་རྣམས་ནི་ཕྱིར་ཟློག་གིས་སྦྱང་བའོ། །སྐབས་འདིར་བདག་འཇུག་ལྟར་ན་མཎྜལ་ཕུལ་ལ། དགའ་ཆེན་ཁྱོད་བདག་ཅེས་གསོལ་བ་གདབ་པ་ནས། བསྒྲུབས་ན་མྱུར་དུ་འགྲུབ་པར་འགྱུར། །ཞེས་དམ་ཚིག་ལ་གནས་པར་བསྟན་པའི་བར་གྱིས་དབང་བསྐུར་བའམ། རྒྱས་པར་ན་ཟུར་དུ་བཤད་པ་ལྟར་བྱ་བ་ནི། བོད་སྤྲོས་པ་ལ་དགའ་བས་སྔོན་གྱི་མཁས་པ་ཆེན་པོ་དག་གིས་མཛད་པ་ཡིན་པས་ཕུན་སུམ་ཚོགས་པའི་ཡན་ལག་ཏུ་འགྱུར་ལ། བསྡུས་པ་ན་སྔགས་ཙམ་གྱིས་དབང་བསྐུར་ཡང་ཆོ་ག་ཆད་པའི་སྐྱོན་ཅུང་ཟད་ཀྱང་མི་འབྱུང་ཞེས། ཀུན་མཁྱེན་བུ་དང་འདུལ་འཛིན་གྲགས་པ་རྒྱལ་མཚན་སོགས་ཀྱི་གཞུང་ལས་འབྱུང་བའོ། །དེ་ནས། གདན་པདྨ་དང་ཟླ་བའི་སྟེང་དུ་ཧཱུྂ་ལས་རྡོ་རྗེ་ཧཱུྂ་གིས་མཚན་པ་ལས་རྡོ་རྗེ་སེམས་དཔའ་དཀར་པོ་རྡོ་རྗེ་དང་དྲིལ་བུ་འཛིན་པ་དར་དང་རིན་པོ་ཆེས་བརྒྱན་པ། ཞབས་སེམས་དཔའི་སྐྱིལ་མོ་ཀྲུང་གིས་བཞུགས་པར་གྱུར་པར་མོས་ཏེ། ཆུ་གཉིས་ཉེར་སྤྱོད་རོལ་མོས་མཆོད། རྡོ་རྗེ་སེམས་དཔའ་སེམས་དཔའ་ཆེ། །ཞེས་ཤོ་ལོ་ཀ་གཅིག་གིས་བསྟོད། འདོད་ཡོན་རྣམས་བསངས་སྦྱངས། སྟོང་བའི་ངང་ལས་ཨོཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་ཞུ་བ་ལས་བྱུང་བའི་གཟུགས་སྒྲ་དྲི་རོ་རེག་བྱ་འདོད་པའི་ཡོན་ཏན་ཕུན་སུམ་ཚོགས་པ་ནམ་མཁའ་དང་མཉམ་པར་གྱུར། ཨོཾ་བཛྲ་སྥ་ར་ཎ་ཁཾ། ཞེས་དང༌། ཁ་དོག་དབྱིབས་ལེགས་སོགས་དང༌། །འཇིག་རྟེན་ཕ་རོལ་སོང་བའི་ཚེ་འདས་ལ། །དེ་རིང་ལས་དང་འབྲེལ་བའི་ཉེ་དུ་ཡིས༑ ༑ནམ་ཞག་གཏན་གྱི་ཟས་སྐོམ་འདི་བསྔོས་བས། །ཚེ་འདས་མི་ཟད་གཏེར་ལ་སྤྱོད་པར་ཤོག །ཚེ་འདས་འདོད་ཡོན་ལྔ་ལ་སྤྱོད་པར་ཤོག །ཨོཾ་བཛྲ་སཏྭ་རཱུ་པ་ཤཔད་སོགས་བརྗོད། ཅེས་པའི་ཚིགས་བཅད་ཀྱིས་ཚེ་འདས་ལྷར་བསྐྱེད་པས་མཆོད། དེ་ནས། དཀོན་མཆོག་རིན་ཆེན་དཔལ་ཞིང་དུ། །དཀོན་མཆོག་རིན་ཆེན་ལས་བྱུང་བའི། །དཀོན་མཆོག་རིན་ཆེན་འོད་ཟེར་གྱིས། །རིན་ཆེན་ཕྲེང་བ་རྣམ་དག་པ། །ཚོགས་ཀྱི་ལམ་དང་སྦྱོར་བའི་ལམ། །མཐོང་བའི་ལམ་དང་སྒོམ་པའི་ལམ། །བླ་ན་མེད་པའི་ཁྱད་པར་ལམ། །བྱང་ཆུབ་བར་ཆད་མེད་པའི་ལམ། །རྣམ་པར་དག་པའི་ལམ་དག་ལ། །བརྟེན་ནས་སྡིག་པ་ཀུན་བྱང་ནས། །འཕགས་པའི་ལམ་དེར་བགྲོད་པར་ཤོག

།ཨོཾ་རཏྣེ་རཏྣེ་མ་ཧཱ་རཏྣེ་རཏྣ་སཾ་བྷ་ཝེ། རཏྣ་ཀི་རཏྣེ། རཏྣ་མཱ་ལ་བི་ཤུདྡྷེ། ཤོ་དྷ་ཡ་སརྦ་པཱ་པཾ་ཧཱུྂ་ཕཊ། ཅེས་པས་ལམ་བསྟན་ལ། པདྨ་འདམ་གྱིས་མ་གོས་ལྟར། །སྲིད་གསུམ་དྲི་མས་མ་གོས་པའི། །སྲིད་པའི་པདྨོ་ལས་བྱུང་བ། །བདེ་བ་ཅན་དུ་སྐྱེ་བར་ཤོག །ཨོཾ་པདྨེ་པདྨེ་པདྨ་སཾ་བྷ་ཝེ་མ་ཧཱ་སུ་ཁ་ཝ་ཏཱི་གཙྪནྟུ་སྭཱ་ཧཱ། ཞེས་བརྗོད་ཅིང་མེ་ཏོག་གཏོར་ཏེ་ལམ་སྦྱངས་པས། ཚེ་ལས་འདས་པའི་རྣམ་པར་ཤེས་པ་དང༌། ལྷ་ཡེ་ཤེས་པ་དང་དབྱེར་མེད་དུ་འདྲེས་པའི་སྤྱི་གཙུག་ནས་ཐོན་ཏེ་བདེ་བ་ཅན་ཏུ་གཤེགས། དེར་པདྨ་ལས་བརྫུས་ཏེ་སྐྱེས་ནས་དེ་ན་གནས་པའི་བྱང་ཆུབ་སེམས་དཔའ་རྣམས་ཀྱིས། ཨོཾ་བཛྲ་ཨརྒྷཾ་པྲ་ཏཱིཙྪ་སྭཱ་ཧཱ། ཞེས་ཆུ་གཉིས་ཉེར་སྤྱོད་རོལ་མོ་དང་བཅས་པས་མཆོད། དེས་སངས་རྒྱས་འོད་དཔག་མེད་ཀྱི་ཞལ་མཐོང༌། མཆོད་ནས་གདམས་པ་དང་རྗེས་སུ་གནང་བ་ཐོབ། ལྷ་རྣམས་ཀྱིས་བརྟགས་པས་བདག་གི་མཐུར་ཤེས་པས་བདག་ཉིད་ལ་གོང་ལྟར་མཆོད་ནས། སངས་རྒྱས་འདྲ་བའི་སྟོན་པ་མེད། །ཆོས་དང་འདྲ་བའི་དགེ་བ་མེད། །དགེ་འདུན་འདྲ་བའི་ཞིང་མེད་དེ། །སྔགས་དང་འདྲ་བའི་འདྲེན་པ་མེད། །ཅེས་ཆེད་དུ་བརྗོད་པར་བསམ། དེས་ཀྱང་དེར་སྐྱེ་བའི་རྒྱུ་བརྟགས་པས་བདག་གིས་ཆོ་ག་བགྱིས་པའི་མཐུར་ཤེས་ཏེ་སྐད་ཅིག་གིས་འོངས་ནས། །ཨེ་མ་ཤཱཀྱ་མགོན་པོ་ཡི། །སངས་རྒྱས་མཛད་པ་ཡ་མཚན་ཆེ། །གང་ཕྱིར་ངན་སོང་ལྷུང་བ་ཡི། །སེམས་ཅན་གློག་བཞིན་མྱུར་དུ་སྒྲོལ། །དེ་བཞིན་གཤེགས་པའི་ཆོས་ཀྱང་བསམ་མི་ཁྱབ། །སྔགས་ཀྱི་ཡོན་ཏན་རྣམས་ཀྱང་བསམ་མི་ཁྱབ། །བྱང་ཆུབ་བསྟན་པ་རྣམས་ཀྱང་བསམ་མི་ཁྱབ། །ཚངས་སྤྱོད་ཚུལ་ཁྲིམས་དྲི་མེད་ཨེ་སངས་རྒྱས། །ཨེ་མ་སངས་རྒྱས་རྣམས་ཀྱི་ནི། །སྔགས་ཀྱི་མཛད་པ་ཡ་མཚན་ཆེ། །གང་ཕྱིར་ངན་སོང་ལྷུང་བ་ཡི། །སེམས་ཅན་ལྷ་གནས་མྱུར་དུ་སྐྱེས། །ཞེས་ཆེད་དུ་བརྗོད། ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏཱིཙྪ་སྭཱ་ཧཱ། ཞེས་པ་ནས་ཤཔདའི་བར་གྱིས་མཆོད།

སླར་ཡང་བདེ་བ་ཅན་དུ་གཤེགས་པར་གྱུར། །ཨོཾ་སརྦ་བུདྡྷ་ཀྵེ་ཏྲ་གཙྪནྟུ་སྭཱ་ཧཱ། ཞེས་བརྗོད། དེ་ནས་ལྷ་དང་རྣམ་ཤེས་གཤེགས་པའི་ལྷག་མ་རོའམ། བྱང་བུ་སྡིག་སྒྲིབ་ལྷན་ཅིག་ཏུ་རཾ་ལས་བྱུང་བའི་ཡེ་ཤེས་ཀྱི་མེས་བསྲེག་པར་བསམ་ལ། གསོན་ཅིག་དགོངས་ཤིག་རིགས་ཀྱི་བུ། །གསོན་ཅིག་ཚེ་འདས་རིགས་ཀྱི་བུ༑ ༑ཕུང་པོ་ལྔ་ཡི་བུད་ཤིང་ལ། །རྒྱལ་བ་རིགས་ལྔའི་མེ་སྦར་རོ། །འབྱུང་བ་བཞི་ཡི་བུད་ཤིང་ལ། །ལྷ་མོ་བཞི་ཡི་མེ་སྦར་རོ། །ཉོན་མོངས་ལྔ་ཡི་བུད་ཤིང་ལ། །ཡེ་ཤེས་ལྔ་ཡི་མེ་སྦར་རོ༑ ༑དབང་པོ་དྲུག་གི་བུད་ཤིང་ལ། །བྱང་ཆུབ་སེམས་ཀྱི་མེ་སྦར་རོ། །ཡུལ་སྣང་དྲུག་གི་བུད་ཤིང་ལ། །ལྷ་མོ་དྲུག་གི་མེ་སྦར་རོ། །ལུས་ངག་ཡིད་གསུམ་བུད་ཤིང་ལ། །རྒྱལ་བའི་སྐུ་གསུམ་མེ་སྦར་རོ། །སྐུ་གསུམ་ཡེ་ཤེས་ལྔ་ལྡན་དུ། །འགྲོ་བའི་དོན་དུ་འགྲུབ་པར་ཤོག །ཅེས་རྩ་རིག་བརྗོད་ཅིང་བསྲེག་གོ། །ཁ་ཅིག་ལམ་བསྟན་སྦྱང་གི་གོང་དུ་བསྲེགས་ཏེ། གཟོད་ལམ་བསྟན་སྦྱང་བྱེད་པའང་སྣང་ངོ༌། །དེ་ནས་རྗེས་ཀྱི་ཆོ་ག་ནི། སྔར་ལྟར་མཆོད་པ་བྱིན་གྱིས་བརླབས་ནས། ཞིང་ཁམས་རྒྱ་མཚོ་དཔག་མེད་ན། །མཆོད་ཡོན་རྒྱ་མཚོ་དཔག་མེད་ཀྱིས། །སངས་རྒྱས་རྒྱ་མཚོ་དཔག་མེད་མཆོད། །སེམས་ཅན་རྒྱ་མཚོའི་དོན་ཀུན་མཛོད། །ཨོཾ་སརྦ་ཏ་ཐཱ་ག་ཏ་ཨརྒྷཾ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་ཡ་ཡེ་ཧཱུྂ། ཞེས་ཆུ་གཉིས་ཉེར་སྤྱོད་རོལ་མོ་རྣམས་ཀྱིས་མཆོད། བསྟོད་པ་ནི། ཆོས་དབྱིངས་ཡེ་ཤེས་རྣམ་པར་དག །ཅེས་པ་ནས། མེ་ཏོག་ཆེར་རྒྱས་ཁྱོད་ཕྱག་འཚལ། །ཞེས་པའི་བར་དང༌། གྲྭ་ཡི་ཕྱོགས་ནི་ཀུན་ཏུ་ཡང༌། །རིགས་ཀྱི་ཡུམ་བཞིའི་སྐུར་སྟོན་པ། །ལྷ་མོ་སྤྱན་དང་མཱ་མ་ཀཱི། །དཀར་མོ་སྒྲོལ་མ་ཁྱོད་ཕྱག་འཚལ། །རྩིབས་ཀྱི་ནང་ནི་ཐམས་ཅད་ན། །བཞུགས་པ་རྡོ་རྗེ་སེམས་དཔའ་སོགས། །རྫུ་འཕྲུལ་ཆེ་བའི་སེམས་དཔའ་རྣམས། །རྒྱུད་བཞིན་བདག་གིས་བསྟོད་པར་བགྱི། །སྒེག་མོ་ཕྲེང་བ་དེ་བཞིན་གླུ། །གར་སོགས་ལྷ་མོ་བཞི་པོ་དང༌། །སྤོས་དང་མེ་ཏོག་མར་མེ་མ། །དྲི་ཡི་ལྷ་མོ་ཁྱོད་ཕྱག་འཚལ། །སྒོ་བཞིའི་དབུས་ན་བཞུགས་པ་ཡི། །དད་སོགས་ངོ་བོ་རྣམ་དག་པའི། །ལྕགས་ཀྱུ་ཞགས་པ་ལྕགས་སྒྲོག་དྲིལ། །སྒོ་བ་བཞི་ལ་ཕྱག་འཚལ་ལོ། །སྒོ་ཡི་ཁྱམས་ན་བཞུགས་པ་ཡི། །བྱང་ཆུབ་སེམས་དཔའ་བཅུ་དྲུག་དང༌། །ཉན་ཐོས་ཆེན་པོ་བཅུ་དྲུག་དང༌། །རང་རྒྱལ་ཆེན་པོ་བཅུ་གཉིས་དང༌། །ཁྲོ་བོ་མངག་པ་ཕོ་ཉ་བྲན། །མགྲོན་ཐབས་ལྷ་ལ་ཕྱག་འཚལ་ལོ། །ཕྱི་ཡི་ཁོར་ཡུག་ལ་གནས་པའི། །འཇིགས་བྱེད་ལྷ་ཀླུ་གཟའ་སྐར་བཅས། །ཕྱོགས་སྐྱོང་རྒྱལ་ཆེན་ཕྱག་འཚལ་ཞིང༌། །འཇིག་རྟེན་པ་ཀུན་བསྟོད་པར་བགྱི། །བསྟོད་པར་འོས་པ་ཐམས་ཅད་ལ། །ཞིང་རྡུལ་ཀུན་གྱི་གྲངས་སྙེད་ཀྱི། །ལུས་བཏུད་པ་ཡིས་རྣམ་ཀུན་ཏུ། །མཆོག་ཏུ་དད་པས་བསྟོད་པར་བགྱི། །ཞེས་བསྟོད།

དགེ་བ་འདི་ཡིས་མྱུར་དུ་བདག་སོགས་བརྗོད། སེམས་མ་རྡོ་རྗེ་མའི་ཕྱག་རྒྱ་བཅིངས་ཏེ། བཛྲ་སཏྭ་དང་ཡི་གེ་བརྒྱ་པ་བརྗོད་ཅིང༌། མེ་ཏོག་དང་བཅས་པའི་ཐལ་མོ་སྙིང་གར་སྦྱར་ཏེ། གང་ཡང་བདག་བློ་གཏི་མུག་པས། །ལེགས་བྱས་འདི་ལ་ཉེས་གྱུར་གང༌། །གང་ཕྱིར་ལུས་ཅན་སྐྱབས་གྱུར་ཕྱིར། །དེ་ནི་མགོན་པོས་བཟོད་པར་མཛོད། །ཅེས་ནོངས་པ་བཟོད་པར་གསོལ། དེ་ནས་ལྷ་རང་རང་གི་དམ་རྒྱས། སརྦ་བིད་སོགས་རང་རང་གི་སྙིང་པོ་ལན་གསུམ་གསུམ་བཟླ་ཞིང༌། བཛྲ་མུཿ ཞེས་སོ་སོའི་མཇུག་ཏུ་སེ་གོལ་གཏོགས་ཅིང་དམ་རྒྱ་བཀྲོལ་ལ། ཡེ་ཤེས་པ་རྣམས་རང་བཞིན་གྱི་གནས་སུ་གཤེགས། དམ་ཚིག་པ་རྣམས་རང་ལ་བསྡུ། རས་བྲིས་ཡིན་ན་མདུན་བསྐྱེད་ཀྱི་དཀྱིལ་འཁོར་བརྟན་བཞུགས་བྱ། བདག་དང་བུམ་བསྐྱེད་ཀྱི་ལྷ་ཚོགས་གཤེགས། རྡུལ་ཚོན་ལ་མདུན་བསྐྱེད་ཀྱི་ཡེ་ཤེས་པའང་གཤེགས་སུ་གསོལ། རང་ཉིད་རྡོ་རྗེ་སེམས་དཔའི་སྐུར་གྱུར་པར་བསམ། ཨོཾ་སརྦ་བིད་ཨོཾ། ཞེས་སོགས་གནས་གསུམ་བྱིན་གྱིས་བརླབས། བྱང་ཕྱོགས་ཀྱི་སེམས་དཔའ་བཞིའི་སྔགས་རྒྱས་བསྲུངས་ལ། ཤིས་པ་བརྗོད་པ་ནི། ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ། །འཇིག་རྟེན་གསུམ་གྱི་མགོན་པོ་དྲི་མ་གསུམ་སྤངས་པ། །སངས་རྒྱས་པདྨ་རྒྱས་པའི་འདབ་འདྲའི་སྤྱན་མངའ་བ།་་༌། དེ་ཡིས་དེ་རིང་ཁྱེད་ལ་ཞི་བྱེད་བཀྲ་ཤིས་ཤོག །དེ་ཡིས་ཉེ་བར་བསྟན་པ་མཆོག་རབ་མི་གཡོ་བ། །འཇིག་རྟེན་གསུམ་ན་གྲགས་ཤིང་ལྷ་དང་མིས་མཆོད་པ། །ཆོས་ཀྱི་དམ་པ་སྐྱེ་དགུ་རྣམས་ལ་ཞི་བྱེད་པ། །དེ་ཡིས་དེ་རིང་ཁྱེད་ལ་ཞི་བྱེད་བཀྲ་ཤིས་ཤོག །དགེ་འདུན་དམ་པ་ཆོས་ལྡན་ཐོས་པའི་བཀྲ་ཤིས་ཕྱུག །ལྷ་དང་མི་དང་ལྷ་མ་ཡིན་གྱིས་མཆོད་པའི་གནས། །ཚོགས་ཀྱི་མཆོག་རབ་ངོ་ཚ་ཤེས་དང་དཔལ་གྱི་གཞི། །དེ་ཡིས་དེ་རིང་ཁྱེད་ལ་ཞི་བྱེད་བཀྲ་ཤིས་ཤོག །ཅེས་སོགས་རྒྱས་བསྡུས་སྐབས་དང་སྦྱར་རོ། །འདིར་སྨྲས་པ། རྣམ་མང་རྣལ་འབྱོར་རྒྱུད་སྡེ་མཐའ་ཡས་ཀྱི། །སྙིང་པོ་ངན་སོང་སྦྱོང་བའི་ཏནྟྲ་ལས། །བཅུད་ཕྱུང་ཆོག་བསྒྲིགས་སྔོན་བྱུང་མཁས་རྣམས་ཀྱིས། །བཀའ་རྩོམ་མཛད་རྣམས་ལེགས་པར་བསྡུས་བྱས་ནས། །དོན་རྣམས་གསལ་བྱེད་ངག་གི་འདོད་འཇོ་འདི། །བློ་གསལ་འཇུག་བདེ་ལས་ཀྱི་སྒྲིབ་པ་རྣམས།

།ཀུན་ནས་སྦྱོང་ཕྱིར་ཆོག་བསྒྲིགས་འདིར་འབད་བྱས། །གཞན་གཞུང་ཀུན་ལ་མ་བརྟེན་པའི། །རང་བཟོས་བསྟན་བཅོས་འཆད་རྩོམ་པ། །བླུན་པོ་དད་གུས་སྐྱེད་ནུས་ཀྱང༌། །མཁས་པ་ཀུན་གྱིས་རྟོག་དཔྱོད་བྱེད། །རྒྱལ་བའི་གསུང་དང་དེ་མི་མཐུན༑ ༑དེ་ཕྱིར་དེ་འདྲ་སྤང་བྱར་འོས། །འདི་བྲིས་བསོད་ནམས་མཐུ་དང་བདེན་པའི་བྱིན་རླབས་ཐུགས་རྗེའི་ཆུས། །ཀུན་ནས་ངན་སོང་གསུམ་གྱི་སྡུག་བསྔལ་དུས་མེའི་ཚད་གདུང་རབ་ཞི་ནས། །འགྲོ་ཀུན་ས་ལམ་ཡོན་ཏན་རབ་རྫོགས་རྣམ་པར་སྣང་མཛད་གོ་འཕང་མྱུར་ཐོབ་ཅིང༌། །སངས་རྒྱས་བསྟན་པ་ཕྱོགས་མཐར་རྒྱས་ཏེ་སྙིང་པོའི་བསྟན་པའང་ཡུན་རིང་གནས་གྱུར་ཅིག །ཅེས་པ་འདིའང་རང་ཉིད་ཉམས་སུ་བླང་བའི་ཕྱིར་དང༌། སྤྲུལ་སྐུ་བསྟན་འཛིན་ཕུན་ཚོགས་ཀྱི་བཀས་བསྐུལ་བར་བརྟེན། འདི་ཉིད་ཀྱི་ཆོག་བསྒྲིགས་ཁུངས་ཐུབ་མང་རབ་ཅིག་ལ་བརྟེན་ནས། ཤཱཀྱའི་དགེ་སློང་དྷརྨ་ཀཱིརྟིས་ཀུན་དགའ་ལོ་ཧོར་ཟླ་བདུན་པའི་དུས་ཚེས་དགེ་བར་དཔལ་རི་བོ་ཆེ་སྟག་ལུང་རྡོ་རྗེ་གདན་གཉིས་པའི་སའི་ཆ་བདེ་འདབས་སྟེང་དུ་སྦྱར་བའོ།། །།མངྒ་ལཾ།། 

དེ་ནས་མེ་བསངས་སྦྱངས་ལ། ཧཱུྂ་ལས་ཞི་བའི་ཐབ་ཁུང་དཀར་པོ་ཟླུམ་པོ་ཁ་ཁྱེར་ལ་རྡོ་རྗེའི་ཕྲེང་བས་བསྐོར་བའི་ནང་དུ། ཛྭ་ལ་རཾ་ཞེས་ཡེ་ཤེས་ཀྱི་མེ་སྦར་བའི་དབུས་སུ༑ པཾ་ལས་པདྨ། རཾ་ལས་ཉི་མའི་སྟེང་དུ་ཧཱུྂ་ལས་རྡོ་རྗེ་ཧཱུྂ་གིས་མཚན་པ་ལས་རྡོ་རྗེ་མཁའ་འགྲོ་སྐུ་མདོག་ནག་པོ་ཞལ་གཅིག་ཕྱག་གཉིས་ཐུགས་ཀར་ཧཱུྂ་མཛད་ཀྱི་ཕྱག་རྒྱས་རྡོ་རྗེ་དང་དྲིལ་བུ་འཛིན་པ། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། ཞབས་གཡོན་བརྐྱངས་པ། ཞལ་གདངས་པར་གསལ་བའི་གནས་གསུམ་དུ་ཨོཾ་ཨཱ་ཧཱུྂ་གིས་མཚན་པ་ལས་འོད་འཕྲོས་ཡེ་ཤེས་པ་སྤྱན་དྲངས༑ ཛཿཧཱུྂ་བཾ་ཧོཿགཉིས་སུ་མེད་པར་གྱུར། ཨརྒྷཾ་ནས། ཤཔདའི་བར་གྱིས་མཆོད། མི་བསྐྱོད་རྡོ་རྗེ་ཡེ་ཤེས་ཆེ། །རྡོ་རྗེ་དབྱིངས་ཀྱི་མཁའ་ཆེན་མོ། །རྡོ་རྗེ་གསུང་མཆོག་དཀྱིལ་འཁོར་དུ། །རྡོ་རྗེ་མཁའ་འགྲོར་ཕྱག་འཚལ་བསྟོད། །ཅེས་པས་བསྟོད། དེ་ནས་ཚེ་འདས་ཀྱི་རྐང་པ་གཉིས་སུ་རླུང་གི་དཀྱིལ་འཁོར་གྱིས། ལྟེ་བའི་ཡེ་ཤེས་ཀྱི་མེ་སྦར། སྙིང་གར་སྡིག་པའི་ས་བོན་པཾ་ནག་པོ་དེ་ལ་ལུས་ངག་ཡིད་གསུམ་གྱི་སྡིག་སྒྲིབ་ཐམས་ཅད་འདུས་པར་བསམ། ལྟེ་བའི་ཡེ་ཤེས་ཀྱི་མེ་འབར་བའི་འོད་ཟེར་གྱིས་སྙིང་གའི་པཾ་དེད་ནས་སྣ་སྒོ་ནས་ཐོན་ཏེ་སྡིག་པ་རྭ་ཅན་གྱི་རྣམ་པར་གྱུར་ནས་ལག་པའི་མཐིལ་ལམ། སྣོད་དུ་ཏིལ་ནག་པོ་ལ་སྡིག་པའི་གཟུགས་བྱས་པར་ཐིམ་པར་བསམས་ཏེ། མཛུབ་མོ་དང་མཐེ་བོའི་དབུས་སུ་ཧཱུྂ་བསམས་ལ། དེས་བཅད་ནས་ཁྲོ་བོའི་ཞལ་དུ་ཕུལ་བར་བསམ་ཞིང༌། ཨོཾ་བཛྲ་ཌཱ་ཀ་ཁ་ཁ་ཁཱ་ཧི་ཁཱ་ཧི། སརྦ་པཱ་པཾ་ད་ཧ་ན་བྷསྨིཾ་ཀུ་རུ་སྭཱའ་ཧཱ། ཞེས་བཟླས་ཤིང་ཏིལ་བསྲེགས་པས་སྡིག་པ་དག་པར་བསམས་ལ། མཆོད་བསྟོད་བྱས་ཏེ་གཤེགས་སུ་གསོལ་ལོ།། །།