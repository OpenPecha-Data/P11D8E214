༄༅། །རྡོ་རྗེ་ཁྱུང་ཁྲ་དང་ནཱ་ག་རཀྵའི་སྒྲུབ་ཐབས་རྗེས་གནང་ཤིན་ཏུ་བསྡུས་པ་བཞུགས་སོ།།

བླ་མ་དང་ལྷག་པའི་ལྷ་ལ་ཕྱག་འཚལ་ལོ། །རྩོད་དུས་འདིར་ཀླུ་དང་ས་བདག་གི་འཚེ་བ་མང་ཞིང་སེམས་ཅན་བློ་དམན་རྣམས་ཀྱི་དོན་དུ། དུས་ཀྱི་འཁོར་ལོའི་རྒྱུད་ནས་གསུངས་པའི་རྡོ་རྗེ་ཁྱུང་ཁྲ་དང༌། རིག་པའི་རྒྱལ་པོ་ནཱ་ག་རཀྵ་སློབ་དཔོན་པདྨའི་ལུགས་དང་ཀུ་སཱ་ལིའི་ལུགས་དཔའ་བོ་རྐྱང་སྒྲུབ་གཉིས་སྒྲུབ་ཐབས་ཀྱི་ཡན་ལག་དང་རྗེས་གནང་དཀྱུས་གཅིག་གིས་སྒྲུབ་པའི་ཐབས་ཤིན་ཏུ་བསྡུས་པ་ནི། གནས་དབེན་པར་ལྷ་གང་སྒྲུབ་པའི་བྲིས་སྐུའི་མདུན་དུ་དཀར་གཏོར་དང་མཆོད་པ་བཤམས། སྒྲུབ་པ་པོ་ཤ་ཆང་སོགས་ཁ་ན་མ་ཐོ་བའི་བཟའ་བཏུང་སྤངས་ལ་སྟན་བདེ་བར་འདུག་སྟེ། སྔོན་འགྲོ་སྐྱབས་སེམས། གཞི་བདག་བགེགས་ལ་གཏོར་མ་བཏང༌། མཆོད་པ། ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་བྷྲཱུཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ། ཨོཾ་ཨཱཿཧཱུྂ་ཞུ་བ་ལས་བྱུང་བའི་མཆོད་ཡོན། ཞབས་བསིལ། མེ་ཏོག །བདུག་སྤོས༑ མར་མེ། དྲི་ཆབ། ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའ་གང་བར་གྱུར། ཨོཾ་བཛྲ་ཨརྒྷཾ་ཨཱཿཧཱུྂ། ནས། ཤཔདའི་བར་སྦྱར་ལ་བྱིན་གྱིས་བརླབས། དཀོན་མཆོག་གསུམ་ལ་བདག་སྐྱབས་མཆི། །ནས། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག་གི་བར་གསུམ་དང༌། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག །སོགས་ཚངས་གནས་བཞི་བསྒོམས། ཨོཾ་སྭ་བྷཱ་ཝས་སྦྱངས། སྟོང་པའི་ངང་ལས་རྡོ་རྗེའི་ས་གཞི་ར་བ་དྲ་བ་གུར་བླ་བྲེ་མདའི་དྲ་བ་ཕྱི་རོལ་དུ་ཡེ་ཤེས་ཀྱི་མེ་འབར་བའི་བསྲུང་བའི་འཁོར་ལོ་ཡངས་ཤིང་རྒྱ་ཆེ་བར་གྱུར། ཁྱུང་ཁྲ་བྱེད་ན། སྲུང་འཁོར་གྱི་དབུས་སུ་པཾ་ལས་པདྨ། ཨཿལས་ཟླ་བ། རྂ་ལས་ཉི་མའི་གདན་ལ། རང་སེམས་ཀྵིཾ་ཁ་དོག་ལྔ་ལྡན་གྱི་འོད་འབར་བ་ལས་འོད་འཕྲོས། དོན་གཉིས་བྱས་འདུས་ཡོངས་སུ་གྱུར་པ་ལས། རང་ཉིད་རྡོ་རྗེ་ཁྱུང་ཁྲ་དུས་ཀྱི་་འཁོར་ལོའི་ངོ་བོར་གྱུར་པ་འདབ་ཆགས་ཀྱི་རྒྱལ་པོ་ཆེན་པོ་རྐང་མཐིལ་ནས་དཔྱི་ཡི་བར་སའི་རང་བཞིན་སེར་པོ།

དཔྱི་ནས་ལྟེ་བའི་བར་ཆུའི་རང་བཞིན་དཀར་པོ། ལྟེ་བ་ནས་མགྲིན་པའི་བར་མེའི་རང་བཞིན་དམར་པོ། མགྲིན་པ་ནས་སྨིན་མའི་བར་ནམ་མཁའི་རང་བཞིན་ནག་པོ། སྨིན་མ་ནས་སྤྱི་བོའི་བར་རླུང་གི་རང་བཞིན་ལྗང་གུ། སྤྱན་གསུམ་སྨིན་མ་ཨག་ཚོམ་སྨ་ར་མེ་ལྟར་འབར་ཞིང༌༑ རྡོ་རྗེའི་མཆུ་སྡེར་ཅན། ཀླུ་རྒྱལ་བ་ལྗང་གུ་དང་རྣམ་རྒྱལ་སྔོན་པོས་དབུ་སྐྲ་བཅིངས་པ། སྟོབས་རྒྱུ་དང་པདྨ་ནག་པོས་སྙན་ཆ། ནོར་རྒྱས་དང་དུང་སྐྱོང་དམར་པོས་ཕྱག་གདུབ། འཇོག་པོ་དང་པདྨ་ཆེན་པོས་ཞབས་གདུབ། མཐའ་ཡས་དཀར་པོས་སྐ་རགས། རིགས་ལྡན་དཀར་པོས་མགུལ་རྒྱན་བྱས་པ། རྡོ་རྗེའི་རྭ་སྤྲག་ཏུ་ཀླུའི་རྒྱལ་པོའི་སྤྱི་བོ་ནས་ཕྲོགས་པའི་ནོར་བུས་སྤྲས་པ། རྡོ་རྗེའི་གཤོག་པ་གཉིས་ཀྱི་རྒྱབ་ནག་པོ། མདུན་དཀར་པོ། བར་དམར་པོ། ཐ་མ་ཡེ་ཤེས་ཀྱི་རང་བཞིན་སྔོན་པོ། ཕྲག་གོང་དང་རྒྱབ་ཏུ་སྤྲིན་ཁ་དོག་སྣ་ཚོགས་པ་འཁྲུགས་པ། ཕྱག་གཡས་པའི་སྡིགས་མཛུབ་ཀྱིས་ཀླུ་མ་རུངས་པ་ཚར་གཅོད་པ། གཡོན་ཐུགས་ཀར་སྐྱབས་སྦྱིན་གྱིས་ཀླུ་རྣམས་རྗེས་སུ་འཛིན་པ། དེ་གཉིས་ཀས་ཀླུ་གདུག་པ་ཅན་བཟུང་བའི་མགོ་བོ་ཞལ་དུ་བཅུག་པ། ཞབས་གཉིས་ཙོག་པུས་ཀླུ་དང་ས་བདག་མ་རུངས་པའི་སྟེང་དུ་བྲོ་རྡུང་ཞིང་སྐུ་ལས་འོད་ལྔ་འབར་ཞིང་འཕྲོ་བ། དེའི་ལྟེ་བར་ས་དཀྱིལ་ལ་ལཾ༑ སྙིང་ཁར་ཆུ་དཀྱིལ་ལ་ཨུ། མགྲིན་པར་མེ་དཀྱིལ་ལ་རཾ། དཔྲལ་བར་རླུང་དཀྱིལ་ལ་ཨེ། གཙུག་ཏོར་དུ་ནམ་མཁའི་དཀྱིལ་འཁོར་ལ་ཨུ་རྣམས་ཀྱིས་མཚན་པར་གྱུར་པར་བསམ། ཡང་ནཱ་ག་རཀྵ་བྱེད་ན། སྲུང་འཁོར་གྱི་དབུས་སུ་ཀླུ་དང་ས་བདག་གིས་གང་བའི་རྒྱ་མཚོ་ཆེན་པོ་གཏིང་མཐའ་མེད་པའི་དབུས་སུ་ཕེ་ཤ་ན་ག་དུ་བྷྲཱུཾ་ཞེས་པའི་སྤྲུལ་པའི་གཞལ་ཡས་ཁང་ཆེན་པོའི་དབུས་སུ་ཀླུ་འབུམ་གཉན་ཁྲི་ས་བདག་སྟོང་བསྣོལ་བའི་སྟེང་དུ། རང་རིག་ཕེ་ལས་འོད་འཕྲོས་དོན་གཉིས་བྱས་འདུས་ཡོངས་སུ་གྱུར་པ་ལས། རང་ཉིད་རིག་པའི་རྒྱལ་པོ་ནཱ་ག་རཀྵ་དཔའ་བོ་རྐྱང་པ།

སྐུ་མདོག་རྡོ་སྟང་ཟིལ་ལྟར་གནག་པ། རྩ་ཞལ་སྲིན་པོ་ཁྲོས་པ་ལྟ་བུ་སྤྱན་གསུམ་སྨིན་མ་དང་ཨག་ཚོམ་འབར་ཞིང་མཆེ་བ་གཙིགས་པ། སྦྲུལ་མགོ་དགུ་དང་ལྡན་པའི་སྦྲུལ་མགོ་དབུས་མར་རིན་པོ་ཆེའི་པྲོག་ཞུ་གསོལ་བ། ཕྱག་གཡས་པ་བརྒྱད་ཀྱིས་གྲི་གུག །གཡོན་པ་བརྒྱད་སྦྲུལ་ཞགས་ཐོགས་པ། ཀླུ་རྒྱལ་རིགས་ཀྱི་མགུལ་ཆུ། རྗེ་རིགས་ཀྱི་དཔུང་རྒྱན། བྲམ་ཟེའི་རིགས་ཀྱི་ཕྱག་གདུབ། དམངས་རིགས་ཀྱི་སྐ་རགས། གདོལ་བ་གདན་དུ་བཏིང་བ། སྐུ་སྨད་སྦྲུལ་མཇུག་རྒྱ་མཚོར་འཁྱིལ་བ། བཱ་སུ་རིགས་དྲུག་ཟས་སུ་ཟ་ཞིང་དབུ་གཟེངས་བསྟོད་དེ་བར་སྣང་ལ་འཕྱོ་བ། ཞལ་ནས་ཨི་ཤའི་སྒྲ་སྒྲོག་པ། སྐུ་ལ་ཡེ་ཤེས་ལྔའི་མེ་འབར་བར་བསྒོམ་མོ། །དེ་གཉིས་གང་བྱེད་ཀྱང་ཐུན་མོང་དུ། དེ་ལྟར་གསལ་བའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྂ་སྔོན་པོ་རྣམས་གསལ་བ་ལས་འོད་འཕྲོས་པས་ཡེ་ཤེས་པ་དབང་གི་ལྷ་རྣམས་སྤྱན་དྲངས། ཨོཾ་བཛྲ་ཨརྒྷཾ་པྲ་ཏཱིཙྪ་ཧཱུྂ། ནས། ཤཔདའི་བར་གྱིས་མཆོད། ཛཿཧཱུྂ་བཾ་ཧོཿ ཡེ་ཤེས་པ་དང་དམ་ཚིག་པ་གཉིས་སུ་མེད་པར་གྱུར། དབང་གི་ལྷར། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ། ཞེས་གསོལ་བ་བཏབ་པས་དབང་གི་ལྷ་བདུད་རྩིས་བུམ་པ་གང་བ་བསྣམས་ནས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། ཞེས་བུམ་ཆུས་དབང་བསྐུར། སྐུ་གང་དྲི་མ་དག་ཆུ་ལྷག་མ་ཡར་ལུད་པ་ལས་རྒྱལ་བ་རིགས་ལྔས་དབུ་བརྒྱན། དབང་གི་ལྷ་རྣམས་ཀྱང་རང་ཉིད་ལ་ཐིམ་པར་གྱུར་པར་བསམ། ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏཱིཙྪ་སྭཱ་ཧཱ། ཤཔདའི་བར་གྱིས་མཆོད། བསྟོད་པ་ནི་ཁྱུང་ཁྲ་ལ། གང་གི་སྔགས་དང་ཕྱག་རྒྱ་བཀའ་སྩལ་གྱིས། །ཀླུ་རྒྱལ་འཁོར་བཅས་བྲན་དུ་བསྐོལ་མཛད་ཅིང༌། །རིགས་ལྔའི་རང་བཞིན་ཁ་དོག་ལྔ་ལྡན་པ། །འདབ་ཆགས་མགོན་པོ་ཁྱོད་ལ་ཕྱག་འཚལ་བསྟོད། །ཅེས་དང༌། ནཱ་ག་རཀྵ་ལ། འཇིག་རྟེན་འདས་དང་མ་འདས་མཚམས་ཤེད་ན། །རྒྱལ་མཚོ་ཆེན་པོའི་ཀློང་ཡངས་དྭངས་པའི་ནང༌། །བསྐལ་པ་སྦྲུལ་ནག་འཁྱིལ་བའི་ཀློང་ཡངས་ནས། །རིག་པའི་རྒྱལ་པོ་འཆི་བདག་མགོ་དགུ་པ། །བདུད་ཀྱི་བདུད་དེ་འཆི་བདག་ཀླུ་ཡི་བདུད། །འཇམ་དཔལ་ཐུགས་སྤྲུལ་ཁྱོད་ལ་ཕྱག་འཚལ་བསྟོད། །ཅེས་བསྟོད།

བཟླས་པ་ནི་ཁྱུང་ཁྲ་ལ། རང་གི་ཐུགས་ཀར་ཉི་མའི་དཀྱིལ་འཁོར་གྱི་དབུས་སུ་ཀྵིཾ་འོད་ལྔ་འབར་བའི་མཐར་སྔགས་ཀྱིས་བསྐོར་བ་ལས་འོད་འཕྲོས། འཕགས་པ་མཆོད། སེམས་ཅན་ཀླུ་དང་ས་བདག་གི་གནོད་པ་ཞི་བར་བྱས། ཀླུ་གཉན་ས་བདག་ཐམས་ཅད་ཀྱི་སྡུག་བསྔལ་ཞི་ནས་བདེ་ལ་བཀོད། ཕྱོགས་བཅུའི་རྒྱལ་བ་སྲས་དང་བཅས་པའི་བྱིན་རླབས་བསྡུས་ནས་རང་ལ་ཐིམ་ཞིང༌། ཉི་དཀྱིལ་ས་བོན་གཉིས་མི་འགུལ་བར་སྔགས་ཕྲེང་དྲག་ལ་མྱུར་བར་གཡས་སུ་འཁོར་བར་བསམ་པའི་ངང་ནས། ཨོཾ་པཀྵིཾ་སྭཱ་ཧཱ། ཞེས་འབུམ་ཕྲག་ལྔ། རྟགས་ནི་རྨི་ལམ་དུ་ཉི་ཟླ་ཤར་བ་དང༌། མེ་ཏོག་འཐུ་བ། རྒྱ་མཚོར་རྐང་ལག་རྐྱོང་བ། སྦལ་སྦྲུལ་ལྕོང་མོ་ཟོས་པ་སོགས་རྨིང༌། དངོས་སུ་ས་གཡོ་བ་དང༌། ཁང་པར་ཚག་སྒྲ་དང༌། ལུས་ལ་མེ་འབར་བ་སོགས་འབྱུང༌། སྔགས་གྲངས་ཐེམས་ཀྱང་རྟགས་མེད་ན། སྔགས་བྱེ་བ་གཅིག་བཟླས་པས་ནི་ས་བདག་ཀླུ་གཉན་ཐམས་ཅད་བྲན་བཞིན་བཀོལ་བ་དང༌། མཁའ་ལྡིང་གི་ཕྱག་རྒྱ་བྱས་པ་ཙམ་དང༌། སྔགས་བཟླས་པ་ཙམ་གྱིས་ས་བདག་ཀླུ་གཉན་འབྱུང་པོ་ཐམས་ཅད་ཚར་གཅོད་ནུས་པ་ངེས་པར་འབྱུང་ངོ༌། །ནཱ་ག་རཀྵའི་བཟླས་པ་ནི། རང་གི་ཐུགས་ཀར་ཡེ་ཤེས་སེམས་དཔའི་སྦྲུལ་ནག་པོ་ནས་ཙམ་ཞིག་འཁྱིལ་བའི་སྙིང་ཁར་ཉི་མ་ཡུངས་འབྲུ་ཕྱེད་བཤགས་ཙམ་གྱི་དབུས་སུ་ཕེ་སྔོ་ནག་སྤུས་བྲིས་པ་ཙམ་གྱི་མཐར་ཡི་གེ་བཞི་པ་ལས་འོད་འཕྲོས། ས་བདག་ཀླུའི་དུག་ལ་ཕོག་པས་ཐམས་ཅད་རང་ཞིར་གྱུར། འོད་དེས་གནོད་བྱེད་ལ་རེག་པས་གནོད་བྱེད་དེ་སྡུག་བསྔལ་ཐམས་ཅད་ཞི་ནས་འོད་ལྔ་རང་སང་ལ་སོང་བར་བསམ་པའི་ངང་ནས། ཨོཾ་ཕེ་ལཾ་ཧཱུྂ། ཞེས་པ་འབུམ་ཕྲག་བཞི་བཟླའོ། །རྟགས་ནི་ཀླུའི་རིགས་ཀྱི་སྲོག་ཆགས་བསད་པ་དང་ཟོས་པ། ལུས་ཀྱི་སྒོ་ནས་སྦལ་སྦྲུལ་ལམ་སྲོག་ཆགས་ཐོན་པ་སོགས་དང༌། རྒྱུད་ལས། སྟོང་ཉིད་སེམས་གསལ་ཏིང་འཛིན་རྟགས། །ཤེས་པ་རྔམ་ལ་དབང་པོ་གསལ། །བདེ་བའི་ཡེ་ཤེས་རྒྱུད་ལ་འཆར༑ ༑ཡེ་ཤེས་འཁོར་ལོ་དེ་ཉིད་དོ། །རྟགས་ནི་ཕྱག་རྒྱ་གསལ་བ་སྟེ། །ན་ཀྲ་མགུལ་འཕྲིག་རྐང་ཁོལ་དང༌། །ཤུ་ཐོར་ཤ་རོ་བྱུང་བ་ན། །ལུས་ལ་གསང་བ་རྒྱས་ཐེབས་པས། །དུས་གསུམ་རྒྱུན་གྱི་ཁ་ཆིང་ཡིན། །ཞེས་གསུངས་སོ། །སྔགས་འབུམ་ཕྲག་ལྔ་ལ་རྟགས་མ་བྱུང་ན་བྱེ་བ་གཅིག་བཟླ།

དེ་ལ་རྟགས་མ་བྱུང་ན་སྔགས་རིང་བ་ནི། ཨོཾ་ནག་པོ་ཏི་པ་ར་ཙ་ཡ་ནཱ་ག་རཀྵ་ཨོཾ་ཕེ་ལཾ་ཧཱུྂ། ཞེས་ཡི་གེ་བཅུ་གཉིས་པ་ལ་འབུམ་ཕྲག་གཅིག་བཟླའོ། །འོན་ཀྱང་རྟགས་ཡི་གེ་བཞི་པ་ཉིད་གསལ། མཐར་རྫོགས་རིམ་ནི། ལྷ་གཉིས་གང་ཡིན་ཡང༌། རང་གི་ཐུགས་ཀ་ནས་འོད་འཕྲོས་བརྟན་གཡོ་སྣོད་བཅུད་ལ་ཕོག་པས་འོད་དུ་ཞུ་བ་རང་ཉིད་ལ་ཐིམ་ཞིང༌། རང་གི་ལུས་སྟོད་སྨད་ནས་འོད་དུ་ཞུ་བ་ཐུགས་ཀའི་ས་བོན་ལ་ཐིམ། ས་བོན་འོད་འབར་བས་སྟོང་གསུམ་འོད་དུ་འབར་བར་གྱུར་པར་སེམས་གཏད། མཐར་དམིགས་མེད་ཀྱིས་རྒྱས་གདབ། སླར་སྐད་ཅིག་གིས་ལྷ་གང་ཡིན་དེ་ཉིད་ལམ་གྱིས་ལྡང་བར་བྱའོ། །ཁྱུང་ཁྲ་དང་ནཱ་ག་རཀྵ་གཉིས་གང་ཡིན་ཡང་ཐུན་མཚམས་སུ་གཏོར་མ་འབུལ་བ་ནི། གཏོར་མ་ཆུས་སྦྱངས། ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་བྷྲཱུཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ཨོཾ་ཨཱཿཧཱུྂ་ཞུ་བ་ལས་བྱུང་བའི་གཏོར་མ་བདུད་རྩིའི་རྒྱ་མཚོ་ཁ་དོག་དྲི་རོ་རེག་བྱ་ཕུན་སུམ་ཚོགས་པ་ནམ་མཁའི་མཐའ་དང་མཉམ་པས་གྱུར་པར་དམིགས་ལ། ཨོཾ་ཨཱཿཧཱུྂ་ཧ་ཧོཿཧྲཱིཿ ལན་གསུམ་བརྗོད། རང་གི་ཐུགས་ཀའི་ས་བོན་གྱི་འོད་ཀྱིས་གཏོར་མགྲོན་རྡོ་རྗེ་ཁྱུང་ཁྲའམ། རིག་པའི་རྒྱལ་པོ་ནཱ་ག་རཀྵ་ལ་སངས་རྒྱས་དང་བྱང་སེམས་ཚོགས་ཀྱིས་བསྐོར་བ་མདུན་གྱི་ནམ་མཁར་བཛྲ་ས་མཱ་ཛཿ པདྨ་ཀ་མ་ལཱ་ཡེ་སྟྭཾ། ཨ་ཏི་པཱུ་ཧོཿ པྲ་ཏཱིཙྪ་ཧོཿ ཞེས་དང༌། ལྷ་རྣམས་ཀྱི་ལྗགས་འོད་ཀྱིས་རྡོ་རྗེ་སྦུ་གུས་གཏོར་མ་དྲངས་ཏེ་གསོལ་བས་མཉེས་ཤིང་ཚིམ་པར་བསམ་ལ། ཨོཾ་པཀྵིཾ་བཛྲ་བི་ཤྭ་ག་རུ་ཌ། ཞེས་དང༌། ནཱ་ག་རཀྵ་ལ། ཨོཾ་ནག་པོ་ཏི་པ་ར་ཙ་ཡ་ནཱ་ག་རཀྵ། ཞེས་དང༌། དེ་གཉིས་གང་བྱེད་ཀྱི་སྔགས་ཤམ་དུ། ས་པ་རི་ཝཱ་ར་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། ཉེར་གཅིག་དང༌། མཆོད་སྦྱིན་གཏོར་མ་འདི་བཞེས་ལ། །ཞེས་པ་ནས། ཡིད་ལ་འདོད་པ་ཀུན་འགྲུབ་མཛོད། །བར་གྱིས་འདོད་དོན་གསོལ། སྔར་ལྟར་མཆོད་ཅིང་བསྟོད་ནས་ཡིག་བརྒྱ་ལན་གསུམ་གྱིས་ནོངས་བཤགས་ལ།

བཛྲ་མུཿ གཏོར་མགྲོན་གྱི་ཡེ་ཤེས་པ་རྣམས་རང་གནས་སུ་གཤེགས། དམ་ཚིག་པ་རང་ཉིད་ལ་ཐིམ་པར་གྱུར་པར་བསམ་ལ་རྒྱུན་སྤྱོད་ལ་འཇུག །ཐུན་མཚམས་སུ་ཀླུ་གཏོར་ཡང་བཏང་ངོ༌། །དེ་ནི་སྒྲུབ་ཐབས་སོ།། །། ༈ །སློབ་མ་རྗེས་སུ་འཛིན་ན། མེ་ཏོག་གི་ཚོམ་བུའི་དབུས་སུ། བུམ་པ་ཆུ་དང་བུམ་རྫས་ཉེར་ལྔས་བཀང་བའི་ཁ་རྒྱན་གྱི་ཁྲོད་དུ་བྲིས་སྐུ་གཞུག །གཟུང་ཐག་བཏགས། ཐོད་པ་མཚན་ལྡན་ཆང་གིས་བཀང་བ་ལ་རྡོ་རྗེ་རྩེ་ལྔ་པ་ལུང་ཐང་གི་བགྲང་ཕྲེང་སོགས་འདུ་བྱ། མཆོད་གཏོར་དང་མཆོད་པ་བཤམས། བདག་བསྐྱེད་གོང་ལྟར་གྲུབ་རྗེས། བུམ་དབང་དང༌། མཎྜལ་ཚོམ་བུ་ཡང་བདག་བསྐྱེད་ལྟར་གདོན་པ་སྤོས་ལ་བསྐྱེད། སྔགས་ཅི་འགྲུབ་བཟླ། གཏོར་མ་གོང་ལྟར་འབུལ། བུམ་པ་བཞུགས། བདག་འཇུག་བླངས། སློབ་མ་འཁྱིལ་པ་བཟླས་པའི་ཆུས་ཁྲུས་བྱ། གྲལ་དུ་བཀོད། བགེགས་བསྐྲད། མཎྜལ་འབུལ། ཀླུ་ནད་ཀྱི་དོགས་པ་ཡོད་ན་དབང་གི་དོན་དུ་ཀླུ་གཏོར་ཚར་གཅིག་སློབ་དཔོན་དང་སློབ་མས་ལྷན་དུ་བཏང༌། དོགས་པ་མེད་ན་མི་དགོས་སོ། །ཀུན་མཁྱེན་ཡེ་ཤེས་ཚར་གསུམ་གྱིས་གསོལ་བ་བཏབ། དཀོན་མཆོག་གསུམ་ལ་བདག་སྐྱབས་མཆི། །སོགས་རྒྱུན་བཤགས་གསུམ་བྱ། རྡོ་རྗེ་མགོར་བཞག །དམ་ཆུ་ཁར་སྦྱིན་ཞིང༌། འདི་ནི་ཁྱོད་ཀྱི་དམྱལ་བའི་ཆུ། །དམ་ཚིག་བསྲུང་ན་དངོས་གྲུབ་འབྱུང༌། །དམ་ལས་འགལ་ན་སྲེག་པར་བྱེད། །རྡོ་རྗེའི་དམ་ལས་མ་འདའ་ཞིག །པཉྩ་ཨ་མྲྀ་ཏ་ཨུ་ད་ཀ་ཋ་ཋ་ཋ། ཞེས་སྦྱིན། སློབ་མའི་སྙིང་ཁར་ཀུན་རྫོབ་བྱང་སེམས་ཀྱི་ངོ་བོ་ཟླ་བ་ཉ་གང་བའི་དབུས་སུ་དོན་དམ་བྱང་སེམས་ཀྱི་ངོ་བོ་རྡོ་རྗེ་རྩེ་ལྔ་པ་གཅིག་གསལ་བཏབ་པས། སློབ་མས། ཨོཾ་སརྦ་ཡོ་ག་ཙིཏྟ་ཨུཏྤཱ་ད་ཡཱ་མི། ཞེས་སེམས་བསྐྱེད། དེ་ཉིད་བརྟན་ཕྱིར་བླ་མས་སློབ་མའི་སྙིང་ཁར་རྡོ་རྗེ་མེ་ཏོག་དང་བཅས་པ་བཞག་ལ། ཨོཾ་སུ་ར་ཏེ་ས་མ་ཡ་སྟྭཾ་ཧོཿ སིདྡྷི་བཛྲ་ཡ་ཐཱ་སུ་ཁཾ། ཞེས་བརྗོད་ལ། ལྷ་གང་ཡིན་གྱི་མངོན་རྟོགས་བསྒོམ་དུ་བཅུག་ལ།

ཡེ་ཤེས་པ་དབབ། རྡོ་རྗེ་རྒྱ་གྲམ་སྤྱི་བོར་བཞག་ལ། ཏིཥྛ་བཛྲ་གྱིས་བརྟན་པར་བྱ། དངོས་གཞི་དབང་གི་དོན་དུ་གསོལ་བ་གདབ་པ་ནི། སློབ་མས། བཅོམ་ལྡན་རྡོ་རྗེ་ཁྱུང་ཁྲ་ནི། །ཞེས་སམ། བཅོམ་ལྡན་རིག་པའི་རྒྱལ་པོ་ནི། །ཞེས་དང༌། ཐུན་མོང་དུ། སྐུ་གསུང་ཐུགས་མཆོག་འོད་ཟེར་ཅན། །གདུག་པ་མ་རུངས་འདུལ་བའི་ཕྱིར། །སྐུ་གསུང་ཐུགས་དབང་སྩལ་དུ་གསོལ། །གསུམ་གྱིས་གསོལ་བ་བཏབ། བྲིས་སྐུ་སློབ་མའི་མགོར་བཞག་ལ། ཧཱུྂ་༌། ལུས་ལ་རྡོ་རྗེའི་སྐུ་དབང་སྦྱིན། །བུ་ཁྱོད་ལུས་སྒྲིབ་ཀུན་དག་ཅིང༌། །ནད་གདོན་བགེགས་ལས་རབ་གྲོལ་ནས། །རྡོ་རྗེའི་སྐུ་མཆོག་ཐོབ་པར་ཤོག །ལྷ་སྔགས་མཐར། ཀཱ་ཡ་ཨ་བྷི་ཥིཉྩ་ཨོཾ། བཏགས་པས་བསྐུར། བརྟན་ཕྱིར་བུམ་པའི་ཆུ་དབང་ཁོ་བོས་བྱས་པའི་སྒྲུབ་ཐབས་ནོར་བུ་ཕྲེང་བའི་རྗེས་གནང་གི་ཆུ་དབང་ལྟར་བསྐུར། རིགས་ལྔས་རྒྱས་བཏབ། དེས་སྐུའི་དབང་ཐོབ། ལུས་ཀྱི་སྒྲིབ་པ་དག །བསྐྱེད་རིམ་བསྒོམ་པ་ལ་དབང༌། སྤྲུལ་སྐུ་ཐོབ་པའི་ས་བོན་དང་བག་ཆགས་རྒྱུད་ལ་བཞག་པར་བསམ༑ ཐོད་པའི་བདུད་རྩི་མགྲིན་པར་བཞག །ཧཱུྂ་༌། ངག་ལ་རྡོ་རྗེའི་གསུང་དབང་སྦྱིན། །བུ་ཁྱོད་ངག་སྒྲིབ་ཀུན་དག་ཅིང༌། །ནད་གདོན་བགེགས་ལས་རབ་གྲོལ་ནས། །རྡོ་རྗེའི་གསུང་མཆོག་ཐོབ་པར་ཤོག །ལྷ་སྔགས་མཐར། ཝཱ་ཀ་ཨ་བྷི་ཥིཉྩ་ཨཱཿ བརྟན་ཕྱིར་ཕྲེང་བ་གཏད་ལ། སློབ་དཔོན་ལྷར་གསལ་བའི་ཐུགས་ཀ་ནས་སྔགས་ཕྲེང་ལས་སྔགས་ཕྲེང་གཉིས་པ་སྤྲོས། ཞལ་ནས་ཐོན། སློབ་མ་ལྷར་གསལ་བའི་རྣ་བ་གཉིས་ནས་བརྒྱུད་སྙིང་ཁར་འཁོར་བར་བསམ་ཞིང༌། སྔགས་ཀྱི་རྗེས་ཟློས་ལན་གསུམ་བྱ། དེས་གསུང་གི་དབང་ཐོབ། ངག་སྒྲིབ་དག །སྔགས་བཟླ་བ་ལ་དབང༌༑ ལོངས་སྐུ་ཐོབ་པའི་ས་བོན་དང་བག་ཆགས་རྒྱུད་ལ་བཞག །རྡོ་རྗེ་རྩེ་ལྔ་སྙིང་ཁར་གཏད་ལ། ཧཱུྂ་༌། སེམས་ལ་རྡོ་རྗེའི་ཐུགས་དབང་སྦྱིན། །བུ་ཁྱོད་ཡིད་སྒྲིབ་ཀུན་དག་ཅིང༌། །ནད་གདོན་བགེགས་ལས་རབ་གྲོལ་ནས། །རྡོ་རྗེའི་ཐུགས་མཆོག་ཐོབ་པར་ཤོག

།སྔགས་མཐར། ཙིཏྟ་ཨ་བྷི་ཥིཉྩ་ཧཱུྂ། བརྟན་ཕྱིར་མེ་ཏོག་འཐོར་ཞིང༌། བཅོམ་ལྡན་འདི་ལ་སྩལ་ལགས་ཀྱི། །འདི་ལ་འགོ་བར་མཛད་དུ་གསོལ། །སྔགས་ཀྱི་དངོས་གྲུབ་སྩལ་དུ་གསོལ། །ཕྲིན་ལས་རྫོགས་པར་མཛད་དུ་གསོལ། །ཞེས་བརྗོད། དེས་ཐུགས་ཀྱི་དབང་ཐོབ། ཡིད་སྒྲིབ་དག །རྫོགས་རིམ་བསྒོམ་པ་ལ་དབང༌༑ ༑ཆོས་སྐུ་ཐོབ་པའི་ས་བོན་དང་བག་ཆགས་རྒྱུད་ལ་བཞག །མཐའ་བརྟེན་ནི། རྡོར་དྲིལ་སློབ་མའི་མགོར་བཞག་ལ། ཧཱུྂ་༌། ང་ནི་རྡོ་རྗེ་ཁྱུང་ཁྲ་སྟེ། །ཞེས་སམ། ང་ནི་རིག་པའི་རྒྱལ་པོ་སྟེ། ། དེ་རིང་རྡོ་རྗེའི་སློབ་མ་ལ། །རྡོ་རྗེ་བདག་པོའི་དབང་སྦྱིན་གྱི། །ལྷ་བསྒོམ་སྔགས་བཟླ་ཆོས་ཉིད་བསམ། །ཕྲིན་ལས་སྣ་ཚོགས་བསྒྲུབ་པ་དང༌། །སེམས་ཅན་དོན་རྣམས་བསྒྲུབ་པར་བགྱི།་་༌། སྔགས་མཐར། སརྦ་སིདྡྷི་ཕ་ལ་ཨ་བྷི་སོགས་བཏགས་པས་སྦྱིན། མེ་ཏོག་འཐོར་ཞིང༌། ཧོཿ བཅོམ་ལྡན་རྡོ་རྗེ་ཁྱུང་ཁྲ་ཡི། །ཞེས་སམ། རིག་པའི་རྒྱལ་པོ་ཡི། ་༌།སྐུ་གསུང་ཐུགས་ཡོན་ཕྲིན་ལས་ཀྱི། །བདེན་པ་མཆོག་གི་བཀྲ་ཤིས་གང༌། །དེས་ཁྱོད་དེང་ནས་དགེ་གྱུར་ཅིག །ཅེས་སྦྱར། ཡེ་དྷརྨ་བརྗོད། དེས་རྡོ་རྗེའི་བདག་པོར་དབང་བསྐུར་ཐོབ་པས། དེང་ནས་བཟུང་སྟེ་ལྷ་ཆེན་པོ་སྒོམ་སྒྲུབ་སྔགས་བཟླ། མཆོད་ཅིང་དབང་བསྐུར་སོགས་ཕྲིན་ལས་སྒྲུབ་པའི་རིམ་པ་ཐམས་ཅད་ལ་དབང་བར་བྱས་པ་ཡིན་ནོ། །ཞེས་དང༌། གཙོ་བོས་ཇི་ལྟར་བཀའ་སྩལ་པ། །སོགས་དམ་ཚིག་བསྡུས་ཏེ་ཁས་བླངས༑ གཏང་རག་གི་མཎྜལ་ཕུལ། བུམ་མདུན་གྱི་ལྷ་ལ་མཆོད་བསྟོད། བཟོད་གསོལ། གཤེགས་བསྡུ། བསྔོ་སྨོན། ཤིས་བརྗོད་བྱ་ཞིང་ལས་ཀྱི་རྗེས་མི་མངོན་པར་བྱའོ། །སྨྲས་པ། ཚད་པའི་ནད་ལ་ག་པུར་བཞིན། །ས་ཀླུ་གཉེན་པོ་འདི་ཁོ་ན། །རྩོད་དུས་འགྲོ་རྣམས་བྱ་བྱེད་ཚོགས། །མང་བས་ས་ཀླུས་གཙེས་མཐོང་བས། །དེ་ཡི་གཉེན་པོར་འདི་བྱས་པས། །ལྷག་པའི་བྱང་ཆུབ་རྒྱུ་རུ་བསྔོ། །ཞེས་པའང་ས་བདག་ཀླུ་གཉན་གྱིས་གཙེས་པའི་གཉེན་པོ་སེམས་ཅན་བློ་དམན་དག་གིས་བསྙེན་སྒྲུབ་རྒྱ་ཆེ་བར་འཇུག་པ་མི་སྤོབ་པའི་ཕྱིར།

དེ་རྣམས་ལ་ཕན་པའི་བརྩེ་སེམས་རྣམ་པར་དཀར་བས་མཚམས་སྦྱར་ཏེ། འབྲི་གུང་པ་ཆོས་ཀྱི་གྲགས་པས་ས་སྟག་ནག་པ་ཅན་གྱི་ཕྱོགས་ཕྱི་མའི་དགའ་བ་གཉིས་པར་འབྲི་ཆོས་ཕྱུག་ཀླུང་གི་ཕོ་བྲང་ལྕང་ལོ་ཅན་རྡོ་རྗེ་ཐེག་པའི་གན་མཛོད་དུ་བྲིས་པའོ།། །། ༈ །ཁྱུང་ཁྲའི་བརྒྱུད་པ་ནི། རྡོ་རྗེ་འཆང༌། ཡེ་ཤེས་མཁའ་འགྲོ་མ། ནཱ་རོ་པ། ཕམ་མཐིང་པ། མལ་ལོ་ཙཱ་བ། ས་ཆེན། རིན་ཆེན་འོད། གྲགས་རྒྱལ། ཀུན་རྒྱལ། འཕགས་པ། ཞང་ཀུན་དཔལ། ནམ་བྲག །བསོད་རྒྱན། གཟུང་དཔལ། ཨཱ་ནནྟ་པ། ས་བཟང༌། བསམ་བརྩེ་བ། ཆོས་འཕེལ་བ། ནམ་བསོད་པ། དཔལ་འབྱོར། ཆོས་དབང་རིན་ཆེད། བླ་མ་དཱའ་ན་སམྤཱནྣ། ༈ །ནཱ་ག་རཀྵའི་བརྒྱུད་པ་ནི། ཐུབ་དབང༌། ཤཱ་རིའི་བུ། ཀླུ་སྒྲུབ། ཧཱུྂ་ཀ་ར། སློབ་དཔོན་པདྨ། ཁྲི་སྲོང་ལྡེའུ་བཙན། རྒྱ་ཞང་ཁྲོམ། གུ་རུ་ཆོས་དབང༌། སྲས་པད་དབང༌། དབུས་པ་གྲགས་འབུམ། གྲུབ་ཆེན་དཔལ་སེང༌། འཇམ་དབྱངས་བརྩོན་མགོན། གྲུབ་ཆེན་རིན་རྡོར། གྲུབ་ཆེན་རིན་གྲུབ། རྗེ་བཀྲ་ཤིས་བཟང༌། སྤྲུལ་སྐུ་པད་དབང༌། རིག་འཛིན་བདུད་འཇོམས་རྡོ་རྗེ། རྒྱལ་དབང་གནམ་ལྕགས་མེ་འབར། མཚུངས་མེད་ཆོས་རྒྱལ་ཕུན་ཚོགས། དེས་བདག་རིག་འཛིན་ཆོས་ཀྱི་གྲགས་པ་ལའོ།། །།སརྦ་མངྒལཾ།། 