༄༅། །བརྟན་བཞུགས་ཀྱི་རིམ་པ་རྣམས་བཞུགས་སོ།།

བླ་མ་ཡི་དམ་མཁའ་འགྲོའི་མཐུ་རྩལ་བཅས། །སངས་རྒྱས་བསྟན་པ་འཛིན་སྤེལ་བྱེད་པ་ཡི། །སངས་རྒྱས་རིན་ཆེན་ཡར་གྱི་ངོ་བཞིན་དུ། །སྐུ་ཚེ་བརྟན་ཅིང་ཕྲིན་ལས་རྒྱས་གྱུར་ཅིག །བདག་དང་མཁའ་མཉམ་འགྲོ་བ་མ་ལུས་པའི། །འགྲོ་དོན་མཛད་ཕྱིར་ཞབས་པད་བརྟན་པ་དང༌༑ ༑ཉིད་ཀྱི་སྐུ་ཚེ་སྲིད་མཐར་བརྟན་གྱུར་ཅིག །ཁྱེད་ཀྱི་སྐུ་ཚེ་ཞིང་ཁམས་གདུལ་བྱ་རྣམས། །བདག་སོགས་འགྲོ་བའི་དོན་དུ་སྐུར་སྤྲུལ་པ། །གང་གི་ཞབས་པད་སངས་རྒྱས་རིན་ཆེན་ཉིད། །བསྐལ་པའི་བར་དུ་འགྲོ་དོན་མཛད་ཕྱིར་བཞུགས། །འགྲོ་བ་མ་ལུས་སངས་རྒྱས་ཐོབ་པར་ཤོག །ཅེས་གདིང་པ་བླ་མའི་དབུས་ཡང་རིའི་དགེ་འདུན་མང་བ་ཞིག་གི་ངོར། འབྲུག་ལོ་ཟླ་བ་དྲུག་པའི་ཡར་ཚེས་བཅུ་གཅིག་གི་ཉིན་གཟའ་སྐར་འཛོམས་པ་དང་བསྟུན་ཏེ་ཕུལ།། །། ༈ །མཁན་ཆེན་རྣམ་འཇོམས་ཕུན་ཚོགས་ཀྱི་བརྟན་བཞུགས། ཆོས་སྐུ་ཀུན་བཟང་ལོངས་སྐུ་ཐུགས་རྗེ་ཅན། །སྤྲུལ་སྐུ་པད་འབྱུང་བསླུ་མེད་དཀོན་མཆོག་གསུམ། །མཁའ་འགྲོ་ཆོས་སྐྱོང་རྣམས་ཀྱི་མཐུ་སྟོབས་ཀྱིས། །རྣམ་འཇོམས་ཕུན་ཚོགས་སྐུ་ཚེ་བརྟན་གྱུར་ཅིག །སྲིད་ཞིའི་དཔལ་གྱུར་འགྲོ་བའི་མགོན་ཁྱོད་ནི། །སངས་རྒྱས་བསྟན་པ་འཛིན་སྤེལ་བྱེད་པ་དང༌། །ཁམས་གསུམ་སེམས་ཅན་བདེ་ལ་འགོད་མཛད་ཕྱིར། །བསྐལ་པའི་བར་དུ་ཞབས་པད་བརྟན་པར་བཞུགས༑ །འཆི་བདག་ལ་སོགས་བདུད་བཞི་འཇོམས་པ་དང༌། །ཐུགས་རྗེས་བདག་སོགས་འགྲོ་ལ་བརྩེར་དགོངས་ནས། །ཁྱོད་ཉིད་སྲིད་མཐའི་བར་དུ་བཞུགས་སུ་གསོལ། །སྐུ་གསུང་ཐུགས་དང་ཡོན་ཏན་ཕྲིན་ལས་མགོན། །ནག་པོ་ཆེན་པོ་འཁོར་དང་བཅས་རྣམས་ཀྱིས། །བི་ད་ལ་སོགས་བསྟན་འཛིན་སྐྱེས་བུ་རྣམས། །སྐུ་ཚེ་བརྟན་ཅིང་ཕྲིན་ལས་རྒྱས་གྱུར་ཅིག །ཕྱོགས་བཅུའི་སངས་རྒྱས་རྣམས་ཀྱི་བྱིན་རླབས་དང༌། །བདག་སོགས་རྣམས་ཀྱིས་སྨོན་ལམ་བཏབ་པའི་མཐུས། །སངས་རྒྱས་བསྟན་པ་ཡར་གྱི་ངོ་བཞིན་དུ། །བསྟན་འཛིན་སྐྱེས་བུ་ཁྱེད་ཀྱིས་སྤེལ་བར་ཤོག། །།

༈ །མཚུངས་མེད་དམ་པ་བཀྲ་ཤིས་ཕུན་ཚོགས་གྲགས་པ་རྒྱལ་མཚན་དཔལ་བཟང་པོའི་བརྟན་བཞུགས། བཀྲ་ཤིས་ལྷ་ཡི་གདུང་ལས་རབ་འཁྲུངས་ཤིང༌། །ཕུན་སུམ་ཚོགས་པ་དུ་མར་མངའ་བརྙེས་པ༑ ༑གྲགས་པ་རྒྱལ་མཚན་འགྲོ་བའི་མགོན་པོ་མཆོག །སྐུ་ཚེ་བརྟན་ཅིང་ཕྲིན་ལས་རྒྱས་གྱུར་ཅིག །ཅེས་པ་འདིའང་མཁན་པོ་དབོན་པོས་བསྐུལ་བ་ལས། རིག་འཛིན་ཆོས་ཀྱི་གྲགས་པས་རང་ལོ་བཅུའི་སྟེང་དུ་ཕུལ།། །། ༈ །ཞྭ་དམར་ཅོད་པན་འཛིན་པ་དྲུག་པ་དཔལ་རྡོ་རྗེ་གར་དབང་ཆོས་ཀྱི་དབང་ཕྱུག་རྡོ་རྗེ་དགའ་བ་དོན་གྲུབ་ཕྱོགས་ལས་རྣམ་པར་རྒྱལ་བའི་ཁྱབ་བདག་བསྟན་པའི་ཉི་མ་ཆོས་ཀྱི་སྣང་བ་ཞེས་པའི་དྲུང་དུ་ཁྲི་ཕྲག་སྟོང་དུ་བཞུགས་པའི་བརྟན་བཞུགས་སུ་ཕུལ་བ། ཕྱོགས་བཅུའི་སངས་རྒྱས་རྒྱལ་སྲས་ཐམས་ཅད་དང༌། །རྗེ་བཙུན་བླ་མ་རྣམས་དང་ཡི་དམ་ལྷ། །བསླུ་མེད་སྐྱབས་མཆོག་རྣམས་ཀྱི་མཐུ་དག་གིས། །འདྲེན་པ་ཀུན་གྱི་གཙུག་རྒྱན་ཞབས་བརྟན་གསོལ། །རྒྱལ་ཀུན་མཁྱེན་བརྩེ་མ་ལུས་གཅིག་བསྡུས་པ། །སྙིགས་དུས་འགྲོ་བ་འདྲེན་པའི་མགོན་པོ་མཆོག །རིག་འཛིན་པདྨ་རིམ་དགུའི་ལྷ་ཚོགས་མཐུས། །འགྲོ་བའི་མགོན་འདི་བསྐལ་པར་ཞབས་བརྟན་གསོལ། །བདེ་ཆེན་མཆོག་གྱུར་འགྱུར་མེད་རྡོ་རྗེའི་སྐུ། །ཚངས་དབྱངས་སྒྲ་ཡིས་ཆོས་སྟོན་རྡོ་རྗེའི་གསུང༌། །མཁྱེན་བརྩེའི་མངའ་བདག་སྒྲིབ་བྲལ་རྡོ་རྗེའི་ཐུགས། །སྐུ་ལྔའི་དཀྱིལ་འཁོར་མཚན་དཔེའི་ཡོན་ཏན་ལྡན། །ཡེ་ཤེས་ལྔ་ལྡན་རིག་གནས་བྱེ་བའི་མཛོད། །དུས་གསུམ་གསལ་བར་མཁྱེན་པ་གང་གི་སྐུ། །ཁྲི་ཕྲག་དུ་མར་ཁྱོད་ཞབས་བརྟན་པར་གསོལ། །རྒྱལ་བ་སྐུ་དངོས་ཁྱབ་བདག་བདེ་བ་ཆེ། །ཕྱོགས་དུས་བླ་མ་ཡི་དམ་ཀུན་འདུས་པ། །སྐྱེ་འཆིའི་འཆིང་བྲལ་གཞོམ་མེད་རྡོ་རྗེའི་སྐུ། །ཇི་སྲིད་བསྐལ་པའི་བར་དུ་བཞུགས་སུ་གསོལ། །ཐུགས་རྗེས་ཀུན་གསལ་འགྲོ་བ་མ་ལུས་འདྲེན། །མདོ་སྔགས་སྡེ་སྣོད་ཀུན་གྱི་མགོན་པོ་མཆོག །རྟག་ཆད་འཕོ་འགྱུར་དང་བྲལ་གཞོམ་པ་མེད། །སྲིད་མཐའི་བར་དུ་ཞབས་པད་བརྟན་པར་གསོལ། །སྟོན་པ་ཉིད་དང་གུ་རུས་ལུང་བསྟན་པ། །དུས་ངན་སྙིགས་མའི་འགྲོ་ལ་བརྩེར་དགོངས་ནས། །ཅོད་པན་འཛིན་པ་རིམ་པར་བྱོན་པ་ལས། །དྲུག་པ་གར་དབང་ཆོས་ཀྱི་དབང་ཕྱུག་ཉིད། །ཞིང་འདིར་སྲིད་མཐའི་བར་དུ་བཞུགས་སུ་གསོལ། །བསླུ་མེད་དཀོན་མཆོག་གསུམ་གྱི་བདེན་སྟོབས་དང༌། །ཆོས་ཀྱི་དབྱིངས་ཀྱི་མཐུ་དང་ནུས་པ་ཡིས། །བསྟན་པ་ཉིན་མོར་བྱེད་པའི་བླ་མ་མཆོག

།བསྟན་དང་འགྲོ་བའི་དོན་དུ་བཞུགས་སུ་གསོལ། །རྗེ་བཙུན་བླ་མ་འགྲོ་བའི་གཉེན་གཅིག་པུ། །གངས་ཅན་མཁས་དང་གྲུབ་པའི་གཙུག་རྒྱན་མཆོག ༑སྐུ་ཚེ་ཕྲིན་ལས་དབྱར་མཚོ་ལྟར་རྒྱས་ནས། །འགྲོ་བ་མ་ལུས་རྫོགས་ལྡན་དུས་བཞིན་ཤོག །བདག་ཀྱང་དེང་ནས་ཚེ་རབས་ཐམས་ཅད་དུ། །བསྟན་དང་འགྲོ་ལ་ཕན་བདེའི་དགའ་སྟེར་ཞིང༌། །ཆོས་སྐུ་ཆེན་པོས་རང་དོན་མཐར་ཕྱིན་ནས། །གཟུགས་སྐུས་ཞིང་མང་གདུལ་བྱ་སྨིན་བྱེད་ཤོག །ཅེས་ཁྲི་སྟོང་དུ་བཞུགས་པའི་གསོལ་འདེབས་སུ་ཞྭ་དམར་ཅོད་པན་འཛིན་པ་ཆེན་པོ་དྲུག་པ་དཔལ་གར་དབང་ཆོས་ཀྱི་དབང་ཕྱུག་གི་དྲུང་དུ། དཀོན་མཆོག་ཕུན་ཚོགས་རིག་འཛིན་ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་བའི་སྡེས། ས་སྤྲེལ་ཟླ་བ་དང་པོ་གསར་པའི་དགེ་མཚན་དང་བཅས་རང་ལོ་བཅུ་གསུམ་གྱི་ཐོག་ཏུ། ཟན་ཡང་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་ཆེན་པོའི་སའི་ཆ་ས་ཕུག་ཐེག་མཆོག་རྩེར་སྦྱར་བའོ།། །། ༈ །སྔོན་བསགས་བསོད་ནམས་ཚོགས་གཉིས་ལས་འཁྲུངས་ཤིང༌། །ཕྱོགས་དུས་རྒྱལ་བ་ཀུན་གྱི་ཕྲིན་ལས་པ༑ ༑རིགས་ལྡན་ཆོ་འབྲང་མངོན་མཐོའི་དཔལ་མངའ་བའི། །འགྲོ་བའི་མགོན་ཁྱོད་བསྐལ་བརྒྱར་ཞབས་བརྟན་གསོལ། །རྒྱལ་བའི་བསྟན་རྩ་ཆོས་འདུལ་ཆེན་པོ་ནི། །ངོ་མཚར་གནང་བཀག་སྤང་བླང་རང་བཞིན་ཏེ། །སུམ་ལྡན་ངུར་སྨྲིག་འཛིན་པའི་དགེ་སྦྱོང་ཆེ། །མི་འཇིགས་འཁོར་ལོ་བསྐོར་ཕྱིར་ཞབས་བརྟན་གསོལ། །ཐུབ་པའི་གསུང་རབ་མཐའ་བྲལ་རྒྱ་མཚོའི་ཀློང༌། །བརྗོད་བྱའི་ཚིག་དོན་ཀུན་ནས་འདོམས་པ་ལས། །ཐོས་བསམ་སྒོམ་པས་འགྲོ་རྣམས་སྨིན་མཛད་པ། །འགྲོ་བའི་དཔལ་མགོན་ཁྱོད་ནི་ཞབས་བརྟན་གསོལ། །ལམ་སྲོལ་མ་ལོག་གཉུག་མའི་ཡེ་ཤེས་འདི༑ ༑རང་ངོ་ཤེས་པའི་སྐལ་ལྡན་གདུལ་བྱ་རྣམས། །འཁོར་བའི་མཚོ་ལས་བསྒྲལ་ཕྱིར་མཉན་པ་མཆོག །སྐྱབས་མཆོག་ཁྱོད་ནི་སྲིད་མཐར་ཞབས་བརྟན་གསོལ། །བླ་མ་ལྷ་དང་མཁའ་འགྲོའི་བྱིན་རླབས་དང༌། །བདེན་ཚིག་གྲུབ་པ་རྣམས་ཀྱི་མཐུ་སྟོབས་དང༌། །འགྲོ་བའི་རེ་སྐོང་རྒྱལ་མཆོག་གང་ཁྱོད་ནི། །བསྐལ་བརྒྱར་ཞབས་པད་མི་གཡོ་བརྟན་གྱུར་ཅིག

།དེ་ལས་བྱུང་བའི་དགེ་བ་དྲི་མེད་དེས། །བཤད་དང་སྒྲུབ་པའི་ལམ་སྲོལ་ལ་བརྟེན་ནས། །སངས་རྒྱས་བསྟན་མཆོག་ཡུན་རིང་གནས་པ་དང༌། །འགྲོ་རྣམས་རྡོ་རྗེ་འཛིན་པའི་ས་ཐོབ་ཤོག །ཅེས་པ་འདི་འཇང་གི་དབོན་པོ་སློབ་དཔོན་གྱིས་བསྐུལ་བ་ལས། དཔལ་རི་བོ་ཆེ་པའི་ཆོས་རྗེ་རིན་པོ་ཆེའི་བརྟན་བཞུགས་སུ། ཤཱཀྱའི་དགེ་སློང་ཆོས་སྨྲ་བ་དྷརྨ་ཀཱིརྟིས་སྦྱར་བའོ།། །། ༈ །བསྐལ་མང་གོང་ནས་ཚོགས་རབ་རྫོགས་པའི་མཐུས། །གྲུབ་དབང་པདྨས་རྗེས་བཟུང་ལུང་བསྟན་པ། །ཟབ་གཏེར་བདག་པོ་པད་གླིང་སྤྲུལ་པའི་སྐུ། །འགྲོ་ལ་སྨན་སླད་བསྐལ་བརྒྱར་ཞབས་བརྟན་གསོལ། །ཚུལ་ཁྲིམས་བག་ཡོད་མང་ཐོས་བརྟུལ་ཞུགས་འཆང༌༑ ༑རྡོ་རྗེ་སློབ་དཔོན་དཀྱིལ་འཁོར་ཀུན་གྱི་གཙོ། །ལྷ་སྔགས་འཁོར་ལོའི་དབང་ཕྱུག་བླ་མ་མཆོག །ནམ་མཁའ་ཇི་བཞིན་འཚོ་ཞིང་གཞེས་གྱུར་ཅིག །བསླུ་མེད་དཀོན་མཆོག་གསུམ་གྱི་བྱིན་རླབས་དང༌། །རྩ་གསུམ་དམ་ཅན་སྲུང་མའི་མཐུ་རྩལ་ཕུལ། །བདག་གི་མོས་བློ་ལྷག་བསམ་དག་པའི་མཐུས། །འདྲེན་པ་མཆོག་ཁྱོད་ཞབས་པད་བརྟན་གྱུར་ཅིག །ཅེས་པའང་རྩ་བའི་བླ་མ་གསུམ་སྤྲུལ་ཚུལ་ཁྲིམས་རྡོ་རྗེའི་བརྟན་བཞུགས་སུ། བླ་མ་བྱང་གླིང་པ་དང་དབུ་མཛད་རྡོར་གྲགས་སོགས་གྲྭ་འབངས་རྣམས་ཀྱིས་བསྐུལ་ངོར། འབྲི་གུང་པ་ཤཱཀྱའི་དགེ་སློང་ཆོས་ཀྱི་གྲགས་པས་རྩེ་བ་གཞིས་ཀར་མགྱོགས་པར་སྦྱར་བའོ།། །། ༈ །དཔལ་ལྡན་རྩ་བའི་བླ་མ་རིན་པོ་ཆེ། །བདག་གི་སྙིང་ཁར་པདྨའི་གདན་བཞུགས་ལ། །བཀའ་དྲིན་ཆེན་པོའི་སྒོ་ནས་རྗེས་བཟུང་སྟེ། །སྐུ་གསུང་ཐུགས་ཀྱི་དངོས་གྲུབ་བསྩལ་དུ་གསོལ། །ལྷུན་གྲུབ་ཆོས་དབྱིངས་སྤྲོས་བྲལ་ཀློང་འབྱམས་ལས། །སྣ་ཚོགས་སྒྱུ་འཕྲུལ་རྡོ་རྗེའི་ཟློས་གར་མཁན། །གང་འདུལ་དེར་སྟོན་ཆུ་ཟླ་ཇི་བཞིན་དུ། །དཔལ་ལྡན་བླ་མ་བསྐལ་བརྒྱར་ཞབས་བརྟན་གསོལ། །དཀོན་མཆོག་རྣམ་གསུམ་རྟག་པའི་ངོ་བོ་ཉིད། །ཕྲིན་ལས་མི་ཟད་ཕྱོགས་ཀྱི་འཁོར་ལོ་ཀུན། །བཟང་པོར་འགེངས་པའི་དམ་ཆོས་དགའ་སྟོན་འགྱེད། །དཔལ་ལྡན་བླ་མ་བསྐལ་བརྒྱར་ཞབས་བརྟན་གསོལ། །རྣམ་དག་ཚུལ་ཁྲིམས་ནོར་གྱིས་རྟག་ཕྱུག་ཅིང༌། །གཞན་དོན་བྱང་ཆུབ་ཐུགས་ཀྱིས་འགྲོ་ཀུན་སྲུང༌། །ཐེག་མཆོག་སྔགས་ཀྱི་གསང་བ་ཀུན་རྫོགས་པ། །དཔལ་ལྡན་བླ་མ་བསྐལ་བརྒྱར་ཞབས་བརྟན་གསོལ། །སྟོན་པ་འཇིག་རྟེན་སོགས་བརྗོད།

ཅེས་པའང་མཚུངས་མེད་དཀོན་མཆོག་རིན་ཆེན་གྱི་སྤྲུལ་པའི་སྐུ་དཀོན་མཆོག་ཕྲིན་ལས་བཟང་པོའི་བརྟན་བཞུགས་ཀྱི་ཐོག་མར་འབྲི་གུང་པ་ཆོས་ཀྱི་གྲགས་པས་རྩེ་བ་གཞིས་ཀར་བྲིས་པའོ།། །།མངྒ་ལཾ།།