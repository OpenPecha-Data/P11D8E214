༄༅། །གཤིན་རྗེ་དུ་བ་དུམ་བུའི་ལས་བྱང་བཞུགས་སོ།།

ཡ་མཱ་རི་ན་མོ། གཤིན་རྗེ་དུ་བ་དུམ་བུ་སྒྲུབ་པའི་ལས་བྱང་ནི། བཅའ་བཞི་རྣམས་གཞུང་དང་མན་ངག་ལྟར་བྱ་ཞིང༌། སྨན་རཀྟ་གཏོར་མཆོད་རྣམས་བཤམས། ནུབ་དང་པོ་ཕྱོགས་སྐྱོང་དང་གཞི་བདག །བགེགས་ལ་གཏོར་མ་ཆ་གསུམ་བྱིན་ནས་བཀའ་བསྒོ། སྐྱབས་སུ་འགྲོ་བ་ནི། ཨྱེ། བདག་དང་མཁའ་མཉམ་སེམས་ཅན་མ་ལུས་པ། །རྩ་བརྒྱུད་བླ་མ་ཡི་དམ་གཤིན་རྗེའི་གཤེད། །དཔའ་བོ་མཁའ་འགྲོ་སངས་རྒྱས་ཆོས་ཚོགས་དང༌། །དམ་ཅན་སྲུང་མར་བཅས་ལ་སྐྱབས་སུ་མཆི། །ལན་གསུམ༑ སེམས་བསྐྱེད་པ་ནི། ཨྱེ། མ་རིག་རྒྱུ་ལས་ལོག་རྟོག་རྐྱེན་དབང་གིས། །སྡུག་བསྔལ་འཁོར་བར་གནས་པའི་འགྲོ་བ་རྣམས། །བསྒྲལ་ནས་བྱང་ཆུབ་ས་ལ་འགོད་པའི་ཕྱིར། །འཇམ་དཔལ་གཤིན་རྗེའི་གོ་འཕང་ཐོབ་པར་བགྱི། །ལན་གསུམ། ཡན་ལག་བདུན་པ་ནི། ཨྱེ། རྩ་བརྒྱུད་བླ་མ་ཡི་དམ་གཤིན་རྗེའི་གཤེད། །དཔའ་བོ་མཁའ་འགྲོ་སངས་རྒྱས་ཆོས་ཚོགས་དང༌། །དམ་ཅན་རྒྱ་མཚོ་འདིར་གཤེགས་གདན་ལ་བཞུགས། །གུས་པས་ཕྱག་འཚལ་ཕྱི་ནང་གསང་མཆོད་འབུལ། །ཉེས་སྒྲིབ་མཐོལ་བཤགས་དགེ་ལ་རྗེས་ཡི་རང༌། །གང་འདུལ་ཆོས་གསུང་བསྐུལ་གསོལ་ཇི་སྲིད་བར༑ ༑མྱ་ངན་མི་འདའ་བཞུགས་གསོལ་དུས་གསུམ་དག །འགྲོ་རྣམས་བྱང་ཆུབ་ཐོབ་ཕྱིར་བསྔོ་བར་བགྱི། །ལན་གསུམ། མཆོད་གཏོར་སྨན་རཀྟ་བྱིན་རླབས་ནི། ཨྱེ༑ དུང་ཆེན་སྣོད་དུ་མཆོད་སྤྲིན་རྒྱ་མཚོའི་ཚོགས། །སྨན་རཀ་གཏོར་མ་འདོད་ཡོན་ལོངས་སྤྱོད་བཅས། །དགྲ་བགེགས་ཤ་ཁྲག་ཡེ་ཤེས་བདུད་རྩི་དངོས། །རྨད་བྱུང་ཟག་མེད་བདེ་སྟོང་བྱིན་རླབས་སོ། །ཨོཾ་ཨཱཿཧཱུྂ་ཨརྒྷཾ། པུཥྤཾ། དྷཱུ་པཾ། དཱི་པཾ། གནྡྷཾ། ནཻ་ཝི་དྱཾ། ཤཔད། ཨ་མྲྀ་ཏ་རཀྟ་བ་ལིཾ། ཤ་ཏྲཱུཾ་ཨ་མུ་ཀཾ་མཾ་ས་རཀྟ་ཛྙཱ་ནཱ་མྲྀ་ཏ་ཨོཾ་ཨཱཿཧཱུྂ་ཧ་ཧོཿཧྲཱིཿ ལན་གསུམ། བརྡ་སྒོ་དབྱེ་བ་ནི། ཨྱེ། རང་རིག་གསལ་སྟོང་གདོད་ནས་ཆོས་ཀྱི་སྐུ། །རང་མདངས་རིག་རྩལ་འཇམ་དཔལ་གཤིན་རྗེའི་གཤེད། །ཡོངས་སུ་གྲུབ་ཀྱང་བར་དུ་རྟོག་པས་བསྒྲིབས། །དུས་འདིར་རང་ངོ་ཤེས་ཕྱིར་བརྡ་སྒོ་དབྱེ། །བྷྲཱུཾ་ཛྙཱ་ན་པྲ་ཝེ་ཤ་ཡ་ཕཊ།

བརྡ་ཕྱག་འཚལ་བ་ནི། ཨྱེ། བདག་དང་གཞན་དང་སྣང་སྲིད་འཁོར་འདས་ཀུན། །རང་སེམས་འོད་གསལ་ངང་དུ་སྒྱུ་མའི་རྩལ། །དབྱེར་མེད་དོན་ལ་བཟང་ངན་སྤྲོས་བྲལ་ཡང༌། །རྟེན་འབྲེལ་རྨད་བྱུང་བརྡ་ཡི་ཕྱག་བགྱིའོ། །ཨ་ཏི་པཱུ་ཧོཿ པྲ་ཏི་ཛཿཧོཿ དམ་བཅའ་བ་ནི། ཨྱེ། མ་རིག་འཁྲུལ་བློས་བསླད་པའི་སེམས་ཅན་རྣམས༑ ༑ངན་སོང་གནས་ནས་བསྒྲལ་ཕྱིར་སྔགས་འཆང་བདག །འཇམ་དཔལ་གཤིན་རྗེའི་གཤེད་པོ་བསྒྲུབ་པ་ཡི། །མ་གྲུབ་བར་དུ་མི་གཡེལ་དམ་བཅའ་འོ། །ས་མ་ཡ་བོ་དྷི་ཙིཏྟ་ཨཱཿ བྱིན་རླབས་ནི། ཨྱེ། ཆོས་དབྱིངས་ནམ་མཁའ་མཐའ་དབུས་བྲལ་བའི་ཀློང༌། །ལོངས་སྐུ་སྒྱུ་འཕྲུལ་དམ་ཅན་སྲུང་མའི་ཚོགས། །སྣ་ཚོགས་སྤྲུལ་བསྒྱུར་སྤྲིན་རླངས་ན་བུན་ལྟར། །གཏིབས་ལ་འདིར་བྱོན་དབང་བསྐུར་བྱིན་ཕོབ་ཅིག །ཨྱེ་ཡ་མཱ་རི་ས་པ་རི་ཝཱ་ར་ཨཱ་ཀརྵ་ཡ་ཛཿ ཨ་བྷི་ཥིཉྩ་ཨཱ་ཝེ་ཤ་ཡ་ཕེཾ་ཕེཾ། ཞེས་སོ། །ལྷ་བསྐྱེད་པ་ནི། ཨྱེ། གཟུང་འཛིན་གཉིས་ཆོས་འོད་གསལ་སྟོང་ཉིད་ངང༌། །འཁོར་བར་འཁྱམས་པའི་འགྲོ་དྲུག་སྙིང་རྗེའི་ཡུལ། །དེ་ཉིད་བསྒྲལ་ཕྱིར་རང་རིག་རང་རྩལ་མདངས། །སྟོང་གསུམ་མཁའ་ཁྱབ་ཆོས་དབྱིངས་དྲག་པོའི་ཞིང༌། །མཐིང་ནག་གྲུ་གསུམ་མཐའ་དབུས་བྲལ་བའི་དབུས། །རྡོ་རྗེའི་རྭ་གུར་མཚོན་ཆ་མེ་འོད་འཕྲོ། །དེ་ནང་རླུང་མེ་ཆུ་སའི་དཀྱིལ་འཁོར་སྟེང༌། །སྣ་ཚོགས་རིན་ཆེན་ལས་གྲུབ་ལྷུན་པོ་ནི། །ཆེ་བརྗིད་རྔམ་སྟེང་དུར་ཁྲོད་འབར་བའི་དབུས། །དགྲ་བགེགས་ཕོ་མོ་བསྒྲང་ཡས་བསྣོལ་བའི་སྟེང༌། །རང་རིག་འོད་གསལ་སྤྲོས་བྲལ་རིག་རྩལ་མདངས། །སྒྱུ་མའི་རྣམ་རོལ་གསལ་བའི་ལྷ་ཡི་སྐུ། །སྐད་ཅིག་ནམ་མཁར་གློག་འགྱུའི་རྣམ་པ་ནི། །བཅོམ་ལྡན་ཁྲོ་རྒྱལ་ཕྱག་རྒྱ་ཟིལ་གྱིས་གནོན། །དུག་ཆེན་ཧ་ལ་ཧ་ལ་ལྟར་གནག་ཅིང༌། །དབུ་ལ་ལྟོ་འགྲོ་སྣ་ཚོགས་གདེངས་ཀ་ནི། །ཕྱོགས་བཅུར་གཡོ་ཞིང་ཕུད་སྒྲ་དུག་རླངས་འཕྱོ། །སྤྱན་གསུམ་དམར་ཞིང་བསྐལ་པའི་མེ་ལྟར་འབར། །བསྒྲད་དང་སྡང་མིག་ཟུར་གྱིས་རབ་བལྟ་བས། །རྡོ་རྗེའི་མེ་དང་གནམ་ལྕགས་ལྕེ་འབུམ་འབེབས། །ཤངས་ཀྱི་རླུང་སྒྲོམ་བརྫེས་ཤིང་རྦུད་པ་ལས། །བསྐལ་པའི་རླུང་ནག་གཡོ་བས་སྲིད་གསུམ་འཁྲུགས། །ཞལ་གདང་མཆེ་བ་ཟླ་ཚེས་ལྟར་གཙིགས་པས༑ ༑སྟོང་གསུམ་ཟས་དང་སྲིད་གསུམ་སྐོམ་དུ་འདེབས། །རྫི་སྨིན་སྨ་ར་ཨག་ཚོམ་དུས་མཐའ་ཡི། །བྱིན་ཟ་ལྟར་འབར་གཟའ་སྐར་ཐོག་སེར་འབེབས། །དགྲ་བགེགས་མགོ་བཅད་ཁྲག་རློན་འབབ་པ་དང༌། །ཀླུ་གཉན་ཚོགས་ཀྱི་ཕྲེང་བ་དོ་ཤལ་འཕྱང༌། །སྐུ་ལ་དར་ནག་ལྷུག་བེར་མནབས་པ་ནི། །ཉི་ཟླ་སྤངས་པའི་མུན་པ་ཇི་བཞིན་རྔམ། །ཕྱག་གཉིས་མཆོད་རྟེན་མེ་དང་ས་འཛིན་དབང༌། །ནམ་མཁར་འདེགས་པས་དགྲ་བགེགས་གནོན་ཅིང་གཟིར། །ཞབས་གཉིས་གྱད་ཀྱི་དོར་སྟབས་དགྲ་བགེགས་གནོན། །སྦྲུལ་ནག་ནག་པོའི་མཇུག་མ་སར་དྲུད་ཅིང༌། །འཁྱིལ་བས་སྲིད་གསུམ་གཡོ་ཞིང་དུག་དབལ་འབྱིན། །ཡེ་ཤེས་རང་འོད་མེ་དཔུང་ཆེར་བརྗིད་རྔམ། །ལས་གཤིན་གིང་བདུད་འགུགས་གསོད་ཁྲམ་རྩིས་བདག

།ཤ་ཟ་ཡི་དྭགས་བྱེ་བ་འབུམ་གྱིས་བསྐོར། །གཞན་ཡང་འཇིག་རྟེན་འདས་དང་མ་འདས་པའི། །སྲུང་མ་དམ་ཅན་རྒྱ་མཚོ་སྤྲིན་ལྟར་གཏིབས། །བདག་ཉིད་ཐུགས་སྲོག་དྭངས་མའི་རང་འོད་འདི། །གློག་གི་ལྕགས་ཀྱུ་ལྟ་བུར་ཕྱོགས་བཅུར་འཕྲོས། །ཡེ་ཤེས་སེམས་དཔའ་འཁོར་བཅས་ས་མཱ་ཛཿ སྤྱན་དྲང་བ་ནི་ཤ་ཆེན་གྱི་སྤོས་བསྲེགས། རྫ་རྔ་རྐང་གླིང་གི་སྒྲ་དང་བཅས་པས། ཨྱེ། རང་བཞིན་རྣམ་དག་ཆོས་དབྱིངས་དག་པའི་ཞིང༌། །ཀ་དག་ཀློང་ནས་སྒྱུ་མའི་སྐུར་བཞེངས་ནས། །ཁྲོ་རྒྱལ་ཕྱག་རྒྱ་ཟིལ་གནོན་སྤྲུལ་འཁོར་བཅས། །དྲག་པོའི་ལས་ལ་གནས་འདིར་སྤྱན་འདྲེན་ནོ། །ཡ་མཱནྟ་ཀ་ས་པ་རི་ཝཱ་ར་བཛྲ་ས་མཱ་ཛཿ ཨེ་ཧྱེ་ཧི། བཞུགས་སུ་གསོལ་བ་ནི། ཨྱེ། དྲག་པོ་དགྲ་བགེགས་བསྒྲལ་བའི་གཤིན་རྗེའི་གཤེད། །གྲུ་གསུམ་མཐིང་ནག་འབར་བའི་གཞལ་ཡས་སུ། །དགྲ་བགེགས་གནོད་བྱེད་སྤུངས་པའི་གདན་ཡངས་པར། །ཕྱག་རྒྱ་ཟིལ་གནོན་ལྷ་ཚོགས་བཞུགས་སུ་གསོལ། །ཡ་མཱནྟ་ཀ་ས་པ་རིཝཱ་ར་ཏིཥྛ་ལྷན། ཕྱག་འཚལ་བ་ནི། ཨྱེ། རང་རིག་རང་རྩལ་ཆུ་ལ་ཆུ་བུར་ལྟར༑ ༑རང་སྣང་རོལ་པའི་ལྷ་ཚོགས་འཁོར་བཅས་ལ། །གཉིས་མེད་མཉམ་པ་ཆེན་པོའི་ངང་ཉིད་དུ། །མ་བཅོས་འདུ་བྲལ་མེད་པར་ཕྱག་བགྱིའོ། །ཡ་མནྟ་ཀ་ས་པ་རི་ཝཱ་ར་ན་མོ་ན་མཿ མཆོད་པ་འབུལ་བ་ནི། ཨྱེ། མཆོད་ཡོན་མེ་ཏོག་སྤོས་དང་མར་མེ་དྲི། །ཞལ་ཟས་རོལ་མོ་གཟུགས་སྒྲ་དྲི་རོ་རེག །ཡིད་ཆོས་ཕྱི་མཆོད་དངོས་འབྱོར་ཡིད་སྤྲུལ་པ། །སྟོང་གསུམ་བཀང་སྟེ་ཟིལ་གནོན་ལྷ་ལ་འབུལ། །ཡ་མཱནྟ་ཀ་ས་པ་རི་ཝཱ་ར་ཨརྒྷཾ། པུཥྤེ། དྷཱུ་པེ། དཱི་པེ། གནྡྷེ། ནཻ་ཝི་དྱེ། ཤཔད། རཱུ་པ། ཤཔད། གནྡྷེ། ར་ས། སྤརྴེ། དྷརྨ་དྷཱ་ཏུ་པཱུ་ཛ་པྲ་ཏཱིཙྪ་ཧོཿ ཞེས་ཕྱི་མཆོད་དང༌༑ ཨྱེ། སྟོང་གསུམ་དང་མཉམ་དུང་ཆེན་སྣོད་ནང་དུ། །ཁྲག་ཆེན་ཨརྒྷཾ་དབང་པོ་ལྔའི་མེ་ཏོག །ཤ་ཆེན་སྤོས་དང་ཚིལ་ཆེན་སྣང་བའི་མེ། །མཁྲིས་སྦྱར་དྲི་དང་ཤ་རུས་ཞལ་ཟས་ཚོགས༑ ༑ཐོད་རྔ་རྐང་གླིང་དུར་ཁྲོད་རྫས་མཆོད་འབུལ། །ཨ་ཡ་མཱནྟ་ཀ་ས་པ་རི་ཝཱ་ར་མ་ཧཱ་ཨརྒྷཾ།

པུཥྤེ། དྷཱུ་པེ། དཱི་པེ། གནྡྷེ། ནཻ་ཝི་དྱེ། ཤཔད་པཱུ་ཛ་པྲ་ཏཱིཙྪ་ཧོཿ ཞེས་ནང་མཆོད་དང༌། ཨྱེ༑ ཕྱག་རྒྱ་རྣམ་ལྔའི་སྙོམས་འཇུག་ནང་མཆོད་ནི། །གཉིས་མེད་ཟུང་སྦྱོར་མ་ཧཱ་རཱ་ག་དང༌། །གཟུང་འཛིན་དགྲ་བགེགས་མ་རིག་བདུད་བསྒྲལ་བའི། །གཉིས་འཛིན་དུག་གསུམ་མཆོད་པ་འབུལ་གྱིས་བཞེས། །ཡ་མཱནྟ་ཀ་ས་པ་རི་ཝཱ་ར་མ་ཧཱ་མཾ་ས། རཀྟ། ཀེཾ་ནི་རི་ཏི་པཱུ་ཛ་པྲ་ཏཱིཙྪ་ཧོཿ ཞེས་གསང་བ་སྦྱོར་སྒྲོལ་གྱི་མཆོད་པ་ནི། ཨྱེ། རྩ་བརྒྱད་སྟོང་སྦྱར་བདུད་རྩི་སྨན་ཆེན་པོ། །མྱོས་བྱེད་སྟོང་གི་བཅུད་སྦྱར་བཏུང་བའི་མཆོག །རྒྱུ་རྐྱེན་ཀུན་སྦྱར་འབེན་ཆེན་གསང་བའི་ཁྲག །སྣོད་བཅུད་རྫོགས་པ་བ་ལིཾ་གཏོར་མར་བཅས། །དམ་རྫས་ཁྱད་པར་མཆོད་པ་ཆེན་པོ་བཞེས། །ཡ་མཱནྟ་ཀ་ས་པ་རི་ཝཱ་ར་མ་ཧཱ་པཉྩ་ཨ་མྲྀ་ཏ། མ་ཧཱ་རུ་དྷཱི་ར། མ་ཧཱ་བ་ལིངྟ་པཱུ་ཛ་པྲ་ཏཱིཙྪ་ཧོཿ ཞེས་སྨན་རཀ་གཏོར་གསུམ་འབུལ། སླར་གཏོར་མར་སྨན་རཀ་སྒྲོན། ཡང་ཟློག་གི་དྲག་པོའི་གཏོར་བ་བྱིན་རླབས་ལྟར་བྱས་ལ། ཨྱེ་ཡ་མཱནྟ་ཀ་ཡ་མ་རཱ་ཛ་ས་པ་རི་ཝཱ་ར་ཤ་ཏྲཱུཾ་ཨ་མུ་ཀ་ཆེ་གེ་མོའི་མཾ་ས། རཀྟ། ཀེཾ་ནི་རི་ཏི། གོ་རོ་ཙ་ན། ཙིཏྟ། བ་སུ་ཏ། ཙཀྵུཿལ་ཁ་ཁ་ཁཱ་ཧི་ཁཱ་ཧི། ཞེས་ཉེར་གཅིག་གིས་གཏོར་མ་འབུལ། འདོད་གསོལ་བྱ་བ་ནི། ཧོཿ འཇམ་དཔལ་གཤིན་རྗེའི་གཤེད་པོ་ཕྱག་རྒྱ་ཟིལ་གནོན་པ། ཡབ་ཡུམ་སྲས་སྤྲུལ་འཁོར་ཚོགས་དམ་ཅན་རྒྱ་མཚོའི་ཚོགས་དང་བཅས་པ་རྣམས་ལ། སྨན་རཀ་གཏོར་མ་དགྲའི་ཤ་ཁྲག་བདུད་རྩི་རྒྱ་མཚོ་ཆེན་པོ་འདི་འབུལ་ལོ་བཞེས་ཤིག་རོལ་ཅིག་ཁ་རཾ་ཁཱ་ཧི། མཉེས་ཤིང་ཚིམས་ནས་སངས་རྒྱས་ཀྱི་བསྟན་པ་བཤིག་པ། དཀོན་མཆོག་གསུམ་གྱི་དབུ་འཕང་སྨད་པ། རྡོ་རྗེ་སློབ་དཔོན་གྱི་ཐུགས་དཀྲུགས་པ། རྒྱུ་འབྲས་ཁྱད་དུ་བསད་པ། སྔགས་འཆང་བདག་ལ་དོ་བསྡོས་ཤིང་ཕོད་བཙུགས་པ། མི་ང་ལ་ལྷ་མེད། ལྷ་ཁྱོད་ལ་མཐུ་མེད་ཟེར་ཞིང་མཐུ་བུ་ལོན་ལྟར་བསྙགས་པ། དམ་ཉམས་པའི་དགྲ་བོ་མིང་ཡི་གེར་བྲིས་ཤིང་གཟུགས་བྱང་བུར་བཏབ་པ་འདི་མི་ཚེ་རིང་པོ་ལ་དུས་མ་འདེབས།

ནམ་མཁའ་སྟོང་པ་ལ་ཚད་མ་འཛུགས། སྐྱེ་ཤི་ལ་ཁུངས་མ་གཡོར། ལས་དང་ལས་ཀྱི་རྣམ་པར་སྨིན་པ་ལ་བསྙད་མ་འདོགས། ལོ་དང་ཟླ་བར་མ་འགྱང༌། ཞག་དང་ཟ་མར་མ་འགོར་བར་ད་ལྟ་ཉིད་དུ་དགྲ་བོ་ཆེ་གེ་མོའི་དབུགས་བླ་སྲོག་རྣམ་པར་ཤེས་པ་དང་བཅས་པ་དྲག་པོའི་རྟེན་ལིངྒ་འདི་ལ་ཁུག་ཅིག །མ་ཤོར་ཞིག །མ་གཏོང་ཞིག །སོད་ཅིག །འདིའི་ཚེ་སྲོག་དཔལ་འབྱོར་སྲོག་ལུས་དབང་ཐང་རླུང་རྟ་ཕུན་ཚོགས་མཐུ་སྟོབས་ནུས་རྩལ་ཐམས་ཅད་བརླག་པར་གྱིས་ཤིག །ཕུང་བར་གྱིས་ཤིག །མེད་པར་གྱིས་ཤིག །ལུས་ངག་ཡིད་གསུམ་རྣམ་པར་ཆིངས་ཤིག །གཟིར་ཅིག ༑གནོན་ཅིག །བསམ་སྦྱོར་འདུན་གྲོས་ངན་གཤོམ་ཐམས་ཅད་མེད་པར་གྱིས་ཤིག །མི་གྲུབ་པར་གྱིས་ཤིག །ཕྱེས་ཤིག །དཀྲུགས་ཤིག །གཏོར་ཞིག །འདིའི་ཤ་ཁྲག་གཟུགས་ཕུང་བླ་ཚེ་སྲོག་དབུགས་ལྷག་མ་མེད་པར་ཞལ་དུ་བཏབ་བོ། །བཞེས་ཤིག །རོལ་ཅིག །ཁ་རཾ་ཁཱ་ཧི། ལས་ལ་མཐུ་མ་ཆུང་ཞིག །རྩལ་མ་ཞན་ཞིག །བང་མ་བུལ་ཞིག །དགྲ་བོ་འདི་ལ་ཐན་དང༌། ལྟས་ངན། དམེ་འཁྲུག །ནད་མཚོན། དལ་ཡམས། མི་རུང་མཚན་མ་ངན་པ་ཐམས་ཅད་ཆར་ལྟར་ཕོབ་ཅིག །མུན་ལྟར་གཏིབས་ཤིག །དུས་ལ་བབ་བོ་ས་མ་ཡ་ཧོཿ ཞེས་བརྗོད། བསྟོད་པ་ནི། ཨྱེ། ཆོས་དབྱིངས་དྲག་པོ་ཨེ་ཡི་ཞིང་ཁམས་སུ། །རྡོ་རྗེའི་རྭ་གུར་ཡེ་ཤེས་མེ་དཔུང་འབར། །འབྱུང་བ་རིམ་བརྩེགས་ལྷུན་པོ་བརྗིད་པའི་སྟེང༌༑ ༑རབ་འཇིགས་དུར་ཁྲོད་རྔམ་པའི་ས་གཞིའི་དབུས། །དགྲ་བགེགས་ཁ་སྦུབ་གན་རྐྱལ་འགྱེལ་བའི་སྟེང༌། །དུས་གསུམ་རྒྱལ་བའི་ཡེ་ཤེས་གཅིག་བསྡུས་པ། །བཅོམ་ལྡན་ཕྱག་རྒྱ་ཟིལ་གནོན་ཁྲོ་བོའི་རྒྱལ། །སྐུ་མདོག་ནག་པོ་དུག་ཆེན་ཧ་ལའི་མདོག །ལྟོ་འགྲོའི་གདེངས་ཀས་སྟེང་གདོན་ཟིལ་གྱིས་གནོན། །སྤྱན་གསུམ་གདང་མིག་བར་གདོན་ཐལ་བར་རློག །རྫི་མ་སྨ་ར་ཨག་ཚོམ་མེ་ལྟར་འབར། །ཞལ་བགྲད་མཆེ་གཙིགས་ལྗགས་འགྱུར་དགྲ་བགེགས་གསོལ། །ཕྱག་གཉིས་རི་རབ་མཆོད་རྟེན་དགྲ་བགེགས་གནོན། །སྦྲུལ་དང་ཐོད་ཕྲེང་དོ་ཤལ་རྒྱན་དུ་བརྗིད༑ ༑དར་ནག་ལྷུག་བེར་ཆུ་ནག་རླབས་ལྟར་གཡོ། །ཞབས་གཉིས་དོར་སྟབས་དགྲ་གདོན་གཟིར་ཞིང་སྒྲོལ། །སྦྲུལ་མཇུག་གཡོས་པས་འོག་གདོན་རྩད་ནས་འབྱིན། །སྐུ་ལས་མེ་འབར་ལས་ཉོན་སྡིག་སྒྲིབ་སྲེག

།སྐུ་ཡི་གར་གྱིས་ས་གསུམ་གཡོ་ཞིང་འགུལ། །གསུང་གི་ང་རོས་ཁམས་གསུམ་དབང་དུ་སྡུད། །ཐུགས་ཀྱི་བརྩེ་ཁྲོས་སྲིད་གསུམ་རྗེས་སུ་འཛིན། །སྦྱོར་སྒྲོལ་མཁའ་ལྡིང་ཕྱག་རྡོར་ཡ་མ་དང༌། །རུས་སྦལ་ཁྱུང་སེང་སྟག་སྦྲུལ་ཁྲོ་བོ་བཅུ། །སྤྲུལ་པ་རྣམ་གསུམ་གཤེད་བཞི་མོན་བདུད་དང༌། །འཆི་བདག་ཞག་གཤེད་སྒོ་སྐྱོང་མ་གཤིན་གིང༌། །ཤ་ཟ་ཡི་དྭགས་འབྱུང་པོ་དུ་མའི་འཁོར། །སྤྲུལ་པ་ཡང་སྤྲུལ་སྣ་ཚོགས་གྲངས་འདས་པའི། །ཕྱག་རྒྱ་ཟིལ་གནོན་འཁོར་དང་བཅས་པ་ལ། །ལུས་ངག་ཡིད་གསུམ་དང་བས་ཕྱག་འཚལ་བསྟོད། །ཕྱི་ནང་གསང་མཆོད་སྨན་རཀ་གཏོར་མ་སོགས། །དམ་རྫས་བདུད་རྩི་འབར་བ་འདི་བཞེས་ལ། །སྔགས་འཆང་བསམ་དོན་བཅོལ་བསྐུལ་གསོལ་བཏབ་པ། །དྲག་པོའི་ལས་འདི་མྱུར་དུ་འགྲུབ་པར་མཛོད། །ཅེས་བསྟོད། བཤགས་པ་ནི། བཅོམ་ལྡན་ཕྱག་རྒྱ་ཟིལ་གནོན་འཁོར་དང་བཅས། །སྔགས་འཆང་བདག་ལ་གསན་ཅིང་དགོངས་སུ་གསོལ། །ལྷ་མཆོག་ཁྱོད་བསྟེན་སྒྲུབ་པར་དམ་བཅས་ཀྱང༌། །མ་རིག་འཁྲུལ་བློས་སྨིན་གྲོལ་དམ་ལས་འགལ། །སྐུ་ཡི་ཕྱག་རྒྱ་མ་གསལ་གཉིས་འཛིན་འཁྲུལ། །གསུང་གི་བཟླས་བརྗོད་མ་དག་ལྷག་ཆད་ནོངས། །ཐུགས་ཀྱི་ཏིང་འཛིན་མ་བསྒོམ་འཁྲུལ་པར་འབྱམས། །རྩ་བ་ཡན་ལག་དམ་ཚིག་སྲུང་མཚམས་འགལ། །རང་གནོང་འཁྲུལ་པའི་བག་མེད་ཅི་བགྱིས་པ། །གནོང་ཞིང་འགྱོད་པས་མི་འཆབ་བཤགས་པར་བགྱི། །བཟོད་པར་བཞེས་ལ་ཚངས་པའི་དངོས་གྲུབ་སྩོལ། །ཨ་ཨཱ། ཨི་ཨཱི། ཨུ་ཨཱུ། ཨེ་ཨཻ། ཨོ་ཨཽ། ཨཾ་ཨཿ ཀ་ཁ་ག་གྷ་ང༌། ཙ་ཚ་ཛ་ཛྙ་ན། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཀྵཿ ཨོཾ་ཡ་མ་རཱ་ཛ་ས་མ་ཡ། མ་ནུ་པཱ་ལ་ཡ། སོགས་ཡ་མ་རཱ་ཛའི་ཡིག་བརྒྱ་བརྗོད་ལ་བཤགས། སྔགས་བཟླས་པའི་འོད་ཟེར་མཚོན་ཆར་སྤྲོ་བ་སོགས་དང༌། ལྷ་སྔགས་ཀྱི་མན་ངག་ཏུ་བཤད་པ་ལྟར་དམིགས་པ་གསལ་བས་སྔགས་ལ་འཇུག་པ་སོགས་གཞུང་དང་མན་ངག་ལྟར་ཉམས་སུ་བླངས་ཤིང༌། བསྐུལ་བ་ནི། ཧཱུྂ་༌། མཐིང་ནག་མེ་དཔུང་ཀློང་དཀྱིལ་ནས། །ཞེས་སོགས་ལོགས་སུ་བྲིས་ཡོད་པ་ལྟར་བཏང་ངོ༌།

དུས་མཐའི་བསྟན་སྲུང་དུ་བ་དུམ་བུ་ཡི། །ལས་བྱང་ངག་བསྒྲིགས་ཁོལ་བུར་བྱས་པ་འདི། །དབུར་སྟོད་སྐྱུ་རའི་སྔགས་པ་གྱི་ན་བ། །སྲོག་གཏེར་གཏད་དང་སྡེབ་ཤོག་རླུང་གི་ལས། །སྲེག་འཕང་མནན་དང་ཆོ་འཕྲུལ་ལ་སོགས་པའི། །དྲག་པོ་མངོན་སྤྱོད་ལས་ལ་དབང་འབྱོར་བ། །ཆོས་ཀྱི་གྲགས་པས་རང་བཟོ་སྤངས་ཏེ་བྲིས། །དགེ་བས་སྙིང་པོའི་བསྟན་པ་འཕེལ་བ་དང༌། །ལོག་པར་ལྟ་ཀུན་དེ་ལས་ཟློག་བྱེད་ཤོག །ཅེས་པ་ཤིང་སྤྲེལ་ས་གའི་ཉེར་བདུན་ལ་སྲ་བརྟན་རྡོ་རྗེའི་གནས་སུ་མགྱོགས་པར་བྲིས་སོ།། །།སརྦ་མངྒ་ལཾ།།