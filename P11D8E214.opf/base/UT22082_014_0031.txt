༄༅། །ལམ་ཟབ་བླ་མ་སྒྲུབ་པ་ལས། །རྩ་རླུང་རྡོ་རྗེའི་ཕྲེང་བ་བཞུགས་སོ།།

དྲི་མས་དྲི་མ་གཞོམ་མཛད་པ། །རྡོ་རྗེ་འཛིན་ལ་གུས་བྱས་ནས། །ལམ་ཟབ་བླ་མ་སྒྲུབ་པ་ལས། །རྩ་རླུང་རྡོ་རྗེའི་ཕྲེང་བ་བཤད༑ ༑འདི་ལ་རྣམ་པ་གཉིས་ཡིན་ཏེ། །སྟེང་སྒོ་རྣམ་པར་གྲོལ་བ་དང༌། །འོག་སྒོ་བདེ་བ་ཆེན་པོ་གཉིས། །དང་པོ་སྟེང་སྒོ་རྣམ་གྲོལ་ལ། །སྔོན་འགྲོ་དངོས་གཞི་རྗེས་དང་གསུམ། །སྔོན་དུ་འགྲོ་བའི་རིམ་པ་ནི། །རྩ་རླུང་ཐིག་ལེ་སྦྱང་བའོ། །དང་པོ་རྩ་རྣམས་སྦྱང་བ་ལ། །བསམ་གཏན་ཆོས་བདུན་ལྡན་པའི་དང༌། །རང་ཉིད་བདེ་བའི་རྡོ་རྗེ་ནི། །ཡབ་ཡུམ་རྐྱང་པ་གསལ་བཏབ་པའི། ་༌།སྤྱི་བོ་ནས་ནི་གསང་བའི་བར། ་༌།དྷཱུ་ཏི་ཕྱི་སྔོ་ནང་དམར་བ། །ཡར་སྣེ་ཚངས་བུག་མར་སྣེ་ནི། །གསང་བར་ཐུག་པ་སྦ་ལྕག་ཙམ། །དེ་གཡས་རོ་མ་དམར་མོ་དང༌། །གཡོན་དུ་རྐྱང་མ་དཀར་པོ་གཉིས། །ཡར་སྣེ་ཀླད་རྒྱའི་སྟེང་ནས་ནི། །སྣ་བུག་གཉིས་ལ་ཟུག་པ་ལ། །མར་སྣེ་ཆ་དབྱིབས་དབུ་མར་ཟུག །དེ་གསུམ་ཀ་བ་ལྟ་བུ་ལ༑ ༑གདུགས་རྩིབས་ཚུལ་གྱི་འཁོར་ལོ་ལྔ། །སྤྱི་བོར་རྩ་འདབ་སུམ་ཅུ་གཉིས། །མགྲིན་པར་རྩ་འདབ་བཅུ་དྲུག་དང༌། །སྙིང་ཁར་རྩ་འདབ་བརྒྱད་པ་སྟེ༑ ༑ལྟེ་བར་དྲུག་ཅུ་རྩ་བཞི་དང༌། །གསང་བར་རྩ་འདབ་སུམ་ཅུ་གཉིས། །དེ་རྣམས་ཡར་སྣེ་དཀར་དམར་དང༌། །མཐིང་སེར་ལྗང་བའི་རྩ་འདབ་ལ༑ ༑མར་སྣེ་བདེ་ཆེན་ལོངས་སྤྱོད་དང༌། །ཆོས་དང་སྤྲུལ་པ་བདེ་སྐྱོང་གི། །འཁོར་ལོ་ཞེས་བརྗོད་མིང་དུ་བཏགས། །རྩ་རྣམས་ཐམས་ཅད་དྲང་བ་དང༌། །གསལ་དང་སྟོང་དང་ཕྲ་བ་སྟེ། །མཚན་ཉིད་བཞི་ལྡན་ཚུལ་དུ་བསྒོམ། །གཉིས་པ་རླུང་སྦྱང་རིམ་པ་ནི། །སྣ་རླུང་ཆ་མཉམ་རྒྱུ་ལ་བྱ། །མེ་མཉམ་ཡོན་སྲོང་འཁྲུལ་འཁོར་ནི། །སྤྱི་ལྟར་བྱས་རྗེས་མཉམ་རྒྱུའི་ཚེ། །ལུས་གནད་བསམ་གཏན་ཆོས་བདུན་ལས། །ལག་གཉིས་རྡོ་རྗེའི་ཁུ་ཚུར་ནི། །པུས་སྟེང་སྦྲེངས་ནས་རླུང་རོ་བསལ། །དལ་གྱིས་བརྔུབས་ནས་ལྟེ་འོག་ཏུ། །མཆིལ་མས་དེད་ལ་ཁྱུར་གྱིས་བསྐྱུར། །ལྟེ་འོག་དགང་ཞིང་རྒྱབ་རླུང་བསྡམ། །བུམ་ཅན་རླུང་གི་སྦྱོར་བ་སྟེ། །བྱ་རྫོགས་སྐད་ཅིག་ཚད་ཀྱིས་བཟུང༌། །ཐ་མ་ཉེར་གཅིག་འབྲིང་ལྔ་བཅུ། །བརྒྱ་ཕྲག་རབ་ཡིན་འབྱོངས་པའི་རྟགས། །ཐུན་དང་པོའོ། །གསུམ་པ་ཐིག་ལེ་སྦྱང་བ་ནི། །སྤྱི་བོར་འོད་ཀྱི་ཐིག་ལེ་ནི། །སྟོང་གསལ་འཇའ་འདྲ་གསལ་བཏབ་ནས། །སྟེང་རླུང་རྔུབ་ཚེ་དབུ་མར་བབ། །གསང་གནས་འཁོར་ལོའི་ལྟེ་བར་གནས༑ ༑བུམ་ཅན་སྟོང་ཚེ་ཡར་འོང་བ། །སྤྱི་བོར་སླེབས་བསམ་རླུང་ལ་སྦྱང༌། །དེ་ལྟར་གསུམ་གྱི་ཐུན་མོང་དུ། །ལུས་སྦྱོང་འཁྲུལ་འཁོར་འདི་ལྟ་སྟེ། །བུམ་ཅན་རླུང་བཟུང་རབ་གང་ཚེ། །རྐང་པ་གཉིས་ཀྱི་རྐྱང་རྡེབ་གསུམ། །གསང་བའི་རྩ་མདུད་གྲོལ་བར་བྱེད། །སྐེད་པ་གཡས་གཡོན་གསུམ་གསུམ་བསྐོར། །ཁུ་ཚུར་གཡས་གཡོན་ལྟེ་བའི་ཁར༑ ༑གསུམ་གསུམ་བརྡེགས་པས་ལྟེ་བ་ཡི། །རྩ་མདུད་གྲོལ་བར་བྱེད་པ་ཡིན། །གྲུ་དཔུང་གཡས་གཡོན་ཕྱི་ནང་དུ། །གསུམ་གསུམ་གཅུ་ཞིང་ཁུ་ཚུར་གཉིས། །གཞོག་དྲུད་མཆན་རྡེབ་ནུ་མའི་ཁར། །རྡོ་རྗེའི་ཁུ་ཚུར་གསུམ་གསུམ་རྡེག

།སྙིང་ཁའི་རྩ་མདུད་གྲོལ་བར་བྱེད། །མགྲིན་པ་གཅུད་སྐོར་གཡས་གཡོན་དུ། །གསུམ་གསུམ་བྱ་ཞིང་ལག་གཉིས་ཀྱིས། །དཔུང་རྡེག་གསུམ་བྱ་མགྲིན་པ་ཡི། །རྩ་མདུད་མ་ལུས་གྲོལ་བར་བྱེད། །མགོ་བོ་གཡས་གཡོན་གསུམ་གསུམ་བསྐོར། །ལག་གཉིས་ཞགས་སྐྱུར་གསུམ་བྱས་པས། །སྤྱི་བོའི་རྩ་མདུད་གྲོལ་བར་བྱེད༑ ༑མགོ་ལུས་མེད་པར་འཕུར་བ་དང༌། །རྐང་པ་སེམས་སྐྱིལ་ལག་གཉིས་ཀྱི། །ཞགས་སྐྱུར་དང་བཅས་འབེབས་གསུམ་གྱིས། །ལུས་ཀྱི་རྩ་མདུད་གྲོལ་བར་བྱེད། །མཇུག་ཏུ་ཧ་སྤྲུག་བྱས་པ་ཡིས། །རྩ་རྣམས་འཆུས་སྲོང་མན་ངག་ཡིན། །ཐུན་གཉིས་པའོ། །དངོས་གཞིའི་ལམ་ནི་འདི་ལྟ་སྟེ། །ལྷ་དང་རྩ་འཁོར་སྔགས་ལྟར་གསལ། །སྤྱི་བོ་བདེ་ཆེན་འཁོར་ལོའི་དབུས༑ ༑དཀར་ཆ་ཧཾ་ཡིག་མགོ་ཐུར་བསྟན། །འཕྱང་བ་བ་ཡི་ནུ་མ་འདྲ། །གསང་གནས་བདེ་སྐྱོང་འཁོར་ལོའི་དབུས། །དམར་ཆའི་དྭངས་མ་གཏུམ་མོའི་མེ། །ཨ་ཤད་རྣམ་པར་གསལ་བ་ཡང༌༑ ༑རྣམ་པ་མེ་ལ་རེག་བྱ་ཚ། །ཁ་དོག་དམར་ཞིང་ངོ་བོ་བདེ། །མཚན་ཉིད་བཞི་ལྡན་གསལ་དམིགས་ནས། །རླུང་རྔུབ་བུམ་ཅན་སྦྱོར་བའི་ཚེ། །རོ་རྐྱང་རླུང་གིས་ཨ་ཤད་སྦུད། །མེ་འབར་མེ་ལྕེ་སྙིང་ཁར་སླེབས། །ཧཾ་དྲོས་ཟར་བུ་ཐིགས་པ་དང༌། །མེ་ལ་སོང་བས་ཚེག་སྒྲར་བཅས། །ཆེར་འབར་ཧཾ་ལ་རེག་ལ་ཁད། །སླར་ཡང་མེ་ཉིད་རང་སར་བབ། །འདི་ལ་འཁྲུལ་འཁོར་འདི་ལྟ་སྟེ། །ལུས་གནད་མེ་ཐབ་དྲུག་བཅིངས་ལ། །རླུང་བཟུང་དམིགས་གསལ་ཕོ་བ་ནི། །གཡས་གཡོན་གསུམ་གསུམ་རབ་ཏུ་བསྐོར། །འཕུལ་འཐེན་གསུམ་གསུམ་འབེབས་གསུམ་བྱ། །བདེ་དྲོད་སྐྱེ་བའི་འཁྲུལ་འཁོར་རོ། །ཐུན་གསུམ་པའོ། །སླར་ཡང་སྙིང་གའི་རྩ་འདབ་ཀྱི། །དབུས་སུ་བུཾ་དང་མདུན་དུ་ཧཱུྂ། །གཡས་ཨཾ་རྒྱབ་ཛྲིཾ་གཡོན་དུ་ཁཾ། །དཀར་སྔོ་སེར་དམར་ལྗང་བའི་མདོག །མགྲིན་པ་མདུན་མཱཾ་གཡས་ལཱཾ་དང༌། །རྒྱབ་པཱཾ་གཡོན་ཏཱཾ་སྔོ་སེར་དང༌། །དམར་ལྗང་གསལ་དམིགས་རླུང་བུས་པས། །གཏུམ་མོའི་མེ་འབར་མེ་ལྕེ་ཡིས། །སྙིང་མགྲིན་ས་བོན་དགུ་བསྲེགས་ནས། །ཧཾ་ལ་རེག་པས་དཀར་ཆ་བབ། །མགྲིན་སྙིང་ཡི་གེ་སླར་སོས་ནས། །མེ་ལྕེ་ཨ་ཤད་ལ་ཐིམ་ཞིང༌། །དཀར་ཆས་མེ་ལ་མ་ཐུག་ཙམ། །དར་དཀར་དཔྱངས་པ་ལྟ་བུར་བསམ། །འདིའི་ཚེ་འབར་འཛག་འཁྲུལ་འཁོར་ནི། །ལུས་གནད་མེ་ཐབ་དྲུག་བཅིངས་དང༌། །རླུང་བཟུང་ཕོ་བ་གཡས་གཡོན་དུ། །གསུམ་གསུམ་སྐོར་ཚེ་མེ་འབར་བསམ། །དཔུང་པ་ཡར་ལ་གཟེངས་བསྟོད་ཚེ། །མེ་འབར་ས་བོན་སྲེག་པར་བསམ། །དཔུང་པས་རྡེག་འཚོག་བགྱིས་པའི་ཚེ། །མེ་སྨད་དཀར་ཆས་ས་བོན་རྣམས༑ ༑གསོས་པས་ཐུར་ལ་དཔྱང་བར་བསམ། །དཔུང་པ་གཟེངས་དབབ་གསུམ་གསུམ་བྱ། །གྲུ་དཔུང་ཕྱི་ནང་གཡས་དང་གཡོན། །གསུམ་གསུམ་གཅུ་ཞིང་འཕུལ་འཐེན་ཡང༌། །གསུམ་གསུམ་འབེབས་གསུམ་བྱས་པའི་ཚེ། །ལུས་ཀུན་བདེ་བས་ཁྱབ་པར་བསམ། །ཐུན་བཞི་པའོ། །སླར་ཡང་རོ་རྐྱང་རླུང་གིས་ནི། །གཏུམ་མོ་སྤར་བ་ཆེར་འབར་བས། །ཧཾ་ལ་རེག་པས་དཀར་ཆ་བབ། །དཀར་དམར་འདྲེས་པས་སྤྱི་བོ་ཡི། །བདེ་ཆེན་འཁོར་ལོ་ཀུན་གང་ཚེ། །དགའ་བའི་ཡེ་ཤེས་མངོན་དུ་བྱས། །དཀར་ཆ་མེ་དང་འདྲེས་པ་དག

།བབ་ནས་མགྲིན་པའི་འཁོར་ལོ་གང༌། །མཆོག་དགའི་ཡེ་ཤེས་མངོན་དུ་བྱས། །སླར་བབ་སྙིང་གའི་འཁོར་ལོ་གང༌། །དགའ་བྲལ་ཡེ་ཤེས་མངོན་དུ་བྱས། །ཡང་བབ་ལྟེ་བའི་འཁོར་ལོ་གང༌། །ལྷན་སྐྱེས་ཡེ་ཤེས་མངོན་དུ་བྱས། །སླར་བབ་གསང་བའི་འཁོར་ལོ་གང༌། །བདེ་སྟོང་མངོན་བྱས་མཉམ་པར་བཞག །སླར་ཡང་མེ་འབར་དཀར་ཆ་དེ། ལྟེ་བར་སླེབ་ཅིང་རྩ་གནས་གང༌། །དགའ་བའི་བདེ་བ་ངོས་བཟུང་བྱ། །དེ་བཞིན་སྙིང་ཁར་མཆོག་དགའ་དང༌། །མགྲིན་པར་དགའ་བྲལ་སྤྱི་བོ་རུ། །ལྷན་སྐྱེས་བདེ་བ་ངོས་བཟུང་ཞིང༌། །མཉམ་བཞག་དགའ་བདེའི་ངང་དུ་བསྐྱལ། །དེ་ཚེ་དགའ་བཞིའི་འཁྲུལ་འཁོར་ནི། །ལུས་གནད་མེ་ཐབ་དྲུག་བཅིངས་ལ། །བུམ་ཅན་རླུང་གི་སྦྱོར་བ་ཡིས། །འཛག་པའི་ལུགས་འབྱུང་དགའ་བའི་ཚེ། །མགོ་བོ་གཡས་གཡོན་གསུམ་གསུམ་བསྐོར༑ ༑སྤྱི་བོར་དགའ་བ་དག་ལ་དམིགས། །མགྲིན་པ་གཡས་གཡོན་གསུམ་གསུམ་གཅུ། །མགྲིན་པར་མཆོག་དགའ་དག་ལ་དམིགས། །གྲུ་དཔུང་གཡས་གཡོན་ཕྱི་ནང་དུ། །གསུམ་གསུམ་གཅུ་ཞིང་སྙིང་ཁ་རུ། །དགའ་བྲལ་ཡེ་ཤེས་ངོ་བོར་བལྟ། །ཕོ་བ་གཡས་གཡོན་གསུམ་གསུམ་བསྐོར། །ལྟེ་བར་ལྷན་སྐྱེས་ཡེ་ཤེས་བལྟ། །འབེབས་གསུམ་བྱས་ཚེ་གསང་བ་ཡི། །འཁོར་ལོའི་དབུས་སུ་དཀར་དམར་བརྟན། །སླར་ཡང་ཕོ་རླུང་དགང་དྲིལ་གྱིས། །འབེབས་གསུམ་བྱས་ཚེ་གསང་བ་ནས། །ཐིག་ལེ་ལྡོག་སྟེ་ལྟེ་བར་བཟུང༌། །ཕོ་བ་གཡས་གཡོན་གོང་ལྟར་བསྐོར། །ལྟེ་བར་དགའ་བའི་ཡེ་ཤེས་དང༌། །གྲུ་དཔུང་ཕྱི་ནང་གོང་ལྟར་གཅུ། །སྙིང་ཁར་མཆོག་དགའ་དག་ལ་བལྟ། །སྐེ་ནི་གོང་ལྟར་གཅུད་སྐོར་བསྡམ། །མགྲིན་པར་དགའ་བྲལ་ཡེ་ཤེས་བཟུང༌། །མགོ་བོ་གཡས་གཡོན་སྔར་ལྟར་བསྐོར། །སྤྱི་བོར་ལྷན་སྐྱེས་རང་ཞལ་བལྟ། །རྩ་འཁོར་ལྔ་པོ་དཀར་དམར་གྱི། །ཁྲག་དང་འོ་མ་བསྲེས་པ་ཡིས༑ ༑རྐྱལ་གྲོད་གང་བ་ལྟ་བུར་དམིགས། །མཉམ་པར་བཞག་ཅིང་ངལ་ཡང་གསོ། །དམིགས་པ་འཁྲུལ་འཁོར་སྤྲད་ལ་བྱ། །ཐུན་ལྔ་པའོ། །དེ་ལྟར་འཁོར་ལོ་ཀུན་བཀང་ནས། །འགྲེམས་པའི་དམིགས་རླུང་འཁྲུལ་འཁོར་ནི། །རྡོར་སྐྱིལ་ལག་པ་ཁུ་ཚུར་ནི། །པུས་སྟེང་བཞག་ལ་བུམ་ཅན་དགག

།རྩ་གསུམ་འཁོར་ལོ་ལྔ་ཡི་ཁམས། །ཞིང་ལ་ཡུར་ཆུ་བཀྱེ་བ་ལྟར། །ལུས་ཀྱི་ནང་ཀུན་ཁེངས་བསམ་ཞིང༌། །ཕྱི་འཛིན་རླུང་གི་སྦྱོར་བ་ཡིས། །སེངྒེ་རྣམ་རོལ་སྤྱི་ལྟར་བྱ། །སླར་ཡང་རྩ་དམིགས་གདབ་པ་ནི། །རྩ་གསུམ་འཁོར་ལོ་ལྔ་དང་ནི། །ལུས་ལ་ཁྲེམས་པའི་དཀར་དམར་རྣམས། །འོད་ལྔ་ལྡན་པའི་རང་བཞིན་ཅན། །དྭངས་མ་འཚེར་ཞིང་བཀྲག་ལྡན་པ། །རླུང་རྩོལ་འཁྲུལ་འཁོར་སྦྱོར་བ་ཡིས། །གོས་ལ་སྣུམ་གྱིས་ཞེན་པ་ལྟར། །ལུས་ཀྱི་ཕྱི་ནང་ཐམས་ཅད་ཀྱི། །རྩ་ཆེན་རྩ་ཕྲན་མ་ལུས་པ། །དཀར་དམར་འདྲེས་པ་དྭངས་བཅུད་ནི། །འོད་ལྔ་འཁྲུགས་པས་གང་བར་བསམ། །གཞིལ་བའི་འཁྲུལ་འཁོར་འདི་ལྟ་སྟེ། །ལུས་གནད་གོང་ལྟར་བུམ་ཅན་བཟུང༌། །ཁུ་ཚུར་གཞོག་དྲུད་བཞག་ཤ་བརྡབ། །ནུ་ཁར་གསུམ་རྡེག་འབེབས་གསུམ་བྱ། །དཔུང་རྡེབ་གསུམ་དང་འབེབས་གསུམ་བྱ། །ཞགས་སྐྱུར་གསུམ་དང་འབེབས་གསུམ་བྱ། །མདའ་འགེངས་དྲུག་དང་འབེབས་གསུམ་བྱ། །གཞིལ་བ་ཉེར་བདུན་དམིགས་པར་བཅས། །ཟུང་འཇུག་ཉམས་སུ་བླང་བར་གཅེས། །ཐུན་དྲུག་པའོ། །དེ་ནས་རྗེས་ཀྱི་མན་ངག་ནི༑ ༑གཏུམ་མོ་བོགས་འདོན་རྣམ་པ་གཉིས། །བདེ་བ་དང་ནི་དྲོད་ཀྱིས་སོ། །དང་པོ་བདེ་བ་བོགས་འདོན་ནི། །ལུས་གནད་རྡོར་སྐྱིལ་ལ་སོགས་ཀྱི། །བུམ་ཅན་རླུང་གིས་སྦར་བའི་མེས། །ཧཾ་ལ་རེག་ཚེ་དཀར་ཆ་བབ། །སྤྱི་བོ་བདེ་ཆེན་འཁོར་ལོ་རུ། །ཐིག་ལེ་བཅུ་དྲུག་ཆ་རུ་གནས། །སླར་ཡང་གཏུམ་མོའི་མེ་སྦར་བས། །དེ་ཕྱེད་མགྲིན་པར་བབ་པ་ནི། །ཐིག་ལེ་བརྒྱད་ཀྱི་ཆ་རུ་གནས། །སླར་ཡང་རླུང་མེ་སྦུད་སྦར་གྱིས། །དེ་ཕྱེད་སྙིང་ཁར་བབ་པ་ནི། །ཐིག་ལེ་བཞི་ཡི་ཆ་རུ་གནས། །སླར་ཡང་རླུང་མེའི་སྦྱོར་བ་ཡིས། །དེ་ཕྱེད་ལྟེ་བར་བབ་པ་ནི། །ཐིག་ལེ་གཉིས་ཀྱི་ཆ་རུ་གནས། །སླར་ཡང་གཏུམ་མོའི་སྦྱོར་བ་ཡིས། །དེ་ཕྱེད་གསང་བར་བབ་པ་ནི། །ཐིག་ལེ་གཅིག་གི་ཆ་རུ་གནས། །དེ་ལྟར་བཅུ་དྲུག་ཕྱེད་ཕྱེད་སོགས༑ ༑རིམ་གྱིས་བྲི་ཞིང་བབ་པའི་ཚེ། །སྤྱི་བོ་ནས་ནི་རིམ་བཞིན་དུ། །གཏི་མུག་འདོད་ཆགས་ཞེ་སྡང་དང༌། །ང་རྒྱལ་ཕྲག་དོག་དུག་ལྔ་པོ། །ཆོས་དབྱིངས་སོར་རྟོག་མེ་ལོང་དང༌། །མཉམ་ཉིད་ནན་ཏན་ལྔ་རུ་བསྒྱུར། །གསང་བའི་ཐིག་ལེ་གཅིག་པོ་ཉིད། །རྡོ་རྗེའི་ལམ་བརྒྱུད་རྩེར་སོན་པ། །འཕོ་མེད་བཅིང་བའི་དམིགས་པ་ལ། །གནད་དུ་བསྣུན་ཚེ་མི་བཟོད་པ། །བདེ་བ་ཆུ་ལྟར་བྲུབ་པ་འབྱུང༌། །དེ་ཚེ་བོགས་འདོན་འཁྲུལ་འཁོར་ནི། །ལུས་གནད་གོང་གི་བུམ་ཅན་བཟུང༌། །རྡོར་སྐྱིལ་ཁུ་ཚུར་སྟ་ཟུར་དུ། །སར་བཙུགས་འབེབས་ཆེན་ཉེར་གཅིག་བྱ། །གོང་གི་དམིགས་པ་དག་དང་སྦྱར། །དེས་ནི་བདེ་བ་མི་བཟོད་འབྱུང༌། །དེ་ཚེ་བདེ་བའི་ངོ་བོ་ནི། །སྟོང་ཞིང་བདག་མེད་མཁའ་འདྲ་བར། །བལྟ་ཞིང་འབད་པས་སྦྱང་བར་བྱ།་་་་་ཐུན་མཐར་གསང་བའི་ཐིག་ལེ་གཅིག་པོ་ལྟེ་བའི་གཅིག་པོ་ལ་ཡར་བསྟིམ།

ལྟེ་བའི་གཅིག་པོ་སྙིང་ཁའི་གཉིས་པོ་ལ་ཡར་བསྟིམ་པ་སོགས་ནས་མཐར་སྤྱི་བོའི་ཧཾ་ལ་བསྟིམ་མོ།། ཐུན་བདུན་པའོ། །གཉིས་པ་དྲོད་ལ་བོགས་འདོན་པ། །ལུས་གདན་མེ་ཐབ་དྲུག་བཅིངས་ལ། །དམིགས་རླུང་སྔར་དང་འདྲ་བའི་ངང༌། །རླུང་གིས་གཏུམ་མོའི་མེ་སྦར་བས། །དབུ་མའི་ནང་ཁེངས་འཁོར་ལོ་ལྔ། །རིམ་བཞིན་གང་ཞིང་རོ་རྐྱང་བརྒྱུད། །སྣ་བུག་ལ་ཐོན་རབ་འབར་ཞིང༌། །འཁོར་ལོ་ལྔ་ནས་རིམ་བརྒྱུད་པའི། །མེ་ཡིས་ལུས་ནང་ཆེས་ཆེར་གང༌། །མ་ཤོང་དབང་པོའི་སྒོ་རྣམས་དང༌། །བ་སྤུའི་བུ་ག་ཐམས་ཅད་ནས། །མེ་ལྕེ་ཐོན་ཅིང་ཆེར་འབར་བས། །ལུས་ཀུན་མེ་ཡིས་བཏུམས་ནས་ཀྱང༌། །ཆེར་འབར་སྲིད་རྩེ་མནར་མེད་བར། །གཏུམ་མོ་བདེ་སྟོང་ཡེ་ཤེས་མེ། །འུར་ཆེན་ཚེག་སྒྲ་བཅས་འབར་བས། །ཉོན་མོངས་ཀུན་བསྲེགས་བདེ་དྲོད་དུ། །ཕྲིལ་ཕྲིལ་ཆམ་ཆམ་སོང་བསམ་ཞིང༌། །བདེ་དྲོད་རང་འབར་འཁྲུལ་འཁོར་ནི། །ཕོ་སྐོར་འཕུལ་འཐེན་གྲུ་དཔུང་དང༌། །དཔུང་པ་གཟེངས་དབབ་འབེབས་རྣམས་ནི༑ ༑བདུན་བདུན་འབད་པས་བྱས་པ་ན། །དེའི་ཚེ་ལུས་ལ་རྔུལ་འབྱུང་ཞིང༌། །བདེ་དྲོད་མེ་ལྟར་འབར་བ་འབྱུང༌། །གཏུམ་མོའི་ལང་ཚོ་ངོམ་པའི་ཕྱིར། །རས་ཀྱི་བགོ་བ་འདིར་བསྔགས་སོ། །དེ་ལྟར་འབད་པས་ལམ་གྱི་རྟགས། །དུ་སོགས་རྣམ་པ་བཅུ་འཆར་ཞིང༌། །གཉིད་འཐུག་ལ་སོགས་འོད་གསལ་ཞིང༌། །རྨི་ལམ་འཛིན་སྤྲུལ་བསྒྱུར་ལ་དབང༌༑ ༑འཁོར་འདས་ཆོས་ཀུན་སྒྱུ་མར་འཆར། །བར་དོ་འཁྲུལ་མེད་བཙན་ས་ཟིན། །སྤྲོས་མེད་འཕོ་བ་ཤུགས་ཀྱིས་འགྲུབ། །གཏུམ་མོ་དག་ལ་གནད་བསྣུན་པས། །འོད་གསལ་ལ་སོགས་གཞན་ལྔ་པོ། །མ་བསྒོམ་ཤུགས་ཀྱིས་འབྱུང་བ་ནི། །ལམ་ཟབ་འདི་ཡི་ཁྱད་ཆོས་ཡིན། །དེ་ཚེ་འོད་གསལ་ལ་སོགས་པ། །རིམ་གྱིས་མངོན་དུ་གྱུར་པ་ན། །བླ་མས་ངོ་སྤྲོད་བསླབ་བྱ་གཅེས། །ཐུན་བརྒྱད་པའོ། །ལམ་ཟབ་བླ་མ་སྒྲུབ་པ་ཡི། །རྩ་རླུང་རྡོ་རྗེའི་ཕྲེང་བ་ལས། །སྟེང་སྒོ་རྣམ་པར་གྲོལ་བའི་ལམ། །གང་ཟག་ཞེ་སྡང་གཏི་མུག་དག

།ཆེ་ལ་གནད་འདིས་གྲོལ་བར་གདམས། །། །གཉིས་པ་ཆགས་པ་ཅན་དོན་དུ། །འོག་སྒོ་བདེ་ཆེན་ཕོ་ཉའི་ལམ། །གནད་གདམས་ཡང་ཟབ་འདིར་བཤད་ཀྱི། །ལོག་རྟོག་སྤོངས་ཤིག་སྐལ་ལྡན་ཚོགས། །གལ་ཏེ་ལམ་འདིར་ཞུགས་ཟིན་ནས། །ཟབ་མོའི་ལམ་ལ་སྐུར་ཞིང་གཤེ། །ཐོས་ནས་ལོག་པར་རྟོགས་པ་དང༌། །གཉིས་འཛིན་ཐེ་ཚོམ་ཅན་རྣམས་ཀྱི། །སྲོག་གི་དབང་པོ་སྙིང་ཁྲག་བཅས། །རྡོ་རྗེ་ཐེག་པའི་བསྟན་པ་མཆོག །བསྲུང་བར་ཁས་བླངས་ཚོགས་རྣམས་ཀྱིས། །ཞལ་དུ་བཞེས་ཤིག་ས་མ་ཡ། །འདི་ལ་སྔོན་འགྲོ་སྦྱང་བ་དང༌། །དངོས་གཞི་ལས་ལ་སྦྱར་བའོ། །དང་པོ་དབུ་མ་ཀ་འཛུགས་སྦྱང༌། །འབྱོངས་ནས་རྡོ་རྗེའི་བུག་པ་རུ། །པི་པིའམ་པི་པི་མེད་ཀྱང་རུང༌། །རླུང་བཅུག་འབྱོངས་ནས་ཆུ་ལ་སྦྱང༌། །ཆུ་ཉིད་རིམ་གྱིས་འདྲོངས་པ་ན། །འོ་མ་དང་ནི་ཁྲག་ལ་བསླབ༑ ༑དེ་དག་འབྱོངས་ཤིང་རྐང་ཚུགས་ནས། །དངོས་གཞི་ལ་ཡང་རྣམ་པ་གཉིས། །རང་ལུས་གཞན་ལུས་ཐབས་ལྡན་ནོ། །དང་པོ་རང་ལུས་ཐབས་ལྡན་ལ། །དབབ་འཛིན་ལྡོག་འདྲེན་འགྲེམས་པ་དང༌། །རྩ་མིག་གདབ་པ་རྣམས་དྲུག་གོ། །དང་པོ་ནི། རང་ལུས་བདེ་བའི་རྡོ་རྗེའི་སྐུ། །རྩ་གསུམ་འཁོར་ལོ་ལྔ་ལ་སོགས། །སྔར་ལྟར་གསལ་གདབ་གསལ་སྣང་འདོན། །འདི་ལ་གཏུམ་མོ་སྒོམ་མི་འཚལ། །རང་གི་ལག་གཡས་སྟོང་ཉིད་ཀྱི། །རྡོ་རྗེ་མར་གསལ་ཡབ་ཡུམ་གྱི། །གནས་ཀྱི་ལྷ་རྣམས་སྒྲུབ་ཐབས་ལྟར། །གསལ་བཏབ་གཡས་པའི་སོར་མོ་ལྔ། །སྟོང་ཉིད་རྡོ་རྗེའི་བྷ་གར་བསམ། །དལ་གྱིས་བསྒྲེངས་ཤིང་བསྐྱོད་ནས་ཀྱང༌། །བདེ་བ་གཡོ་ཚེ་ཅུང་ཞིག་བཞག །སླར་བསྐྱོད་བདེ་འབར་མི་བཟོད་ཅིང༌། །ལུགས་འབྱུང་དགའ་བཞིའི་ངོ་བོར་བལྟ། །འཆོར་ལ་ཉེ་ཚེ་མཐེབ་སྲིན་བསྡམ། །གཉིས་པ་འཛིན་པའི་མན་ངག་ནི།་་༌།རྩ་ཐེམ་རྐང་རྟིང་གཡོན་པ་ནི། །རྩ་ཆེན་འོག་གི་རྩར་མནན་ཅིང༌། །གཡས་རྟིང་རྩ་ཆེན་སྟེང་ནས་མནན། །རླུང་ཐེམ་ཕོ་རླུང་དགང་དྲིལ་བྱ། །གསུམ་པ་ལྡོག་པའི་མན་ངག་ནི། །ཕོ་རླུང་དགང་དྲིལ་རྒྱུ་མའི་ཞབས། །སྒལ་ཚིགས་ལ་སྦྱར་མིག་གྱེན་བསྒྲད། །སླར་ཡང་ཧིཀ་ཅེས་རླུང་ཕྱིར་འཛིན། །དེས་ནི་ཐིག་ལེ་གྱེན་དུ་ལྡོག

།བཞི་པ་འདྲེན་པའི་མན་ངག་ནི། །ལག་པ་ཁུ་ཚུར་མདུན་དུ་བཙུགས། །འཕོངས་བཏེག་དབུ་མ་ཀ་འཛུགས་དང༌། །ཉྭ་བཞིའི་ཤ་བསྒྲིམས་མིག་གྱེན་ལྡོག །ཀ་འཛུགས་གྱེན་འཐེན་དྲག་པོ་དང༌། །མཇིང་པར་ཤུགས་བསྐྱུར་སྐེད་པ་ཉག །དེས་ནི་གྱེན་ལ་མེ་ལྟར་ལྡོག །ལུགས་ལྡོག་དགའ་བཞིའི་ངོ་བོར་བལྟ། །ལྔ་པ་འགྲེམས་པའི་མན་ངག་ནི། །ཁུ་ཚུར་པུས་བཞག་རྡོར་སྐྱིལ་བྱ། །བུམ་ཅན་རླུང་བཟུང་གཡས་གཡོན་དུ། །གཅུ་བ་གསུམ་གསུམ་འབེབས་གསུམ་དང༌། །ཧ་སྤྲུག་གསུམ་བྱ་དེས་འགྲེམས་འགྱུར༑ ༑དྲུག་པ་རྩ་མིག་གདབ་པ་ནི། །ལུས་གནད་གོང་དང་འདྲ་བ་ལ། །བུམ་ཅན་རླུང་བཟུང་སྐེད་པ་ནི། །གཡས་དང་གཡོན་དུ་གསུམ་གསུམ་བསྐོར། །ལངས་ནས་ཁུ་ཚུར་གཞོག་དྲུད་ཅིང༌༑ ༑མཆན་རྡེབ་སྡིགས་མཛུབ་ནམ་མཁར་བསྒྲེང༌། །རྐང་གཡོན་བརླ་གཡས་སྟེང་དུ་བཞག །ཁུ་ཚུར་ནུ་ཁར་བསྣོལ་བ་དང༌། །རྐང་གཡས་བརླ་གཡོན་སྟེང་བཞག་པའི། །འབེབས་གསུམ་དུས་གཅིག་བྱ་བ་གསུམ། །དེས་ནི་རྩ་མིག་ཀུན་ཏུ་གཞིལ། །དེ་ལྟར་རང་ལུས་ཐབས་ལྡན་ནི། །འབད་མེད་འབྱོངས་ཤིང་དབང་ཐོབ་ནས། །གཉིས་པ་གཞན་ལུས་ཐབས་ལྡན་མཆོག ༑ལས་ཀྱི་ཕྱག་རྒྱའི་ལམ་བཟང་གིས། །མྱུར་དུ་ཟུང་འཇུག་བསྒྲུབ་པ་ནི། །པདྨ་ཅན་ལ་སོགས་པ་ཡི། །ཕྱག་རྒྱ་མཆོག་ལྡན་བསྟེན་རུང་བ། །ཐབས་ཀྱིས་བཀུག་ཅིང་འདྲིས་བྱས་ལ༑ ༑དབང་གིས་སྨིན་ཞིང་ཐེག་གསུམ་གྱི། །ཆོས་ཀྱིས་དེ་རྒྱུད་ལེགས་པར་སྦྱངས། །རིམ་གྱིས་ཐེག་པ་ཆེ་ལ་སྦྱར། །གསང་སྔགས་ལམ་མཆོག་རིམ་གྱིས་བསྟན། །དེ་ལ་འདྲིས་ཤིང་གོམས་པ་ན། །བསྐྱེད་རྫོགས་ལམ་གྱིས་གྲོལ་བར་བྱ། །དེ་ནས་ཐབས་ལམ་སྔོན་འགྲོ་ནི། །གཟུགས་སྒྲ་དྲི་རོ་རེག་བྱ་ལྔ། །དང་པོ་གཟུགས་ལ་བསླབ་པ་ནི། །དབེན་པར་ཕྱག་རྒྱའི་ལང་ཚོ་ལ༑ ༑བལྟ་ཞིང་གཅེར་བུར་ཕྱུང་ནས་ཀྱང༌། །དེ་ཡི་བྷ་ག་ལ་སོགས་ཀྱི། །གཟུགས་ལ་བལྟ་ཞིང་འདྲིས་པར་བྱ། །གཉིས་པ་སྒྲ་ནི་ཕྱག་རྒྱ་དང༌། །གཏམ་གླེང་ཆགས་པའི་གཏམ་མང་བྱ། །གཞན་ཡང་ཐབས་ལམ་ཟབ་ཆོས་ཀྱི། །ཡིད་ཆེས་གཏམ་གྱིས་སྤྲོ་བ་བསྐྱེད། །གསུམ་པ་དྲི་ནི་ཕྱག་རྒྱ་ཡི། །ལུས་ཀྱི་དྲི་མ་ལ་སོགས་པ། །སྣོམ་ཞིང་འདྲིས་ཞེན་དག་ལ་འབད། །བཞི་པ་རོ་ནི་ཕྱག་རྒྱ་ལ། །ཙུམྦ་ན་བྱ་རོ་འཛིན་གཞིབ། །དེ་སོགས་བདེ་བ་བསླང་བར་བྱ། །ལྔ་པ་རེག་བྱར་བསླབ་པ་ནི། །རེག་པའི་གནས་དགུར་སེན་མོ་གདབ། །འཁྱུད་དང་འོ་བྱ་བོ་ལ་ཡི། །ཀ་ཀོ་ལ་དེར་རེག་པ་སོགས། །བདེ་བ་གཡོ་བའི་ཐབས་ལ་འབད། །དེ་ལྟར་ལྔ་ལ་བསླབ་པའི་ཚེ། །འཇིག་རྟེན་རང་གི་ཞེན་རྟོག་སྤངས། །འཛིན་མེད་ངང་ནས་རོལ་ཅིང་སྤྱད། །དེས་ནི་ཕལ་པའི་འདོད་ཆེན་ལྟར། །སྤྱོད་པ་གྱི་ན་ལྟར་སྣང་ཡང༌། །འདྲིས་ཤིང་ཞེན་པར་མ་བྱས་ན། །ལམ་དངོས་ཉམས་སུ་བླང་བའི་ཚེ། །ངོ་ཚའི་རྣམ་པས་རླུང་རྩོལ་དང༌༑ ༑འཁྲུལ་འཁོར་ལ་སོགས་གཡེལ་བ་ན། །ས་བོན་ཉམས་ཤིང་དམ་དྲལ་ནས། །དམྱལ་བ་རིན་གྱིས་ཉོས་པ་མང༌། །དེ་ཕྱིར་སྔོན་འགྲོ་ལྔ་ལ་བསླབ། །སྔོན་འགྲོ་ཚགས་སུ་ཚུད་པ་ན༑ ༑གཉིས་པ་ལམ་གྱི་དངོས་གཞི་ནི། །མི་མེད་དབེན་པའི་ས་ཕྱོགས་སུ། །ཡིད་འོང་བཀྲ་ཤིས་གནས་གཙང་ལ། །རྒྱལ་བའི་ཞབས་ཀྱིས་བཅག་པ་ན། །གྲུབ་ཐོབ་གོང་མའི་སྒྲུབ་གནས་སོགས༑ ༑བྱིན་རླབས་ཆགས་ཤིང་བག་དྲོ་བ། །མཁའ་འགྲོ་འདུ་སོགས་གནས་རྣམས་སུ། །སྒྲུབ་པའི་དམ་བཅའ་བརྟན་པོ་བཟུང༌། །བླ་མ་ཡི་དམ་མཁའ་འགྲོ་དང༌། །ཆོས་སྐྱོང་བཅས་ལ་གཏོར་མ་འབུལ། །འདོད་ཆགས་ལམ་དུ་ལྷོང་བ་ཡི། །གསོལ་བ་བཏབ་ཅིང་འདུན་པ་བཏང༌། །ཚོགས་འཁོར་སཱཙྪ་ཆུ་གཏོར་དང༌། །ལམ་འཕྲང་བཅོས་དང་སྦྱིན་གཏོང་སོགས། །བསགས་སྦྱང་གྲུབ་ཚད་འབད་ནས་བྱ། །ལམ་དངོས་རྣམ་པ་གཉིས་ཡིན་ཏེ། །རང་དོན་རིགས་རྒྱུད་མི་འཇོག་དང༌། །གཞན་དོན་སྤྲུལ་སྐུ་འཇོག་པའོ། །དང་པོ་ནི། །འདོད་ཆགས་ཐ་མལ་འཛིན་རྟོག་སྤང༌༑ ༑འདོད་ཁམས་པའི་ཉོན་མོངས་པའི་སྡུག་བསྔལ་དང་ཉེས་པའི་གཞི་ཐམས་ཅད་འདོད་ཆགས་ཡིན་པས་འདོད་ཆགས་ལམ་དུ་ལྷོང་ཞིང༌།

ཐབས་ཁྱད་པར་ཅན་འདི་ལ་བརྟེན་ནས་ཟག་མེད་ཡེ་ཤེས་མངོན་དུ་བྱེད་ཅིང་བྷ་གའི་ལྷ་ཚོགས་རྣམས་དང་དངོས་སུ་མཇལ་ཞིང་བྱིན་རླབས་ཞུ་བ་དང༌། དེ་བཞིན་གཤེགས་པ་ཐམས་ཅད་ལ་བདེ་བའི་མཆོད་པ་འབུལ། སེམས་ཅན་འདོད་ཆགས་ཅན་རྣམས་ཀྱི་འདོད་ཆགས་ཀྱི་དྲི་མ་དག་ནས། བླ་མ་བདེ་བའི་རྡོ་རྗེའི་གོ་འཕང་ལ་འགོད་པར་བྱའོ་སྙམ་དུ་སེམས་བསྐྱེད། །རང་ཉིད་བླ་མ་བདེ་བའི་རྡོ་རྗེ་གསང་སྒྲུབ་ལྟར་དང༌། རིག་མ་སྟོང་ཉིད་རྡོ་རྗེ་མར་བསྐྱེད་ལ། ཡབ་ཡུམ་གྱི་གནས་གསུམ་འདོད་ལྔའི་ལྷ་རྣམས་ཀྱང་ཡབ་ཡུམ་སོ་སོར་གསལ་བཏབ། གནས་གསུམ་བྱིན་རླབས་དང་ཡེ་ཤེས་པ་སྤྱན་འདྲེན་དབང་བསྐུར་རྒྱས་གདབ་རྣམས་ཀྱང་གསང་སྒྲུབ་ལྟར་བྱས་རྗེས། ཡབ་ཀྱི་གསང་བའི་ངོ་བོ་ཧཱུྂ་ལས་རྡོ་རྗེ་རྩེ་ལྔ་པ་དཀར་པོ་ནོར་བུ་ཨོཾ་གྱིས་མཚན་ཞིང་བུ་ག་ཕཊ་སེར་པོས་བཀག་པ། ཡུམ་གྱི་གསང་བ་ཨཱཿལས་པདྨ་དམར་པོ་འདབ་མ་བརྒྱད་པ་ཟེའུ་འབྲུ་ཨཱཿས་མཚན་ཞིང་བདེ་བ་འབབ་པའི་རྩ་ཧྲཱིཿཡིག་དམར་པོས་མཚན་པ་ཡབ་ཡུམ་གཉིས་ཀས་དམིགས་སོ༑ ༑སྐབས་འདིའམ་ནི་གཞན་དུའང་རུང༌། །རང་གི་ལྕེའམ་སྲིན་ལག་གིས། །རྫས་ལྡན་རྩ་སྣེ་བཙལ་ནས་ཀྱང༌། །རྙེད་ཚེ་མི་འགྱུར་གཟེར་གྱིས་གདབ། །རྩ་ཁ་ཁ་མུ་ཁ་ཞེས་བྱ་བ་ཕག་པའི་ཟེ་བ་འདྲ་ཞིང༌། གཡས་དང་གཡོན་དུ་འཁྱིལ་བ་དེའང་དུང་དང༌། པདྨ་དང༌། རི་དྭགས་ཀྱི་རྣ་བ་ལྟ་བུ་སོགས་ནི་བཟང་ཞིང༌། སོག་ལེ་དང༌། གྲ་ཕུབ་དང༌། ཁོང་སྟོང་ཅན་སོགས་ངན་པས་བརྟགས་ནས་རིགས་ཤེས་པར་བྱས་ལ། དེ་དང་བསྟུན་པའི་ཉམས་ལེན་གྱི་གནད་ཀ་མ་ལོག་པར་བྱ་དགོས་སོ། །དེ་ནས་ཡབ་ཡུམ་མཁའ་གསང་སྤྲད། །འཁྱུད་ཅིང་སྙོམས་པར་འཇུག་པ་ནི། །རུས་སྦལ་འགྲོས་སམ་བུ་ཆེན་པོ། །ལྟ་བུ་གང་རུང་གནད་དུ་གཅེས། །ཡབ་ཡུམ་འཁྱུད་སྦྱོར་ལ་ཞུགས་ཚེ། །གནས་གསུམ་འདོད་ལྔའི་ལྷ་རྣམས་ཀྱང༌། །ཡབ་ཡུམ་ཇི་བཞིན་སྙོམས་འཇུག་བསམ། །ཡུམ་གྱི་པད་ནང་གསང་སྔགས་ཀྱི། །ལྷ་རྣམས་ཁྲོམ་འཚོགས་ལྟ་བུ་རུ། །བཞུགས་པར་སྙོམས་འཇུག་བགྱིད་པའི་ཚེ། །རྡོ་རྗེའི་ལམ་ནས་བྱང་ཆུབ་སེམས། །བདེ་བའི་བདུད་རྩིས་མཆོད་པར་བསམ། །ཅུང་ཟད་བསྐྱོད་པས་བདེ་བ་གཡོ། །དེ་ནི་དགའ་བའི་ཡེ་ཤེས་ཏེ། །ངོ་བོ་སྟོང་པའི་རང་ཞལ་བལྟ། །སླར་བསྐྱོད་བདེ་བ་འབར་བ་ན། །དེ་ནི་མཆོག་དགའི་ཡེ་ཤེས་ཏེ། །གཉིས་མེད་སྟོང་པའི་རང་ཞལ་བལྟ། །སླར་བསྐྱོད་བདེ་བ་ཆེར་འབར་ཚེ། །དེ་ནི་དགའ་བྲལ་ཡེ་ཤེས་ཏེ། །མཉམ་ཡངས་དངོས་པོའི་རང་ཞལ་བལྟ། །སླར་བསྐྱོད་བདེ་བ་རབ་འབར་ཞིང༌། །མི་བཟོད་བདེ་བས་ལུས་ཁྱབ་ནས། །ཐིག་ལེ་ནོར་བུའི་རྩེར་སོན་ཚེ། །ལྷན་སྐྱེས་ཡེ་ཤེས་ཞེས་བྱ་སྟེ། །འཛག་མེད་བདེ་ཆེན་རང་ཞལ་བལྟ། །དེ་ཚེ་འཛིན་དང་ལྡོག་པ་དང༌༑ ༑འདྲེན་དང་འགྲེམས་དང་རྩ་མིག་གདབ། །དེ་རྣམས་རང་ལུས་ཇི་བཞིན་བྱ། །དེས་ཀྱང་བདེ་བ་འཆོར་སྲིད་ན། །འཛིན་པ་རྒྱ་མཚོ་གནས་འཆིང་དང༌། །ལྡོག་པ་རྡོ་རྗེའི་སྒྱོགས་ཆེན་དང༌། །འདྲེན་པ་ལྕགས་ཀྱུ་ཁོང་སྒྲིལ་དང༌། །འགྲེམས་པ་སྟོབས་ཆེན་འཁོར་ལོ་དང༌། །རྩ་མིག་གདབ་པ་ཆེས་ཟབ་པ། །གྱད་བཞི་ཨར་གཏད་ཅེས་བྱ་སྟེ། །མན་ངག་འཁྲུལ་འཁོར་རྣམ་ལྔ་ལ། །གནད་ཀྱི་རླུང་སྦྱོར་རྣམ་ལྔ་གཅེས། །དེ་ལ་དམིགས་པའི་ངར་འདོགས་ལྔ། །ཡང་ཟབ་འདི་རྣམས་ཐུགས་ལ་གབ། །དེ་ལྟར་ལུགས་འབྱུང་དགའ་བདེ་བཞི༑ ༑འབྱོངས་ནས་ལུགས་ལྡོག་དགའ་བ་སོགས། །རང་ལུས་སྐབས་ལྟར་བསླབ་པར་བྱ། །ཀུན་ལ་འཇིག་རྟེན་སྤྱི་ལུགས་ཀྱི། །ཆགས་བདེ་ཕལ་པ་ལ་མི་སེམས། །བདེ་བའི་ངོ་བོ་སྟོང་པ་ཉིད། །སྟོང་པའི་ངོ་བོ་ཟུང་དུ་འཇུག

།ཟུང་འཇུག་ངོ་བོ་གཉིས་མེད་པ། །བདེ་སྟོང་ཟུང་འཇུག་ལྷན་སྐྱེས་ཀྱི། །ཡེ་ཤེས་ངང་ལས་མི་འདའ་བ། །ཆགས་ལམ་ཀུན་གྱི་དམ་ཚིག་ཡིན། །གལ་ཏེ་དེ་ལས་འདའ་སྲིད་ན། །ངུ་འབོད་དམྱལ་བ་ཉམས་སུ་མྱོང༌། །དེ་བས་དེ་ལ་གཟབ་པར་བྱ། །གཉིས་པ་གཞན་དོན་བསྒྲུབ་པ་ནི། །རིགས་རྒྱུད་འཇོག་པ་འདི་བསྟན་ཏེ། །གནས་དང་སྔོན་འགྲོ་གོང་ལྟར་ལ། །དཀོན་མཆོག་གསུམ་དང་ཡི་དམ་དང༌། །མཁའ་འགྲོ་ཆོས་སྐྱོང་བླ་མར་བཅས། །ཚོགས་དང་གཏོར་མ་རྒྱ་ཆེན་གྱིས། །མཆོད་ཅིང་འདོད་དོན་གསོལ་བ་གདབ། །ཡིག་བརྒྱ་འདོན་ཅིང་སེམས་བསྐྱེད་བྱ། །བདེ་བ་ལམ་དུ་ལྷོང་བ་དང༌། །བར་ཆད་མི་འབྱུང་གསོལ་བ་བཏབ། །བསྲུང་བའི་འཁོར་ལོ་རྒྱས་པར་བསྒོམ། །དུས་ནི་ཡུམ་གྱི་རུ་དྷཱི་ར། །ཆད་རྗེས་དུས་ཚེས་གཟའ་སྐར་སོགས། །བཟང་ཞིང་བདེ་བ་ལ་བབ་ཚེ། །བདག་དང་ཕྱག་རྒྱ་བདེ་བ་གསུམ། །སེམས་སུ་ཤེས་ཤིང་བདེ་བ་དེའི། །ཕུང་ཁམས་སྐྱེ་མཆེད་ལྷ་ཐམས་ཅད། །དྲན་ཞིང་མཆོད་བསྟོད་བདེ་སྟོང་ནི། །ལྷན་སྐྱེས་ཡེ་ཤེས་རྟོགས་པར་བྱ། །བདེ་བ་སྤང་བྱ་ཉོན་མོངས་ལྔ། །དག་ནས་ལྷན་སྐྱེས་ཡེ་ཤེས་དངོས། །རྟོགས་པར་བྱ་ཞིང་བདེ་བ་དེས། །བདག་སོགས་མཁའ་མཉམ་སེམས་ཅན་གྱིས། །ལྷན་སྐྱེས་ཡེ་ཤེས་རྟོགས་པ་དང༌། །སྤྲུལ་པའི་སྐུ་མཆོག་རིགས་བཞག་ནས། །འགྲོ་དོན་དཔག་མེད་སྒྲུབ་པ་དང༌། །སེམས་ཅན་འདི་དག་ཐམས་ཅད་ཀྱང༌། །བདེ་བའི་ཞིང་དུ་དྲང་བར་བྱའོ། །སྙམ་དུ་སེམས་བསྐྱེད་ཡབ་ཡུམ་མཁའ། །བྱིན་རླབས་ལྷ་བསྐྱེད་ལ་སོགས་པ། །རང་ལུས་ཇི་བཞིན་གསལ་བར་བསྒོམ། །ཁྱད་པར་ཡུམ་མངལ་གཞལ་ཡས་ཁང༌། །དེ་ནང་གང་འདོད་ལྷག་པའི་ལྷ། །བསྐྱེད་པའི་ཐུགས་ཀའམ་ཞལ་དག་ཏུ། །མཆོད་པར་དམིགས་ཤིང་མཁའ་གསང་གི། །ལྷ་ཡི་ཐུགས་ལས་འོད་འཕྲོས་པས། །ཕྱོགས་བཅུའི་རྒྱལ་བ་འཁོར་བཅས་ཀྱི། །ཐུགས་རྗེའི་ཡེ་ཤེས་ཀུན་བཀུག་ནས། །འོད་ཀྱི་རྣམ་པར་མཁའ་གསང་ཐིམ། །དེ་དང་བྱང་སེམས་འདྲེས་པ་ལས། །རྒྱལ་བའི་ཐུགས་རྗེ་ལས་གྲུབ་པའི། །གཞན་དོན་སྤྲུལ་པའི་རིགས་རྒྱུད་ནི། །མཚན་དཔེར་ལྡན་པ་གྲུབ་དམིགས་ནས། །དྭངས་མ་བུལ་གྱིས་བཏང་བའི་མཇུག

།སྨོན་ལམ་གདབ་ཅིང་ཤིས་པ་བརྗོད༑ ༑མངལ་སྒོར་རང་གི་ལྷག་པའི་ལྷ། །གང་ཡིན་དེ་ཡི་ལས་ཀྱི་ལྷ། །གསལ་བར་བསྐྱེད་པས་མངལ་སྒོ་སྲུང༌། །དེ་ལྟའི་ཚུལ་ནི་ཐོ་རངས་བྱ། །དེ་ལྟར་རིགས་རྒྱུད་འཇོག་པའི་ཐབས༑ ༑རྩ་རླུང་སོ་སོར་མ་གསུངས་ཀྱང༌། །ཀུན་གྱི་སྙིང་པོ་འདི་ཡིན་ནོ། །རིགས་རྒྱུད་མི་འཇོག་ཐབས་ལམ་ལ། །རང་དང་རིག་མ་ལྷའི་འདུ་ཤེས། །མཁའ་གསང་ཡིག་འབྲུ་སྔགས་འདུ་ཤེས༑ ༑ཐབས་འདིས་འདོད་ཆགས་རབ་སྦྱངས་ནས། །བདེ་ཆེན་ཐོབ་པ་ཆོས་འདུ་ཤེས། །དེ་ལྟར་འདུ་ཤེས་གསུམ་ལྡན་ནི། །ཆགས་ལམ་མཆོག་འདིའི་རྩ་བ་སྟེ། །ཆགས་པས་ཆགས་པ་སྦྱོང་བྱེད་པ། །དྲི་མས་དྲི་མ་དག་པ་བཞིན། །བཟློག་པའི་སྒོམ་པ་འདི་འཕགས་སོ། །གཞན་ཕན་རིགས་རྒྱུད་འཇོག་པའི་ཚེ། །རང་དང་རིག་མ་བདེ་སྟོང་གི། །ཡེ་ཤེས་ངོ་བོ་ཆོས་ཀྱི་སྐུ། །རང་དང་རིག་མ་ལྷར་བསྐྱེད་ཅིང༌། །མཁའ་གསང་སྔགས་བཅས་ལོངས་སྤྱོད་རྫོགས། །མངལ་སྒོར་རྒྱལ་བའི་ཐུགས་རྗེ་བསྡུས། །རིགས་རྒྱུད་ས་བོན་གདབ་པ་ནི། །མཚན་དཔེར་ལྡན་པའི་སྤྲུལ་སྐུ་སྟེ། །དེ་ལྟར་སྐུ་གསུམ་འདུ་ཤེས་པ། །རིགས་རྒྱུད་འཇོག་ཚེ་དམིགས་པའི་མཆོག །དེ་ལྟར་གསང་སྔགས་ཐབས་ཟབ་མོ། །སྐུ་གསུམ་ལས་བྱུང་གཞན་དོན་དུ། །རིགས་ཀྱི་སྤྲུལ་སྐུར་བསྒྲུབ་པ་ན། །བསྟན་དང་འགྲོ་ལ་སྨན་པ་འདི། །རྡོ་རྗེ་ཐེག་པའི་ཁྱད་ཆོས་ཡིན། །རྗེས་སུ་དམ་ཚིག་བསྲུང་ཚུལ་ནི། །སྟེང་སྒོ་རྣམ་པར་གྲོལ་བའི་ལམ། །གཏུམ་མོ་ཙཎྜ་ལཱི་ཡི་ནི། །དམ་ཚིག་དུ་ནི་པུས་འཁྱུད་ཀྱི། །སྒོམ་ཐག་དམར་པོ་དྲ་མིག་མ། །ཚད་ལྡན་ལྷག་གནས་བྱས་པ་བཅང༌། །གཞན་ཡང་མེ་དང་ཉི་མ་ལ། །ཆེར་མི་བསྲེག་ཅིང་རྔུལ་མི་དབྱུང༌། །ཆུ་མི་བརྒལ་ཞིང་དུང་མི་འབུད། །ཟྭ་ཚོད་ལ་སོགས་སྔོ་རྗེན་དང༌། །ཁ་ཚ་རུལ་སོགས་ཟས་མི་བཟའ། །རྟག་ཏུ་འཁྱག་པའི་སྣང་བ་སྤང༌། །འོག་སྒོ་བདེ་བ་ཆེན་པོ་ཞེས། །ཆགས་ལམ་མཆོག་གི་དམ་ཚིག་ཏུ། །རྟག་ཏུ་བུད་མེད་ལ་མི་སྨོད། །ཁམས་སྲུང་སྔོ་རྗེན་ཁ་ཚ་དང༌། །རུལ་སུངས་སྒ་གཡེར་ལ་སོགས་པ། །ཁམས་ལ་གནོད་པའི་བཟའ་བཏུང་སྤང༌། །རྟག་ཏུ་ཐིག་ལེ་སྤེལ་བ་ཡི། །རྫས་སྨན་སྔགས་ཀྱི་ཐབས་ལ་འབད། །འཇིག་རྟེན་རང་གའི་ཆགས་རྟོག་སྤང༌། །ལམ་ཟབ་མ་ཐོབ་གཞན་དག་ལ། །ཚིག་དོན་དམིགས་པ་འཁྲུལ་འཁོར་སོགས༑ ༑གསང་ཞིང་སྦ་བ་གནད་ཆེའོ། །རིག་མ་མཚན་ལྡན་མ་གཏོགས་པ། །བུད་མེད་རིགས་ངན་འདྲེ་མོ་དང༌། །ཡུགས་ས་རབས་ཆད་དམེ་ཅན་དང༌། །མཛེ་སོགས་ནད་ཅན་རྒས་འཁོག་དང༌། །དམ་ཉམས་ལོག་ལྟ་ཅན་ལ་སོགས། །དེ་འདྲའི་བུད་མེད་རྟག་ཏུ་སྤང༌། །དབང་གིས་སྨིན་པར་མ་བྱས་པའི། །རིག་མ་བསྟེན་ན་དམ་ཚིག་ཉམས། །དེ་སོགས་ལམ་གྱི་དམ་ཚིག་རྣམས། །གཅེས་པར་བསྲུང་བ་གནད་ཆེའོ། །སྟེང་འོག་རྣམ་གྲོལ་བདེ་ཆེན་གྱི། །ཕོ་ཉའི་ལམ་བཟང་ཟབ་མོ་འདི། །གཞན་ལས་ཆེས་ཆེར་བཀའ་གཉན་པས། །དམ་ཚིག་སྲུང་ཞིང་ཉམས་ལེན་གཅེས། །དུག་སྦྲུལ་མགོ་ཡི་ནོར་བུ་མཆོག

།ཐོབ་ན་དགོས་འདོད་འབད་མེད་འབྱུང༌། །མ་ཐོབ་འོན་ཀྱང་དུག་སྦྲུལ་གྱིས། །རང་ཉིད་ཟ་བར་ཚེགས་མེད་པས། །ཁེ་ཉེན་ཆེ་བ་དང་མཚུངས་ཀྱི། །ཕོ་ཉའི་ལམ་འདི་ཉམས་ལེན་ཚེ། །དམ་ལྡན་ཉམས་ལེན་གནད་སོང་ན། །ཚེ་འདིར་རྡོ་རྗེ་འཆང་འཐོབ་ཅིང༌། །དམ་ཉམས་ཉམས་ལེན་གོ་ལོག་ན། །ཚེ་འདིར་མཁའ་འགྲོའི་བཀའ་ཆད་དང༌། །ཕྱི་མ་དམྱལ་བར་ལྟུང་ངེས་པས། །དེ་ལྟར་སྐྱོན་ཡོན་ལ་བསམས་ནས། །གཟབ་པར་འཚལ་ལོ་རྗེས་འཇུག་རྣམས། །དེ་ལྟར་ལམ་ཟབ་བླ་སྒྲུབ་ཀྱི། །སྟེང་འོག་ཟབ་ཆོས་ཕོ་ཉའི་ལམ༑ ༑མྱུར་ཞིང་ཟབ་ལས་ཆེས་ཟབ་འདི། །ཀླུ་སྒྲུབ་འཇིག་རྟེན་གསུམ་མགོན་གྱི། །གསུང་གི་གསང་བ་ཇི་བཞིན་ལས། །ཆད་ཅིང་ལྷག་དང་ནོར་འཁྲུལ་གྱི། །དྲི་མའི་ཚོགས་རྣམས་རིང་སྤངས་ནས། །མ་བསྐྱུད་བློ་ཡིས་བཀོད་པ་འདི། །སྐལ་ལྡན་འགའ་ལ་ཕན་པའི་བློས། །འབྲི་གུང་སྐྱུ་རའི་རིགས་སོན་པ། །ཆོས་ཀྱི་གྲགས་པ་ཞེས་འབོད་པས། །སྦྱར་བའི་དགེ་བ་གང་མཆིས་པ། །འགྲོ་རྣམས་སངས་རྒྱས་ཐོབ་ཕྱིར་བསྔོ།། །།སརྦ་མངྒ་ལཾ།།