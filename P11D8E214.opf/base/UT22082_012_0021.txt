༄༅། །བཅོམ་ལྡན་འདས་འཇམ་དཔལ་ཚེ་བདག་ལྕགས་སྡིག་ནག་པོའི་ཕྲིན་ལས་དགྲ་བགེགས་ཚར་གཅོད་སྲོག་གི་སྤུ་གྲིའི་ལྷན་ཐབས་ཡིག་ཆུང་གུད་དུ་སྦས་པ་བཞུགས་སོ།།

ལྕགས་སྡིག་ནག་པོའི་ལྷན་ཐབས་ལ། དང་པོ་གཏོར་མའི་བཅའ་གཞི་ནི། རྒྱས་པར་ནི། ཚེ་བདག་རྩ་བའི་དཀྱིལ་འཁོར་རྡུལ་ཚོན་ནམ་འབྲུས་བྲིས་པའི་དཀྱིལ་འཁོར་ལྷ་གནས་སོ་སོར་གཙོ་བོའི་གཏོར་མ་དཔལ་བཤོས་ཟུར་གསུམ་པ་བརྗིད་ལྡན་ཐོད་པ་མཚན་ངན་དུ་བཅའ་ཞིང༌། གཞན་རྣམས་ཐོད་དུམ་དུ་བཞག་པ་ལྷ་གནས་སོ་སོར་མ་འཆོལ་བར་བཀོད་དེ། འདི་ནི་གཏོར་སྒྲུབ་ཙམ་གྱི་དུས་མ་གཏོགས་བསྙེན་སྒྲུབ་ལས་སྦྱོར་ལ་གལ་མི་ཆེའོ། །ཡང་ན་དཀྱིལ་འཁོར་དབུས་སུ་མདའ་ལྔ། ཕུར་ལྔ་སོགས་བསྟོད་བསྐུལ་ཆེན་པོ་ནས་འབྱུང་བ་ལྟར་སྒྲུབ་རྫས་བཀོད་ཀྱང་ཉན་ནོ། །འབྲིང་པོ་ནི༑ རི་རབ་བང་རིམ་བདུན་པའི་སྟེང་དུ་གཙོ་བོའི་དཔལ་བཤོས། དེའི་གཡས་གཡོན་དུ་དབྱིངས་སྒྲོལ་གྱི་ཡུམ་གཉིས་ལ་བཤོས་བུ་རེ་རེ། དེའི་ཕྱོགས་བཞིར་བཤོས་བུ་བཞི། དེའི་མཐར་གསུམ། བང་རིམ་གཉིས་པའི་ཕྱོགས་བཞིར་རེ་རེ། གསུམ་པའི་ཕྱོགས་མཚམས་སུ་རེ་རེ། བཞི་པའི་ཕྱོགས་རེ་རེར་གསུམ་རེ། ལྔ་པའི་མདུན་དུ་གསུམ་དང༌། གཡས་གཡོན་རྒྱབ་རྣམས་སུ་གཉིས་རེ། དྲུག་པའི་ཕྱོགས་བཞིར་བརྒྱད་རེ། བདུན་པའི་ཕྱོགས་བཞིར་རེ་རེ། རི་རབ་ཀྱི་རྩ་བར། ཆང་བུ། ཨོང་སྐྱུ། རིལ་བུ། ཤ་དུམ་རྣམ་གྲངས་ཅི་མང༌། ཚེར་མ་ཅན་གྱི་རྩང་གིས་བསྐོར། བསྡུས་པ་ནི། ལྕགས་སྣོད་དམ་རུས་སྦལ་གྱི་ཁོག་པའི་ཐོད་པར་ལྷ་གཙོ་བོའི་དཔལ་བཤོས་ཀྱི་མཐར་ལྷ་གྲངས་དང་མཉམ་པའི་གཏོར་ཆུང་གིས་བསྐོར་རོ། །དེ་ལྟར་རྒྱས་བསྡུས་གང་བྱེད་ཀྱང་གཙོ་བོའི་སྟེང་དུ་ཁྱུང་དང་གདུགས་མཐིང་ནག །རི་རབ་ཀྱི་རྩ་བའི་ཕྱོགས་མཚམས་རྣམས་སུ་རུ་དར་དང་རྒྱལ་མཚན། གཏོར་མ་རྣམས་ལ་རྩང་དང་མཚེ་ཡུངས་ཁྲམ་བྱང༌། ཕྱི་སྐོར་དུ་དྲག་པོའི་ཤིང་གི་རྩང་སྟོད་གྲི་ཁྲག་དང་སྨད་རོ་སོལ་གྱིས་སྦགས་པ་བསྣོལ་བའི་དྲ་མིག་རྣམས་སུ་མཚེ་ཡུངས་ཀྱིས་བརྒྱན། གཏོར་མ་རྣམས་སྲུང་ཟློག་ལ་དམིགས་ན་དཀར་དམར་གྱིས་བརྒྱན་ཅིང་ཤ་ཁྲག་གིས་སྦགས་པ་དང༌། བསད་པ་ལ་རྒྱན་མེད་ཤ་ཁྲག་གིས་སྦགས་པ་དགོད།

གཞན་ཡང་མཆོད་གཏོར་དཔལ་བཤོས་ནག་པོ་ལ་ལྷ་གྲངས་དང་མཉམ་པའི་བཤོས་བུས་བསྐོར་བ་དཀར་དམར་གྱིས་བརྒྱན་པ་དང༌། སྨན་རཀ་མཆོད་འབུལ་སོགས་མཐོང་རྒྱུད་ལྟར་བྱའོ། །གཏོར་མའི་བཅའ་གཞི་འབྲིང་དང་བསྡུས་པ་གཉིས་པོ་ནི་ལྕགས་སྡིག་གི་སྒྲུབ་པ་དང༌། ལས་སྦྱོར་སྤྱང་མོ་དྲུག་དང༌། འཁོར་ལོ་བཅུ་གསུམ་སྟེང་བཅས། བར་བཅས། འོག་བཅས་སོགས་ཐམས་ཅད་ལ་དགོས་པ་ཡིན་ཞིང་བསྙེན་པའི་དུས་ནི་བསྡུས་པ་ཁོ་ནས་འཐུས་སོ། །ཡང་ཆོག་གཞུང་རང་རང་མ་གཏོགས་དབྱིངས་སྒྲོལ་ཀྱི་ཡུམ་དང༌། དེད་དཔོན་བཞི་མི་སྦྱོར་ན་གོང་དུ་བཤད་པ་དེའི་གཏོར་མ་མི་དགོས་སོ། །ཡུམ་དང་དེད་དཔོན་བཞི་བསྐྱེད་པར་འདོད་ན་མངོན་རྟོགས་ཀྱི་སྐབས་སྤྲུལ་པ་གསུམ་གྱི་གོང་དུ། གཙོ་བོའི་གཡོན་དུ་སྒྲོལ་བའི་ཡུམ་ཆེན་ནི། །ཨེ་ཀ་ཙཱ་ཏི་སྔོན་མོ་མི་ལྤགས་དང༌། །རེ་ལྡེའི་གོས་ཀྱིས་སྟོད་སྨད་རབ་བཀླུབས་ཤིང༌། །ཐོད་སྦྲུལ་གྱིས་བརྒྱན་རལ་པ་ཉི་ཟླ་དང༌། །ནོར་བུས་སྤྲས་ཤིང་གཡས་པ་རལ་གྲི་དང༌། །གཡོན་པ་ལྕགས་སྤྱང་མགོ་དགུ་དགྲ་ལ་འགྱེད། །བཾ་རོའི་གདན་ལ་བརྗིད་འགྱིང་གར་གྱིས་རྩེན། །གཡས་སུ་དབྱིངས་ཡུམ་སྲིད་པའི་རྒྱལ་མོ་ནི། །མཐིང་ནག་མི་ལྤགས་གོས་གྱོན་བྱུ་རུས་བརྒྱན། །སྐུ་སྨད་སྟག་ཤམ་ཐོད་སྦྲུལ་དར་གྱིས་བརྒྱན། །རལ་པ་སྤྱི་བོར་འཁྱིལ་ཞིང་རྨ་བྱས་མཚན། །གཡས་པས་ཁྲམ་ཤིང་གཡོན་པས་ནད་རྐྱལ་བསྣམས། །དེའི་ཕྱིར་ཤར་དུ་དྲི་ཟ་མེ་ལྷའི་སྟེང༌༑ ༑ལྷ་ཡི་དེད་དཔོན་དཀར་པོ་སེང་གེའི་གདོང༌། །དྲེད་ལྤགས་གྱོན་ཞིང་སྤུ་གྲི་སྙིང་ཕྲེང་ཐོགས། །རང་འདྲའི་ཡུམ་བཅས་ལྷ་རྣམས་ཟིལ་གྱིས་གནོན། །ལྷོ་རུ་གཤིན་རྗེ་སྲིན་པོ་བསྣོལ་བའི་སྟེང༌། །སྲོག་བདག་དེད་དཔོན་དམར་པོ་སྟག་གི་མགོ། །མི་ལྤགས་གོས་གྱོན་སྤུ་གྲི་སྙིང་ཕྲེང་ཐོགས། །རང་འདྲའི་ཡུམ་བཅས་སྲོག་བདག་སྲིན་པོ་སྡུད། །ནུབ་ཏུ་ཀླུ་དབང་རླུང་ལྷ་བསྣོལ་བའི་སྟེང༌། །ཀླུ་ཡི་དེད་དཔོན་ནག་པོ་སྦྲུལ་གྱི་མགོ། །སྦྲུལ་མགོའི་གདེངས་ཀ་དགུས་བརྒྱན་རུས་སྦལ་གྱི། །གཡང་གཞི་གྱོན་ཞིང་ཁྲམ་ཤིང་སྙིང་ཕྲེང་བསྣམས། །རང་འདྲའི་ཡུམ་བཅས་ཀླུ་རྣམས་བྲན་ཏུ་འཁོལ། །བྱང་དུ་གནོད་སྦྱིན་དབང་ལྡན་བསྣོལ་བའི་སྟེང༌། །བགེགས་ཀྱི་དེད་དཔོན་མཐིང་ནག་ཁྱུང་གི་མགོ། །སྐུ་ལ་བྱ་རྒོད་དར་མའི་གཡང་གཞི་གསོལ། །ཕྱག་གཉིས་རལ་གྲི་དགྲ་སྙིང་ཕྲེང་བ་བསྣམས། །རང་འདྲའི་ཡུམ་བཅས་ཟ་འདྲེ་དབང་དུ་སྡུད། །ཅེས་བསྐྱེད།

སྤྱན་འདྲེན་གྱི་སྐབས་སུ་སྐུ་གསུང་ཐུགས་སྤྲུལ་གྱི་གོང་དུ། དབྱིངས་སྒྲོལ་ཡུམ་ཆེན་འབར་བ་གཤེགས་སུ་གསོལ། །བཀའ་ཡི་དེད་དཔོན་རྣམ་བཞི་གཤེགས་སུ་གསོལ། །ཞེས་དང༌། སྨན་མཆོད་སྐབས་སུ། སྐུ་གསུང་ཐུགས་སྤྲུལ་གྱི་གོང་དུ། སྒྲོལ་བའི་ཡུམ་ཆེན་ཁྲོ་མོ་རལ་ཆེན་དང༌། །དབྱིངས་ཀྱི་ཡུམ་མཆོག་སྲིད་པའི་རྒྱལ་མོར་བཅས། །བཀའ་ཡི་དེད་དཔོན་ཆེན་པོ་མཆེད་བཞི་ལ། །རྣམ་དག་སོགས་ཕྲིན་བཅོལ་གྱི་སྤྲུལ་པ་རྣམ་གསུམ་གྱི་སྔོན་དུ། དབྱིངས་སྒྲོལ་ཡུམ་ཆེན་གཉིས༴ བཀའ་ཡི་དེད་དཔོན་བཞི༴ །ཞེས་དང༌། བསྟོད་པའི་སྐབས། ཟླ་གམ་གསུམ་ལ་སྐུ་གསུང་ཐུགས་སྤྲུལ་པའི། །ཞེས་པའི་སྔོན་དུ། སྒྲོལ་ཡུམ་ཁྲོ་མོ་ཨེ་ཀ་ཙཱ་ཏི་དང༌། །དབྱིངས་ཡུམ་འབར་བ་སྲིད་པའི་རྒྱལ་མོ་དང༌། །བཀའ་ཡི་དེད་དཔོན་གདོང་ཅན་འབར་བ་བཞི། །རང་རང་ཡུམ་དང་བཅས་ལ་ཕྱག་འཚལ་བསྟོད། །ཅེས་དང༌། དམ་ཅན་སྤྱི་བསྐུལ་གྱི་སྐབས་སུ། གྲུ་གསུམ་འབར་བའི་ཟླ་གམ་གཞལ་ཡས་ནས། །ཞེས་པའི་སྔོན་དུ། ཁྲོ་རྒྱལ་འབར་བའི་གཡས་གཡོན་བརྗིད་པ་ནས། །དབྱིངས་སྒྲོལ་ཡུམ་ཆེན་གཉིས་ཀྱི་ཐུགས་དམ་བསྐུལ། །ཆོས་འབྱུང་མཐིང་ནག་ཡངས་པའི་ཕྱོགས་བཞི་ནས། །བཀའ་ཡི་དེད་དཔོན་བཞི་ཡི༴ །ཞེས་དང༌། བཀྲ་ཤིས་ཀྱི་སྐབས་སུ། སྐུ་གསུང་ཐུགས་ཀྱི་གསང་གསུམ་ཞེས་པའི་སྔོན་དུ། སྒྲོལ་བའི་ཡུམ་ཆེན་ཁྲོ་མོ་རཀ་གདོང་མ། །དབྱིངས་ཀྱི་ཡུམ་མཆོག་སྲིད་པའི་རྒྱལ་མོ་དང༌། །བཀའ་ཡི་དེད་དཔོན་གདོང་ཅན་རྔམ་པ་བཞི། །རང་རང་ཡུམ་བཅས་འཇིགས་པའི་བཀྲ་ཤིས་ཤོག །ཅེས་པ་སོ་སོའི་སྐབས་ཐོབ་ཏུ་གནས་མ་འཆོལ་བར་བཀོད་པ་ནི་ཟབ་ཕྱིར་གུད་དུ་སྦས་པ་ཡིན་ནོ། །ལྷ་བསྐྱེད་ལུགས་ཀྱང་གཞུང་གི་མངོན་རྟོགས་དང༌། སྒྲུབ་ཐབས་དང༌། བསྟོད་བསྐུལ་རྣམས་ཀྱང་ཅུང་ཟད་འདྲ་མིན་ཡོད་ཅིང་ལྕགས་སྡིག་རང་གི་ཡིག་ཆ་གཞན་རྣམས་ནས་འདྲ་མིན་མང་དུ་གསུངས་པ་ནི་ཕལ་ཆེར་བསྙེན་སྒྲུབ་ལས་གསུམ་གྱི་བསྐྱེད་ཚུལ་དང་སྐབས་ཐོབ་ཡིན་པས་ཐེ་ཚོམ་མི་བྱ་ལ།

ཡང་ལྷ་འགོད་ལུགས་ཀྱང་སྒྲུབ་ཐབས་དང་མངོན་རྟོགས་བསྟོད་བསྐུལ་ལ་ལར། དབུས་ལིང་ཚེ་དགུ་བྱས་པའི་ཤར་དུ་ཕྱག་རྡོར། ལྷོར་ཡ་མ་རཱ་ཛ། ནུབ་ཏུ་རུས་སྦལ། བྱང་དུ་མཁའ་ལྡིང༌། མཚམས་བཞི་དེད་དཔོན་བཞི། ཟླ་གམ་གསུམ་ལ་སྤྲུལ་པ་གསུམ། དེའི་ཕྱིར་འཁོར་ལོ་ཐོད་མཁར་བཅུ་གཉིས་བྱས་པ་ལ་གསང་བའི་གཤེད་ཡ་མ་རཱ་ཛ་སོགས་བཞི། ནང་གི་གཤེད་དུང་གི་མོན་པ་སོགས་བཞི། ཕྱིའི་གཤེད་ཧེ་ལེ་ཁྱབ་པ་སོགས་བཞི་རྣམས་བསྐྱེད༑ དེའི་ཕྱིར་ལྕགས་མཁར་བཅུ་གཉིས་ལ་འཆི་བདག་བཅུ་གཉིས། དེའི་ཕྱིར་འོབས་དང་སྒྲོལ་གིང་བཅོ་བརྒྱད་མེད་པར་ཞག་གཤེད་དང་སྒོ་བ་བཞི་སོགས་བསྐྱེད་པའི་ལུགས་ཀྱང་ཡོད་པས། བསྐྱེད་ཚུལ་གཉིས་པོ་གང་བདེ་ལས་ཕལ་ཆེར་ལས་བྱང་འདི་ཉིད་ལྟར་བྱས་ན་བསྙེན་སྒྲུབ་ལས་སྦྱོར་ཀུན་ལ་ཁེབས་ཆེ་བར་སེམས་སོ། །སྔགས་བཟླ་བའི་ཚེ། ཨྱཻ་རིང་དང་ཨྱེ་ཐུང་སྐུ་གསུང་ཐུགས་ཀྱི་སྔགས་རྣམས་ལས་བྱང་དུ་གསལ་ལ། ཡང་ལྷ་སོ་སོའི་ཕྲེང་སྔགས་བཟླ་བར་འདོད་ན། ཨྱེ་ཨ་ཀྲོ་ཏེ་ཀ་ཡ་མཱནྟ་ཀ་ཀཱ་ལ་རཱུ་པ་ཧྲཱིཿཥྚཱི་ཨ་པ་ཡེ་ཧཱུྂ། ཨེ་བེ་ཏཱ་ལཱི་ཀྲོ་དྷཱི་ཤྭ་རཱི་ཧཱུྂ། ཨེ་མ་མ་ཨེ་ཀ་ཙཱ་ཏི་ཧཱུྂ། ཨེ་དྷེ་མ་ཀཱ་ལཱི་བཾ་རིལ་མཾ་རུ་ལུ་རུ་ལུ་བྷྱོ་ཧཱུྂ། ཨེ་བཛྲ་ཀྲོ་དྷ་ཙཎྜ་རོ་ཥ་ཎ་ཧཱུྂ། ཨེ་ཡ་མ་རཱ་ཛ་ཀྲོ་དྷ་ཧཱུྂ༑ ཨེ་མ་ཧཱ་བྷེ་རུ་ཀཱ་ལ་ཧཱུྂ། ཨེ་ཁྲོཾ་ག་རུ་ཌ་ཧཱུྂ། ཨེ་ཀ་ཧེ་དུན་ཡ་མ་རཱ་ཛ་ཧཱུྂ། ཨེ་ཡ་མ་དུ་ཤ་ཧཱུྂ། ཨེ་ཡ་མ་རཀྴ་ཧཱུྂ། ཨེ་ཡ་མ་ཡཀྴ་ཧཱུྂ། ཡ་མ་རཱ་ཙ་ས་དོ་མེ་ཡ། ཡ་མེ་དོ་རུ་ཎ་ཡོ་ད་ཡ། ཡ་ད་ཡོ་ནི་ར་ཡ་ཀྵེ་ཡ། ཡ་ཀྵེ་ཡ་ཙ་ནི་ར་མ་ཡ། ཙཎྜ་རུ་དྲ་མོནྟ་ཛཿ ཡ་མ་མོནྟ་ཛཿ རཀྴ་མོནྟ་ཛཿ ཡཀྴ་མོནྟ་ཛཿ དུ་ཏྲི་རུ་ལུ་ཧ་ཧ་ཡ། དུ་རུ་ཡ་མ་སྙིང་དུ་ན། རུ་ཏྲ་བྷ་ཏི་རུ་ཤ་ཡ། དུ་ཏྲ་ཡཀྴ་ཏིགྣ་ཡ། ཨེ་ཡ་མ་རཱ་ཛ། ཀྲོ་ནེ་ཀྲོ་ནེ། པ་ཏྲ་པ་ཏྲ། ཤཱུ་ལ་ཤཱུ་ལ། ད་ཤ་གྲཱི་བ། ཡཀྴ་གྲཱི་བ། རུ་ལུ་རུ་ལུ། ཧ་ཧ་ཡ་ཡ། བདུད་རུ་དྲ་ཧ་ལ་ནག་པོ། ཡ་མ་དུ་ན་རཀྴ་ཡ།

རུ་རུ་ཙ་པ་ལ་ཁ་ལ་རཀྨོ་ཐུན་བྷྱོ། ཡཀྴ་ཏིཾ་བཾ་བྷྱོ། ཏྲི་ཙ་པ་ལ་ཨ་ཤུ་མེ་ཡ། རུ་ཏྲ་དུ་རུ་ཡ། ཡཀྴ་རུ་ལུ་ཧ་ཧ་ཡ། ཡ་མ་ཡ་མ། དུ་ན་དུ་ན། ཤཾ་ཤཾ། གྷྲྀ་ཎ་གྷྲྀ་ཎ། པ་ཙ་པ་ཙ། ཧུ་ཡ་ཧུ་ཡ། བེ་ར་བེ་ར། ཧ་ལ་ཧ་ལ། ཧུ་ལ་ཡ། མ་མ་རུ་རུ། ནག་པོ་ཧ་དྷེ་ཧྲྀ་ཏ་ཡ། ནྲྀ་ལ་དུན་བྷྱོ། དུན་བྷྱོ་ཡ། ཞེས་པ་གཙོ་འཁོར་སོ་སོའི་ཕྲེང་སྔགས་དྲིལ་བ་སྟེ། འདི་ལའང་བརྒྱ་སྟོང་ཙམ་བཟླས་ན་ལེགས་སོ། །ཡང་ཨྱཻ་རིང་ལྕགས་ཐག་སུམ་སྦྲེལ་ནི། རྣལ་ཟློག་དཀྲུག་གསུམ་སྟེ་ལྕགས་སྡིག་གཞུང་དུ་གསལ་ལ། མཆོད་རྟེན་གྱི་སྟེང་ཆ་བསྲུང་བའི་ཨྱཻ་རིང་ནི། མོནྟའི་མཇུག་ཏུ། ཨ་མུ་ཀ་མྱག་ཐུཾ་རིལ་ཏྲིག་ནན་སྦུར་ཡ་ནན། ཨེ་ཧུར་ཐུཾ་ཛཿ ཁཾ་ཤག་རོ་མྱག་མུཀྟི་རྦད་ཡ། ཞེས་བཏགས་སོ། །མཆོད་རྟེན་གྱི་བར་ཆ་བཟློག་པའི་ཨྱཻ་རིང་ནི། ཨྱཻ་རིང་གི་ཤམ་བུར་སྤྱང་མོ་དྲུག་འདོགས་པ་སྟེ། སྤྱང་མོ་དྲུག་སྐབས་དོན་གྱིས་སོ་སོར་འདོགས་པ་དང༌། ཚན་ཆེ་ཞིང་མྱུར་བའི་ཆེད་དུ་བསྡོམས་ནས་འདོགས་པ་སྟེ་ལུགས་གཉིས་ལས། །དང་པོ་སོ་སོར་འདོགས་པ་ནི། ཨྱཻ་རིང་མོནྟའི་མཇུག་ཏུ་རྦོད་གཏོང་མཁན་གྱི་ལས་ཀྱི་ལྷ་སྡེ་བརྒྱད་གང་ཡིན་པའི་སྒོས་སྲོག་སྔགས་རྐང་རེ་དང༌། དེའི་མཐར་དགྲའི་མིང་རུས་དང༌། དེའི་མཐར་སྤྱང་མོ་འདོགས་ཚུལ་ནི། དཔེར་ན་རྦོད་གཏོང་མཁན་གྱི་ལས་ལྷ་གཤིན་རྗེ་ལྟ་བུ་ཡིན་པར་མཚོན་ན། མོནྟའི་མཇུག་ཏུ། ཨོཾ་ཡ་མ་ཡ། དགྲ་བོ་ཆེ་གེ་མོ་ཞེས་པའི་མཐར་ཕ་རོལ་པོའི་ལྷ་དང་བྱེད་མཁན་གཟིར་ཞིང་སྟོབས་བཤིག་པའི་ཚེ་དགྲའི་མིང་མཐར། ཨ་མུ་ཀ་མྱག་ཐུཾ་རིལ། ཏྲིག་ནན། ཨེ་ཧུར་ཐུཾ་ཛཿ ཁཾ་ཤག་རོ་མྱག་མུཀྟི་རྦད་ཡ། ཞེས་སྦྱར་བ་ནི་གཟིར་ཞིང་སྟོབས་བཤིག་ནས་བདག་བསྲུང་བའི་སྤྱང་མོ་ཡིན་ནོ། །དེ་བཞིན་དུ་ཕ་རོལ་པོས་བདག་ལ་རྦོད་གཏོང་བྱས་པ་བཤིག་པའི་སྤྱང་མོ་ནི། སྦྱོར་ཚུལ་གོང་ལྟར་ལ། ཆེ་གེ་མོ་ཨ་མུ་ཀ་རྩ་སྦུར་སྲོག་ནན། སྙིང་གཟིར་བྲེང་ཤག་ཡཾ་རྦད། ཨེ་ཧུར་ཐུཾ་ཛཿ ཁཾ་ཤག་རོ་མྱག་མུཀྟི་རྦད་ཡ།

ཞེས་སོ༑ ༑ཡང་རྦོད་གཏོང་མཁན་གྱི་བྱད་ཁ་དང་སྡེ་བརྒྱད་ཀྱི་ཟ་ཁ་སོགས་ཟུག་པ་དབྱུང་བའི་སྤྱང་མོ་ནི། སྦྱོར་ཚུལ་གོང་ལྟར་ལ། ཆེ་གེ་མོ་ཨ་མུ་ཀ་དུ་རཾ་ཏྲི་ཡཾཾ་འདྲིད་ཕྱུང་སྲོག་ལ་གཟིར་ནན་ཕྱུང༌། ཨེ་ཧུར་ཐུཾ་ཛཿ ཁཾ་ཤག་རོ་མྱག་མུཀྟི་རྦད་ཡ། ཞེས་སོ། །ཡང་གཞན་གྱི་མཐུ་གཏད་ལ་སོགས་སྦྱོར་ངན་དང་ལྷ་དང་སྡེ་བརྒྱད་ཀྱི་གསང་ལམ་དགག་པའི་སྤྱང་མོ་ནི། སྦྱོར་ལུགས་སྔ་མ་ལྟར་ལ། ཆེ་གེ་མོ་ཨ་མུ་ཀ་དཾ་ཏ་དུཾ་དུཾ་མ་ཧཱ་རཱ་ག་དུ་རཾ་ཐུཾ་རིལ་རྦད། ཨེ་ཧུར་ཐུཾ་ཛཿ ཁཾ་ཤག་རོ་མྱག་མུཀྟི་རྦད་ཡ། ཞེས་སོ། ཡང་རྦོད་གཏོང་མཁན་གྱིས་བྱས་པའི་ངན་སྦྱོར་ཕར་ལ་བཟློག་པའི་སྤྱང་མོ་ནི། སྦྱོར་ཚུལ་གོང་ལྟར་ལ། ཆེ་གེ་མོ་ཨ་མུ་ཀ་ཨེ་ནན་ཡཾ་ཟློག་འདྲིད་བྷྱོ། ཨེ་ཧུར་ཐུཾ་ཛཿ ཁཾ་ཤག་རོ་མྱག་མུཀྟི་རྦད་ཡ། ཞེས་སོ། །ཡང་བན་དགྲ་ལ་སོགས་པ་ངག་མནན་པའི་སྤྱང་མོ་ནི། སྦྱོར་ཚུལ་སྔ་མ་ལྟར་ལ། ཆེ་གེ་མོ་ཨ་མུ་ཀ་བི་དང་སྟྭཾ་བྷ་ཡ་ནན། ཨེ་ཧུར་ཐུཾ་ཛཿ ཁཾ་ཤག་རོ་མྱག་མུཀྟི་རྦད་ཡ༑ ཞེས་སྦྱར་ཞིང༌། སྔར་ལྟར་གཤིན་རྗེ་ལ་དཔེ་བཞག་པའི་མཚམས་དེར་ཕ་རོལ་པོའི་ལས་ཀྱི་ལྷ་ངོ་ཤེས་ན་དེ་ཉིད་ལ་བསྟིམ། མ་ཤེས་ན་ཕྱི་ནང་རྟགས་ཀྱིས་ངོས་འཛིན་ནས་བཤད་པ་ལྟར་སྡེ་བརྒྱད་ཀྱི་ཆོ་འཕྲུལ་རྨི་ལམ་སོགས་སུ་གང་བྱུང་དེ་བསྟིམ། དེས་ཀྱང་མ་ཤེས་ན་སྡེ་བརྒྱད་དྲིལ་ལ་བསྟིམས་ཤིང་རྨི་ལྟས་ནང་རྟགས་དང་སྦྱར་ལ་ཚོད་ཟིན་པར་བྱའོ། །ཡང་བྱད་ལྟས་ཤིན་ཏུ་ཆེ་བའམ་སྒྲུབ་པ་ཡུན་རིང་པོར་བྱེད་པའི་ལོང་མེད་པའམ། རྣོ་ཞིང་ཚན་ཆེ་བའི་ཕྱིར། སྤྱང་མོ་དྲུག་དྲིལ་ནས་གདོགས་ན། མོནྟའི་མཇུག་ཏུ་སྡེ་བརྒྱད་གྱི་སྒོས་སྲོག་གི་མཐར། དགྲ་བོ་ཆེ་གེ་མོ་ཨ་མུ་ཀ་མྱག་ཐུཾ་རིལ། ཏྲིག་ནན་སྦུར་ཡ་ནན། རྩ་སྦུར་སྲོག་ནན་སྙིང་གཟིར་བྲེང་ཤག་ཡཾ་རྦད། དུ་རཾ་ཏྲི་ཡཾ་འདྲིད་ཕྱུང་སྲོག་ལ་གཟིར་ནན་ཕྱུང༌། དཾ་ཏ་དུཾ་དུཾ་མ་ཧཱ་རཱ་ག་དུ་རཾ་ཐུཾ་རིལ་རྦད། ཨེ་ནན་ཡཾ་ཟློག་འདྲིད་བྷྱོཿ

བི་དང་སྟྭཾ་བྷ་ཡ་ནན། ཨེ་ཧུར་ཐུཾ་ཛཿ ཁཾ་ཤག་རོ་མྱག་མུཀྟི་རྦད་ཡ། ཞེས་དྲིལ་ལ་བཟླའོ༑ ༑དེ་ལྟར་སྤྱང་མོ་ལས་དྲུག་སོ་སོ་དང༌། དྲིལ་བའི་ཤམ་བུ་སྦྱོར་ཚུལ་འདི་ནི་ཞལ་གདམས་ཤིན་ཏུ་གསང་བའི་ཟབ་རྒྱའོ། །གཞན་ལྕགས་སྡིག་གི་ལས་སྦྱོར་སོ་སོའི་སྔགས་རྣམས་ནི་རང་གཞུང་སོ་སོ་ནས་འབྱུང་བ་ལྟར་ལས་བྱང་གི་བསྙེན་པའི་མཚམས་སུ་སོ་སོའི་དམིགས་པ་དང་བཅས་བཟླ་དགོས་སོ། །ཡང་མཆོད་རྟེན་གྱི་སྨད་བཅས་བསད་པའི་ཨྱཻ་རིང་ནི། སྤྱིར་བཏང་དུ་བསད་མནན་ལ་ཨྱཻ་རིང་ལ་འབྱུང་བའི་སྤུ་གྲི་ཤམ་བུ་བཏགས་པ་ཙམ་དང༌། བྱེ་བྲག་ལས་སྦྱོར་འཁོར་ལོ་བཅུ་གསུམ་སོགས་གང་དགོས་སྐབས་བསྟུན་ལ་སོ་སོའི་བཅས་དང་སྔགས་ཀྱི་བཟླ་ཚུལ་སྡིག་པའི་ཆོས་སྐོར་སོ་སོ་ནས་འབྱུང་བ་ལྟར་བྱ་བ་ནི་གནད་དམ་པ་ཡིན་ནོ། །ཞེས་པའང་གཤིན་རྗེ་ལྕགས་སྡིག་གི་ལས་བྱང་ཁོ་བོས་བགྱིས་པའི་ལྷན་ཐབས་སུ་ཡིག་ཆུང་ཉེར་མཁོར། འབྲི་གུང་པ་ཆོས་ཀྱི་གྲགས་པས་སྦྱར་བ་ཡིན་ཞིང་ཤིན་ཏུ་གསང་བའི་གནད་འགག་འགའ་ཞིག་ནི་སློབ་དཔོན་དགྱེས་པའི་གསུང་གི་གསང་བ་ལས་རྟོགས་པར་བྱ་བ་ཁོ་ན་ཡིན་ནོ།། །།སརྦ་མངྒ་ལཾ།།