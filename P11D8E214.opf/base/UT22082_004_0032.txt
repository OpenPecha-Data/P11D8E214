༄༅། །དྲང་སྲོང་དྲི་མེད་ལ་ཆུ་གཏོར་འབུལ་བ་ཚོགས་གཉིས་མྱུར་རྫོགས་མཆོད་པའི་སྤྲིན་ཞེས་བྱ་བ་བཞུགས་སོ།།

།བླ་མ་དང་ཕྱོགས་བཅུའི་སངས་རྒྱས་ཐམས་ཅད་གཅིག་ཏུ་བསྡུས་པའི་བདག་ཉིད་དྲང་སྲོང་དྲི་མ་མེད་པའི་ལྷ་མཆོག་མ་ཧཱ་རི་ཥིའི་ལྷ་ཚོགས་ལ་ཕྱག་འཚལ་ལོ། །འདིར་དྲང་སྲོང་ཉིད་ཀྱི་སྒྲུབ་པ་པོས་ལྷག་ཆད་ཁ་སྐོང་བར་བྱ་བ་དང༌། ནམ་འདོད་དུས་དྲང་སྲོང་ལ་གཏོར་མ་འབུལ་བར་འདོད་ན། ཚར་བརྒྱའམ་གང་གཏོང་བའི་གྲངས་ཀྱི་དཀར་གསུམ། མངར་གསུམ། འབྲུ་སྣ་སོགས་ལ་རིལ་བུ་སྟར་ཁ་ཙམ་བྱས་ལ་སྣོད་དུ་བཞག །ཆུ་གཙང་མ་འོ་མ་བསྲེས་པ་འབག་བཙོག་མ་སོང་བར་བྱས་ལ་བཞག །ཟངས་སོགས་རིན་པོ་ཆེའི་སྣོད་ཅིས་ཀྱང་ཤིས་ལ། སངས་རྒྱས་ཆོས་དང་སོགས་ཀྱིས་སྐྱབས་འགྲོ་བྱས་ལ། བདག་དྲང་སྲོང་ཁྲོས་པའི་ཁྲོ་བོ་གཞུང་ལྟར་སྒོམས་ལ། སྭ་བྷཱ་ཝས་སྦྱངས། སྟོང་པའི་ངང་ལས་མདུན་དུ་པཾ་ལས་པདྨ་ཨ་ལས་ཟླ་བའི་སྟེང་དུ་ཨཱཿདཀར་པོ་ཡོངས་སུ་གྱུར་པ་ལས། དྲང་སྲོང་དྲི་མེད་སྐུ་མདོག་དཀར་པོ་འོད་འཕྲོ་བ། ཕྱག་གཡས་སྐྱབས་སྦྱིན་གྱི་ཕྱག་རྒྱས་གསེར་གྱི་སྤྱི་བླུགས་དང༌། གཡོན་པས་ལུང་ཐང་གི་བགྲང་ཕྲེང་ཐུགས་ཀར་འཛིན་པ། ཞབས་གཉིས་སེམས་སྐྱིལ་གྱིས་བདག་ཅག་ལ་དགྱེས་པའི་ཚུལ་གྱིས་བཞུགས་པའི་ཐུགས་ཀར་ཨཱཿདཀར་པོས་མཚན་པ་ལས་འོད་འཕྲོས་པས། རི་བོ་ཀུན་འདུས་ཀྱི་རྩེ། ནགས་ཚལ་དྲ་བ་ཅན་གྱི་ཕུག་ནས་དྲང་སྲོང་འཁོར་དང་བཅས་པ་སྤྱན་དྲངས་ནས་དམ་ཚིག་པ་ལ་གཉིས་སུ་མེད་པར་ཐིམ་པར་གྱུར། ཅེས་དམིགས་ལ། ཨརྒྷཾ་སོགས་ཀྱིས་མཆོད་ལ། དུས་གསུམ་སངས་རྒྱས་ཀུན་འདུས་པའི། །ལྷ་ཡི་རྒྱལ་པོ་དྲང་སྲོང་མཆོག །དྲང་སྲོང་འབུམ་གྱི་འཁོར་གྱིས་བསྐོར༑ སྒོ་གསུམ་གུས་པས་བསྟོད་པར་བགྱི། ཞེས་བསྟོད། རིན་པོ་ཆེའི་སྣོད་དུ་རིལ་བུ་གཅིག་དང་ཆུ་དེའི་གང་བླུགས་ལ། ཨ་ཀཱ་རོ་གསུམ་བརྗོད། གཏོར་མ་འདོད་ཡོན་ལྔ་དང་ལྡན་པར་གྱུར། ཅེས་དང༌། ཨོཾ་ཨཱཿཧཱུྂ། གསུམ་བརྗོད། ཁ་ཁ་ཁཱ་ཧི་ཁཱ་ཧི་དུ་ན་ཡེ་སྭཱ་ཧཱ། དྲང་སྲོང་ཆེན་པོ་དྲི་མེད་འོད་ཟེར་ལ་དྲང་སྲོང་འབུམ་ཕྲག་དུ་མའི་ཚོགས་ཀྱིས་བསྐོར་བ་རྣམས་ཀྱི་ཞལ་དུ་ཨི་དམ་བ་ལིངྟ་ཁ་ཁ་ཁཱ་ཧི་ཁཱ་ཧི།

ཞེས་གསུམ་མོ། དྲང་སྲོང་འཁོར་དང་བཅས་པ་ལ། །གཏོར་མ་ཕུལ་བའི་མཐུ་སྟོབས་ཀྱིས། །ཚོགས་གཉིས་ཡོངས་རྫོགས་མཐར་ཕྱིན་ཏེ། །འབྲས་བུ་སྐུ་གསུམ་མངོན་གྱུར་ཤོག །ཅེས་བརྗོད་ཆུ་དང་རིལ་བུ་གཙང་སར་བཤམ་པར་བྱའོ། །ཚར་དུ་བྱ་ཡང་གོང་ལྟར་བྱས་ལ་ཚར་རྗེས་མའི་མཇུག་ཏུ་མཆོད་བསྟོད་གོང་ལྟར་བྱས་ལ་ཡི་གེ་བརྒྱ་པ་ཚར་གཅིག་གིས་ལྷག་ཆད་ཁ་བསྐང༌། བཛྲ་མུཿ ཡེ་ཤེས་པ་རྣམས་རང་གི་གནས་སུ་གཤེགས། དམ་ཚིག་པ་རྣམས་རང་ཉིད་ལ་ཐིམ་པར་གྱུར་ཅེས་དང༌༑ བཀྲ་ཤིས་བརྗོད། བསོད་ནམས་འདི་ཡིས་སོགས་ཀྱིས་དགེ་བ་སེམས་ཅན་ཐམས་ཅད་ཀྱི་དོན་དུ་བསྔོ། དམིགས་མེད་ཀྱིས་རྒྱས་གདབ་བོ། །ཞེས་དྲང་སྲོང་དྲི་མེད་ལ་གཏོར་མ་འབུལ་བར་བྱ་བའི་ཕྱིར། ཤཱཀྱའི་བཙུན་པ་རིག་འཛིན་ཆོས་ཀྱི་གྲགས་པས་ལོཀ་ཏྲིའི་བསྙེན་མཚམས་ཞག་གཅིག་ཏུ་བྲིས་པ་མསྟུ།། །། ༈ །དྲང་སྲོང་ལ་བརྟེན་ནས་ཤེས་རབ་སྒྲུབ་ཐབས་བཞུགས་སོ།། དྲང་སྲོང་ཆེན་པོ་དྲི་མེད་འོད་ཟེར་ལ་ཕྱག་འཚལ་ལོ། །འདིར་དྲང་སྲོང་གི་དབང་ལུང་ནོད་པའི་སྐྱེ་བོ་བློ་ཆུང་ངུར་གྱུར་པ་རྣམས། ཟབ་ཅིང་རྒྱ་ཆེ་བའི་གསུང་རབ་གཞུང་ལུགས་སྣ་ཚོགས་པའི་ཚིག་འཛིན་ཕུན་སུམ་ཚོགས་པ་ལ་སློབ་ཅིང་དོན་ཁོང་དུ་ཆུད་བར་འདོད་པས། དྲང་སྲོང་ལ་བརྟེན་ནས་ཤེས་རབ་བསྐྱེད་པར་སྤྲོ་ན། འཚེ་བ་མེད་པའི་གནས་སུ་ཡར་ཚེས་བཟང་པོ་དག་ལ། རིན་པོ་ཆེ་ལས་གྲུབ་པའི་སྣོད་གཙང་མར་གཏོར་མ་འདབ་མ་བཞི་པ་ལ། དཀར་གསུམ། མངར་གསུམ། ཤིང་འབྲས་སོགས་ཅི་འབྱོར་དང༌། མཆོད་པ་སྣ་ལྔ་སོགས་བཤམས། དྲང་སྲོང་གི་ཞལ་ཐང་ཡོད་ནའང་དགྲམ། མེད་ན་ཙཀ་ལི་གཏོར་མར་བཙུག །རང་ཉིད་ཀྱང་ཟས་གོས་ངན་པ་དང་གྲིབ་ལ་འཛེམས་ཤིང་སྒོ་གསུམ་གྱི་མི་དགེ་བ་སྤངས། ཐོག་མར་སྐྱབས་འགྲོ་སེམས་བསྐྱེད་སོགས་རྒྱས་བསྡུས་གང་རུང་བྱས་རྗེས། ཆོས་ཐམས་ཅད་སྟོང་པར་བསམ། སྟོང་པའི་ངང་ལས་པཾ་ལས་པད་དཀར་དང༌། ཨ་ལས་ཟླ་བའི་གདན་ལ་རང་གི་སེམས་ཉིད་ཀྱི་ངོ་བོ་དྲི་མ་མེད་པ་དུང་ལྟར་གསལ་བའི་ཨཱཿལས་འོད་ཟེར་འཕྲོས་པས༑

དུས་གསུམ་གྱི་སངས་རྒྱས་དང་བྱང་ཆུབ་སེམས་དཔའ་མཆོད། འགྲོ་བ་མཐའ་དག་གི་སྙིང་གི་མུན་པ་བསལ། སླར་འདུས་པ་ལས་རང་ཉིད་དྲང་སྲོང་དྲི་མེད་འོད་ཟེར་སྐུ་མདོག་དཀར་ལ་ཞི་ཞིང་འཛུམ་པ་མཚན་དཔེའི་ཡོན་ཏན་དུ་མས་བརྒྱན་པ། གཡས་ཤེལ་གྱི་རལ་གྲི་དང་གཡོན་ཤེལ་དཀར་གྱི་བགྲང་ཕྲེང་འཛིན་པ། རས་དཀར་གྱི་ན་བཟའ་གསོལ་བ། སེམས་དཔའི་སྐྱིལ་མོ་ཀྲུང་གིས་བཞུགས་ཤིང༌། འོད་ཟེར་དཀར་པོ་འཕྲོ་བའི་གཟི་བརྗིད་དང་ལྡན་པའི་གནས་གསུམ་ཡི་གེ་གསུམ་གྱིས་མཚན་པ་ལས་འོད་འཕྲོས་པས། རི་བོ་ཀུན་འདུས་ཀྱི་རྩེ། ནགས་ཚལ་དྲ་བའི་ཀློང་སོགས་ནས། །རང་འདྲའི་ཡེ་ཤེས་པ་མདུན་གྱི་ནམ་མཁར་སྤྲིན་ཕུང་དཀྲིགས་པ་ལྟ་བུར་བཞུགས་པ་ལ། ཨོཾ་བཛྲ་པུཥྤཾ་ནས། ཤཔདའི་བར་གྱིས་མཆོད། སླར་ཡང༌། ཛཿཧཱུྂ་བཾ་ཧོཿ ཞེས་འོད་ཀྱི་ཕུང་པོར་གྱུར་པ་རང་དང་དབྱེར་མེད་དུ་གྱུར་པར་བསམ་ལ། རང་གི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་ཨཱཿདཀར་པོའི་མཐར་མདུན་ནས་གཡས་སྐོར་དུ། ཨོཾ་ཏྲང་དུ་ཏྲི་ན་ཏྲང་དུ་ཛཱ་ཛཱ་པྲཛྙཱ་སིདྡྷི་ཕ་ལ་ཧཱུྂ། ཞེས་པའི་སྔགས་འཁོར་འགལ་མེ་ལྟར་དྲག་ཏུ་འཁོར་བ་ལས་འོད་ཟེར་འཕྲོས་དུས་གསུམ་གྱི་རྒྱལ་བ་མ་ལུས་པ་དང༌། འཇམ་དབྱངས། དབྱངས་ཅན་མ་ལ་སོགས་ཀྱི་ཤེས་རབ་ཐུགས་རྗེ་མ་ལུས་པ་བསྡུས། ཐུགས་ཀའི་སྔགས་འཁོར་ལ་ཐིམ་པས་དོན་སྤྱོད་པའི་སྤོབ་པ་དང་ལྡན་པར་མོས་ལ། བཟླས་པས་འདོད་པ་ཕུལ་དུ་ཕྱིན་པར་འགྱུར་རོ། །ཐུན་མཚམས་སུ་གསོལ་བ་གདབ་པ་ནི། དྲང་སྲོང་ཆེན་པོ་འཁོར་དང་བཅས་པ་ཡིས། །བདག་བློའི་སྙིང་གི་མུན་པ་རབ་བསལ་ནས། །སྟོན་པའི་གསུང་བཞིན་མ་ནོར་རྟོགས་པ་དང༌། །འཆད་རྩོད་རྩོམ་དང་མཆོག་ཐུན་དངོས་གྲུབ་སྩོལ། །ཞེས་དང་ཐུན་མཚམས་སུ་གཏོར་མ་བསྔོ་བ་ནི། ཨ་ཀཱ་རོ་དང༌། ཨོཾ་ཨཱཿཧཱུྂ་གིས་བྱིན་གྱིས་བརླབས་ལ་ཡེ་ཤེས་ཀྱི་བདུད་རྩིར་གྱུར། ལྗགས་རྡོ་རྗེའི་སྦུ་གུ་ཅན་གྱིས་དྲངས་ནས་གསོལ་བར་གྱུར་པར་བསམ། ངག་ཏུ་ཡང༌།

གཏོར་མ་བདུད་རྩིའི་རང་བཞིན་འདི་ཉིད་དྲང་སྲོང་ཆེན་པོ་དྲི་མེད་འོད་ཟེར་ལ་ལྷའི་དྲང་སྲོང་འབུམ་ཕྲག་དུ་མས་བསྐོར་བའི་ཞལ་དུ་ཁ་ཁ་ཁཱ་ཧི་ཁཱ་ཧི། དུ་ན་ཡ་སྭཱ་ཧཱ། ཨི་དམ་བ་ལིངྟ་ཁ་ཁ་ཁཱ་ཧི་ཁཱ་ཧི། ཞེས་གསུམ་གྱི་མཐར། དྲང་སྲོང་དྲི་མེད་ལ་སོགས་པའི། ལྷ་མིའི་དྲང་སྲོང་ཐུགས་བརྩེ་བའི་བདག་ཉིད་ཅན་རྣམས་ཀྱིས་ཟག་མེད་ཀྱི་བདུད་རྩི་འདི་བཞེས་ལ། བདག་སྒྲུབ་པ་པོའི་མི་ཤེས་པའི་མུན་པ་བསལ་ནས། དོན་སྤྱོད་པའི་ཤེས་རབ། ཟབ་པ། བརྟན་པ། མྱུར་ཞིང་གསལ་བ། ཚིག་འཛིན་འཆད་རྩོད་རྩོམ་སོགས་གང་ལ་ཡང་མི་ཐོགས་ཤིང༌། དོན་གཉིས་འགྲུབ་པའི་དངོས་གྲུབ་མྱུར་དུ་སྩོལ་ཅིག །ཅེས་སོགས་སྨོན་ལམ་གང་འདོད་བཏབ། ཤེས་རབ་བསྐྱེད་ཐབས་འདི། ཤཱཀྱའི་བཙུན་པ་དཀོན་མཆོག་མིང་གིས་རང་ལོ་བཅོ་ལྔའི་ཐོག་ཏུ་ཕོ་བྲང་རྩེ་བ་གཞིས་ཀར་བྲིས་པ་འདིས་འགྲོ་ལ་ཕན་པར་གྱུར་ཅིག། །།མངྒ་ལཾ།།