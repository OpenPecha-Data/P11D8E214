༄༅། །ནམ་མཁའི་སད་སྲུང་ཉི་ཟླ་འོད་སྤྲིན་གྱི་ལོ་གླུད་ཟབ་མོ་ཞེས་བྱ་བ་བཞུགས་སོ།།

ནམ་མཁའི་སད་སྲུང་ཉི་ཟླ་འོད་སྤྲིན་གྱི་ལོ་གླུད་བགེགས་ཀྱི་རྒྱལ་པོ་གདོང་ལྔ་པའི་གཙོ་བྱས་འགོང་པོ་སྡེ་དགུ་དང་བཅས་པ་རྣམས་ལ་གཏོང་བར་བྱའོ། །ཞེས་སད་སྲུང་ལག་ཏུ་ལེན་པ་ནི། རིན་པོ་ཆེའི་སྣོད་དུ་འབྲུ་སྣའི་ཕྱེ་མ་ལ་མི་གཟུགས། གདོང་དབུས་མ་མི། གཡས་ཕག །གཡོན་སྤྲེའུ། རྒྱབ་རྟ། སྟེང་བྱ་སྟེ་གདོང་ལྔ་པ་ཞིག་བཅའོ། །དེ་ལ་འགོང་པོ་སྡེ་དགུ་མི་ལུས་ཅན་དགུ་ཡིས་བསྐོར། དེ་དག་གི་མཐར་གཏོར་མ། མར་མེ། ཆང་བུ། མཐེབ་སྐྱུ། རིལ་བུ་རྣམས་དགུས་བསྐོར། དེ་ལ་ལོ་འབྲས་རྣམས་ཀྱི་སྔོ་ཕུད། ཆང༌། ཞོ། །འོ་མ། ཇ་མར། ཤ་ཁྲག ༑རུས་པ་ལ་སོགས་གཟའ་བཏུང་གི་རིགས་ཅི་འབྱོར་དང༌། དར་ཟབ། འབྲུ་སྣ། རིན་ཆེན་ལ་སོགས་པ་བྲན་ནས། མདུན་དུ་སྟེགས་གྱི་ཁར་བཞག་སྟེ། རང་ཡི་དམ་ཀྱི་ང་རྒྱལ་ལ་གནས་པས། སྔགས་དྲུག་ཕྱག་རྒྱ་དྲུག་གིས་བྱིན་བརླབས་ནས། རང་གི་ཐུགས་ཀའི་ས་བོན་ལས་ཁྲོ་བོ་ཁྲོ་མོ་ལྕགས་ཀྱུ་ཞགས་པ་ལྕགས་སྒྲོག་དྲིལ་བུ་ཐོགས་པ་དཔག་ཏུ་མེད་པ་སྤྲོས་པས། བགེགས་ཀྱི་རྒྱལ་པོ་གདོང་ལྔ་པ། འགོང་པོ་སྡེ་དགུ་ལ་སོགས་པ་འབྲས་བུ་ལོ་ཐོག་ལ་སད་ཀྱི་གནོད་པ་གཏོང་བའི་གནོད་བྱེད་ཕོ་རྒྱུད་མོ༌།རྒྱུད་ཀླུ་རྒྱུད་གསུམ་གྱིས་བསྡུས་པ་གང་ཡིན་པ་ས་འོག་ས་སྟེང་ས་བླའི་སྲིད་པར་འཁོད་པ་དེ་དག་ཐམས་ཅད་ཀྱི་སྙིང་ནས་ལྕགས་ཀྱུས་བཟུང༌། མགྲིན་པ་ནས་ཞགས་པས་བཅིངས། ཡན་ལག་ལྕགས་སྒྲོག་གིས་བསྡམས། དྲིལ་བུས་དབང་དུ་བསྡུས་ཏེ་བཀུག་ལ། མདུན་གྱི་གཟུགས་རྣམས་ལ་ཐིམ་པར་གྱུར་ཅིག་ཅེས་བསམ་ལ། བདེན་སྟོབས་ཅི་མང་བརྗོད་པས་བཀུག་ལ། ན་མོ། སངས་རྒྱས་ཀྱི་བཀའ་བདེན་པ་དང༌། ཆོས་ཀྱི་བཀའ་བདེན་པ་དང༌། དགེ་འདུན་གྱི་བཀའ་བདེན་པ་དང༌། བཅོམ་ལྡན་འདས་འཇམ་དཔལ་གཤིན་རྗེའི་གཤེད་ཡབ་ཡུམ་སྲས་སྤྲུལ་འཁོར་དང་བཅས་པའི་བཀའ་བདེན་པ་དང༌། དབང་དྲག་པདྨ་ཐོད་ཕྲེང་རྩལ། བཀའ་བརྒྱད་བདེ་གཤེགས་འདུས་པ་སོགས་ཡི་དམ་དཀྱིལ་འཁོར་གྱི་ལྷ་ཚོགས་འཁོར་དང་བཅས་པ་རྣམས་ཀྱི་བཀའ་བདེན་པ་དང༌།

དཔལ་ཡེ་ཤེས་ཀྱི་མགོན་པོ་དང༌། ཨ་ཕྱི་ཆོས་ཀྱི་སྒྲོལ་མ་སོགས་ཆོས་སྐྱོང་དམ་ཅན་རྒྱ་མཚོ་རྣམས་ཀྱི་བཀའ་བདེན་པ་དང༌། ཆོས་ཉིད་རྒྱུ་འབྲས་བསླུ་བ་མེད་པའི་བདེན་པ་ཆེན་པོའི་མཐུས་ལོ་ཏོག་ལ་གནོད་པར་བྱེད་པའི་བགེགས་ཀྱི་རྒྱལ་པོ་གདོང་ལྔ་པ། འགོང་པོ་སྡེ་དགུ་ལ་སོགས་པ་ཕོ་རྒྱུད་མོ་རྒྱུད་ཀླུ་རྒྱུད་གསུམ་གྱིས་བསྡུས་པ་གང་ཡིན་པ། ས་འོག་ས་སྟེང་ས་བླའི་སྲིད་པར་འཁོད་པ་དེ་དག་ཐམས་ཅད་སྐད་ཅིག་རང་དབང་མེད་པར་མདུན་གྱི་གཟུགས་འདི་ལ་ཁུག་ཅིག །ཧཱུྂ་༌། ང་ནི་སངས་རྒྱས་ང་ནི་ཆོས། །ང་ནི་དགེ་འདུན་ང་ནི་ལྷ། །བགེགས་ཆེན་མ་རུངས་གདོང་ལྔ་པ། །འགོང་པོ་སྡེ་དགུའི་འཁོར་གྱིས་བསྐོར། །གནོད་བྱེད་སད་འདྲེ་འབྱུང་པོ་རྣམས། །ཐམས་ཅད་ང་ཡི་ངག་ལ་ཉོན། ཀྱེ། སངས་རྒྱས་གསུང་ལ་མི་ཉན་མེད། །དམ་པའི་ཆོས་ལ་མི་སེམས་མེད། །དགེ་འདུན་ཚོགས་ལ་མི་གུས་མེད། །ནམ་མཁའི་འོག་ལ་མི་གནས་མེད། །ས་གཞིའི་སྟེང་དུ་མི་འཁོར་མེད། །དལ་འགྲོའི་ཆུ་ལ་མི་འཐུང་མེད། །སྐྱ་རིང་ལམ་ལ་མི་འགྲོ་མེད། །ཟས་དང་སྐོམ་ལ་མི་བརྟེན་མེད། །སྲོག་ལ་མི་གཅེས་སུ་ཡང་མེད། །བཤགས་ན་མི་འཚེང་གང་ཡང་མེད། །ནོར་རྫས་མི་ཕངས་སུ་ཡང་མེད། །འཇམ་པའི་ངག་ལ་མི་ཉན་མེད། །དེ་ནས་སྔགས་འཆང་བདག་ཅག་གིས། །ལུས་ཅན་རྣམས་ལ་ཕན་པ་དང༌། །དབུལ་ཕོངས་མུ་གེ་འཇོམས་པའི་ཕྱིར། །འབྲས་དྲུག་སད་ལས་སྐྱོབ་པར་གྱིས། སད་འདྲེ་བགེགས་ཆེན་མ་རུངས་པ། །འགོང་པོ་སྡེ་དགུའི་ཚོགས་ཀྱི་འཁོར། །ཕོ་རྒྱུད་མོ་རྒྱུད་ཀླུ་རྒྱུད་ལ། །མ་གཏོགས་བགེགས་ཆེན་དེ་དག་ཀུན། །ཞི་བའི་སེམས་ཀྱིས་བརྔན་པའི་ཕྱིར། །འབྲུ་སྣ་ལྔ་ཡི་གཏོར་མ་དང༌། །སོར་མོ་ལྔ་བཅངས་ཆང་བུ་དང༌། །རོ་ལྡན་ཟས་མཆོག་མཐེབ་སྐྱུ་དང༌། །མདངས་ལྡན་གསལ་བའི་མར་མེ་དང༌། །འབྲུ་སྣ་བསྡུས་པའི་རིལ་བུ་དང༌། །སྣ་ཚོགས་དར་ཟབ་མདངས་བཀྲ་དང༌། །གསེར་དངུལ་ཟངས་ལྕགས་རིན་ཆེན་ཚོགས། །ཕོ་རྒྱུད་མཉེས་པའི་ཆང་རྒོད་དང༌། །མོ་རྒྱུད་ཚིམ་པའི་རཀྟ་དང༌། །ཀླུ་རྒྱུད་དགའ་བའི་དཀར་མངར་དང༌། །ཁྱད་པར་སད་འདྲེ་ཚིམ་པའི་ཕྱིར། །ནས་འབྲས་གྲོ་སྲན་སོ་བ་དང༌། །ཡུངས་དཀར་ཡུངས་ནག་ལོ་འབྲས་ཕུད། །མ་ཚང་མེད་པ་ཉེར་བསགས་པ། །མིག་ཏུ་མཛེས་དང་རྣ་བར་སྙན། །སྣ་རུ་ཞིམ་དང་ཁ་བསོད་དང༌། །ལུས་ལ་འཇམ་ཕྱིར་གཟུགས་སྒྲ་དྲི། །རོ་དང་རེག་བྱ་འདོད་ཡོན་ལྔ། །ལྷ་མིའི་དཔལ་འབྱོར་སྣ་ཚོགས་པ། །ཚང་བར་བསགས་ཏེ་བཤམས་པ་འདི། །སྔགས་དང་ཕྱག་རྒྱ་ཏིང་འཛིན་གྱིས། །སྦྱངས་སྤེལ་ཡིད་ཚིམ་ལོངས་སྤྱོད་ཚོགས། །དངོས་འབྱོར་ཡིད་སྤྲུལ་ནམ་མཁའི་ཁམས། །ཡོངས་སུ་བཀང་སྟེ་འབུལ་བ་ནི། །ཅི་དང་གང་གི་ཆེད་ཅེས་ན། །བགེགས་ཆེན་གདོང་ལྔ་པ་ལ་སོགས། །འགོང་པོ་སྡེ་དགུ་རང་སྡེར་བཅས། །ཞེ་སྡང་ཅན་གྱི་ཕོ་རྒྱུད་དང༌། །འདོད་ཆགས་ཅན་གྱི་མོ་རྒྱུད་དང༌། །གཏི་མུག་ཅན་གྱི་ཀླུ་རྒྱུད་ཀྱིས། །བསྡུས་པའི་གནོད་བྱེད་འབྱུང་པོ་ནི། །སད་ཀྱི་བདག་པོ་བདག་མོ་ལ། །དཀར་མོ་འབྲས་ཀྱི་གླུད་དུ་འབུལ། །བཅུད་ལྡན་ནས་ཀྱི་གླུད་དུ་འབུལ། །བདའ་བ་གྲོ་ཡི་གླུད་དུ་འབུལ། །ཤུགས་ལྡན་སོ་བའི་གླུད་དུ་འབུལ། །ནག་པོ་སྲན་མའི་གླུད་དུ་འབུལ། །སྣུམ་ལྡན་ཡུངས་ཀར་གླུད་དུ་འབུལ། །རྩི་ཏོག་སྣ་ཚོགས་གླུད་དུ་འབུལ། །ལྗོན་ཤིང་རྩ་སྔོན་གླུད་དུ་འབུལ། །མ་སྨིན་འབྲུ་ལྔ་རྗེན་ཟས་ལས། །ལོ་གླུད་འདོན་ཡོན་སྣ་ཚོགས་པ། །སྦྱངས་སྤེལ་བྱིན་རླབས་ཡ་རེ་མཚན༑ ༑དར་ཟབ་མདངས་བཀྲ་ཡིད་རེ་ཚིམ། །གསེར་དངུལ་ཟངས་ལྕགས་རིན་ཐང་ཆེ། །ཆང་བཟང་རཀྟ་འོ་མ་སོགས། །སྣ་ཚོགས་བཏུང་བ་རོ་རེ་ཞིམ། །ཤ་ཟན་བཟའ་བ་བཅུད་རེ་ཆེ༑ ༑འཇམ་པའི་ངག་འདི་ཞེ་རེ་གཤིན། །བདག་གི་ལྷག་བསམ་རྣམ་དག་ངག

།གསོན་ལ་ལོངས་སྤྱོད་འབྱོར་དགུ་འདི། །དགྱེས་པར་སྣོམས་ལ་ཚིམ་པར་བཞེས། །གནོད་པའི་སེམས་དང་ལོག་པ་ཡི། །གང་ཡིན་མ་ལུས་ཞི་བར་མཛོད། །ནམ་མཁའ་སྤྲིན་གྱི་གུར་ཁང་ཕུབ། །བར་སྣང་ན་བུན་བླ་རེ་བྲིས། །ས་བཞི་དྲོད་ཀྱི་ལང་ཚོ་ཁྲོལ། །འབྲས་དྲུག་བཅུད་དང་ལྡན་པར་གྱིས། །བདག་ལ་ལྟོས་པའི་ལུས་ཅན་རྣམས། །མུ་གེ་དབུལ་ཕོང་ཞི་བར་མཛོད། །གལ་ཏེ་དེ་ལྟར་ཞུས་གསོལ་ཡང༌། །འདོན་ཡོན་ཚོགས་ལ་མི་སེམས་ཤིང༌༑ ༑སྔགས་འཆང་ཞི་བའི་ངག་བཅག་ནས། །འབྲས་དྲུག་སད་ཀྱིས་འཇོམས་བྱེད་ན། །མཆོག་གསུམ་བདེན་པ་བསླུས་པ་ཡི། །རྣམ་སྨིན་དམྱལ་བར་ད་སོང་ཞིག །འཇམ་དཔལ་གཤིན་རྗེའི་གཤེད་པོ་ཡིས། །འཁོར་ལོ་འབར་བས་མགོ་བོ་ཁོས། །གསང་བདག་མཐུ་ཆེན་མཐུ་སྟོབས་ཀྱིས། །རྡོ་རྗེ་འབར་བས་ཀླད་པ་ཆོམ། །དབང་མཆོག་ཧ་ཡ་གྲཱི་བ་ཡིས། །ཐོད་དབྱུག་འབར་བས་ཡན་ལག་ཆོགས། །དཔལ་ཆེན་རྡོ་རྗེ་གཞོན་ནུ་ཡིས། །ཕུར་བུ་འབར་བས་སྙིང་ཕུག་ཅིག །ཆོས་སྐྱོང་མ་མགོན་ལྕམ་དྲལ་གྱིས། །མཚོན་ཆ་འབར་བས་དུམ་བུར་བཏུབས༑ ༑མགོ་བོ་ཨརྫ་ཀ་ལྟར་ཁོས། །ཀླད་ཁྲག་ཞོ་ལྟར་སྐྱོམ་ལ་སོད། །དོན་སྙིང་དམར་པོ་ཁོང་ནས་ཕྱུང༌། །སྙིང་ཁྲག་ཐང་ལ་ལྷག་པར་གྱིས། །གཟུགས་ཕུང་རྡུལ་ཕྲན་བཞིན་དུ་ཤིག ༑ལྷུ་གཟུགས་རྩྭ་ལྟར་ཁྲོལ་ལ་ཞོག །རྣམ་ཤེས་བྱ་སྒྲོ་རླུང་ཁྱེར་ལྟར། །རྡོ་རྗེའི་དམྱལ་བར་འཚོད་པར་གྱིས། །སྔགས་འཆང་བདེན་པའི་སྔགས་ཕྱག་རྒྱ། །ཏིང་འཛིན་སྟོབས་ཀྱིས་ཁྱོད་བརླག་གོ། །ཞི་བའི་ངག་དང་ཕན་པའི་སེམས། །ཁྱོད་ཀྱིས་དེ་རིང་ཁྱད་བསད་ན། །རྣམ་སྨིན་ལ་སོགས་མི་བསླུ་བས། །སྡུག་བསྔལ་སྣ་ཚོགས་ཁྱོད་ལ་འབྱུང༌། །དེ་བས་དེ་འདྲའི་འཇིགས་པ་ལ། །ལེགས་པར་སོམས་ཤིག་བཀའ་མ་གཅོག །དཀོན་མཆོག་གསུམ་ཀྱི་བདེན་པ་དང༌། །ཡི་དམ་ཞི་ཁྲོའི་བྱིན་རླབས་དང༌། །ཆོས་སྐྱོང་སྲུང་མའི་མཐུ་རྩལ་དང༌། །སྔགས་འཆང་ལྷག་བསམ་དག་པའི་མཐུས། །གདོན་བགེགས་ལོག་འདྲེན་ཁྱོད་རྣམས་ཀྱི། །ངན་སེམས་ལོག་ལྟ་ཀུན་ཞི་ནས། །ཕན་བདེ་ཞི་བའི་སེམས་ལྡན་ཞིང༌། །གནོད་གདུག་བསམ་པ་ངན་པ་ཀུན༑ ༑བྱམས་དང་སྙིང་རྗེ་བྱང་ཆུབ་སེམས། །ལྕགས་ལས་གྲུབ་པའི་དངུལ་ཆུ་ཡིས། །རེག་པ་ཇི་བཞིན་དེར་བསྒྱུར་ཏེ། །འཁོར་བ་གནས་ངན་འདི་ཉིད་ནས། །ཐར་ཏེ་བྱང་ཆུབ་མཆོག་ཐོབ་ཤོག

༑བདག་གི་བསམ་པའི་སྟོབས་དང་ནི། །དེ་བཞིན་གཤེགས་པའི་སྦྱིན་སྟོབས་དང༌། །ཆོས་ཀྱི་དབྱིངས་ཀྱི་སྟོབས་རྣམས་ཀྱིས། །འཕགས་པ་རྣམས་ལ་མཆོད་པ་དང༌། །སྲུང་མ་རྣམས་ཀྱི་དམ་སྐོང་དང༌། །སེམས་ཅན་རྣམས་ལ་ཕན་གདགས་ཕྱིར། །དོན་རྣམས་གང་དག་བསམ་པ་ཀུན། །དེ་དག་འབད་མེད་འགྲུབ་གྱུར་ཅིག །གླུད་རྣམས་རྒྱ་ལམ་གསུམ་མདོ་སོགས་ལ་བསྐྱལ། ཁྲོ་རྒྱལ་ཀྱི་བཀའ་བསྒོ་མཚམས་བཅད། བསྲུང་བའི་འཁོར་ལོ་བསྒོམ་པར་བྱའོ། །དེ་སྐད་འབྲས་བུ་མེ་ཏོག་ལ། །སད་ཀྱི་ཉེན་པ་སྐྱོབ་པའི་ཕྱིར། །སྔགས་འཆང་ཆོས་ཀྱི་གྲགས་པ་ཡིས། །སྲ་བརྟན་རྡོ་རྗེའི་གནས་སུ་བྲིས།། །།ཤུ་བྷཾ།། 