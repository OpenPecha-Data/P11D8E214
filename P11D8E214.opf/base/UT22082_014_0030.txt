༄༅། །ལམ་ཟབ་བླ་མ་སྒྲུབ་པ་ལས། དེ་ཁོ་ན་ཉིད་དུ་སྒྲུབ་པ་སྤྲོས་བྲལ་མཐར་ཕྱིན་བཞུགས་སོ།།

སངས་རྒྱས་སྐུ་དངོས་བླ་མ་ནི། །ངོ་བོ་ཉིད་སྐུ་ལ་བཏུད་ནས། །ལམ་ཟབ་བླ་མ་སྒྲུབ་པ་ལས། །སྤྲོས་བྲལ་མཐར་ཕྱིན་སྒྲུབ་པ་བཤད། །གསང་སྒྲུབ་ལམ་རྟགས་ཚད་ཕེབས་ནས། །སྤྲོས་པ་གཞན་སྐྱོང་ངོ་བོ་ཉིད། །མ་བཅོས་རང་བཞིན་བསྒྲུབ་པ་ནི། །དང་པོ་རང་བྱིན་བརླབ་པའི་ཕྱིར། །མདུན་མཁར་གྱད་དང་སེང་ཆེན་ནི། །བརྒྱད་ཀྱིས་བཏེག་པའི་ཁྲི་སྟེང་དུ། །ངོ་བོ་རྩ་བའི་བླ་མ་ཉིད། །རྣམ་པ་དུས་གསུམ་སངས་རྒྱས་ཏེ༑ ༑དབུས་སུ་སྟོན་པ་ཤཱཀྱའི་གཙོ། །ས་གནོན་མཉམ་བཞག་གསེར་གྱི་མདོག །གཡས་སུ་འདས་པའི་སངས་རྒྱས་གཙོ། །མར་མེ་མཛད་ནི་ལི་ཁྲིའི་མདོག །གཡོན་དུ་མ་འོངས་སངས་རྒྱས་གཙོ། །བྱམས་མགོན་མི་ཕམ་བྱི་རུའི་མདོག །ཀུན་ཀྱང་ལོངས་སྐུའི་ཆ་ལུགས་ཅན༑ ༑དབུ་སྐྲ་ལྕང་ལོ་གཙུག་ཏུ་འཁྱིལ། །རིན་ཆེན་རྒྱན་མང་དུ་མ་ཡིས། །དབུ་དང་སྙན་མགུལ་ཕྱག་ཞབས་དང༌། །སེ་མོ་དོ་དང་དོ་ཤལ་དང༌། །སྐ་རགས་སོགས་རྒྱན་དར་སྣ་ཚོགས། །ལྷབ་ལྷུབ་གཡོ་ལྡིང་འཕུར་བའི་ཚུལ། །འོད་ལྔ་འཁྲུགས་པའི་ཀློང་དུ་བཞུགས། །དེ་རྣམས་གནས་ལྔར་ཡི་གེ་ནི༑ ༑ཨོཾ་དཀར་ཨཱཿདམར་ཧཱུྂ་མཐིང་དང༌། །སྭཱ་སེར་ཧཱ་ལྗང་གིས་མཚན་བསམ། །གུས་པས་མཆོད་ཅིང་བསྟོད་པར་བྱ། །དད་མོས་བརྟན་པོས་གསོལ་བ་གདབ། །དེ་ཚེ་ལྷ་གསུམ་དཔྲལ་བ་ཡི། །ཨོཾ་དཀར་གསུམ་ལས་འོད་འཕྲོས་པ། །གསུམ་བསྒྲིལ་རང་གི་དཔྲལ་བར་ཐིམ། །སྐུ་ཡི་ཡོན་ཏན་རྫོགས་པར་བསམ། །སླར་ཡང་གསོལ་བཏབ་མགྲིན་པ་ནས། །འོད་དམར་གསུམ་བསྒྲིལ་རང་མགྲིན་ཐིམ། །གསུང་གི་ཡོན་ཏན་རྫོགས་པར་བསམ། །སླར་གསོལ་བཏབ་པས་ཐུགས་ཀ་ནས། །འོད་མཐིང་གསུམ་བསྒྲིལ་རང་ཉིད་ཐིམ༑ ༑ཐུགས་ཀྱི་ཡོན་ཏན་རྫོགས་པར་བསམ། །སླར་ཡང་གསོལ་བཏབ་ལྟེ་བ་ནས། །འོད་ཟེར་གསུམ་བསྒྲིལ་རང་ལྟེར་ཐིམ། །ཡོན་ཏན་དངོས་གྲུབ་རྫོགས་པར་བསམ། །སླར་ཡང་གསོལ་བཏབ་གསང་བ་ནས། །འོད་ལྗང་གསུམ་བསྒྲིལ་རང་ཉིད་ཀྱི། །གསང་བར་ཐིམ་པས་ཕྲིན་ལས་ཀྱི། །ཡོན་ཏན་མ་ལུས་ཀུན་རྫོགས་བསམ། །སླར་ཡང་གུས་པས་གསོལ་བཏབ་ཚེ། །འདས་དང་མ་འོངས་གཙོ་ལ་ཐིམ། །གཙོ་བོ་འོད་ལྔའི་ཐིག་ལེར་གྱུར། །རང་གི་ཚངས་པའི་བུ་གར་བྱོན། །ལུས་ནང་གང་བས་དུས་གསུམ་གྱི། །སངས་རྒྱས་རྣམས་དང་དབྱེར་མེད་བསམ༑ ༑རང་བྱིན་བརླབས་པ་ཆེས་ཟབ་བོ། །ཐུན་དང་པོའོ། །དེ་ནས་ལམ་གྱི་དངོས་གཞི་ནི།

སེང་གྱད་གླང་པོ་རྟ་མཁའ་ལྡིང༌། །བརྒྱད་ཀྱིས་བཏེག་པའི་རིན་ཆེན་ཁྲིར། །སྣ་ཚོགས་ཆུ་སྐྱེས་ཟླ་ཉིའི་སྟེང༌། །རང་ཉིད་བླ་མའི་སྐུར་གྱུར་པ། །ངོ་བོ་ཉིད་སྐུ་རཏྣ་ཤྲཱི། །གངས་ལ་ཉི་ཤར་ཇི་བཞིན་སྐུ། །ལྷུན་སྡུག་འོད་འབར་གཟི་བརྗིད་ཅན། །མཚན་དཔེ་ཀུན་རྫོགས་གསལ་སྟོང་ཉིད། །བཀའ་རྟགས་སྒོམ་ཞྭ་དམར་པོ་དང༌། །མཐང་གོས་བླ་གོས་སྣམ་སྦྱར་བཅས། །མཚམས་སྤྲིན་དབང་པོ་ལྟ་བུའི་མདོག །ཕྱག་གཉིས་མཐེབ་སྲིན་སོ་སོ་རུ༑ ༑སྦྱར་ཞིང་སྤྲད་པ་དྲང་ངེས་ཀྱི། །ཆོས་འཁོར་བསྐོར་བའི་ཕྱག་རྒྱ་ཅན། །རྡོ་རྗེ་སྐྱིལ་ཀྲུང་གིས་བཞུགས་པའི། །ཐུགས་ཉིད་པད་དཀར་འདབ་བརྒྱད་པ། །ལེགས་པར་རྒྱས་པའི་ཟེའུ་འབྲུའི་སྟེང༌། །ཟླ་བ་ཉ་གང་ཉི་མའི་དབུས། །རྩ་བའི་བླ་མ་དམ་པ་ནི། །རྒྱན་དང་ཆ་ལུགས་ཡོངས་རྫོགས་པ། །ཡེ་ཤེས་སེམས་དཔའི་ངོ་བོར་སྣང༌། །དེ་ཡི་ཐུགས་ཉིད་རིན་པོ་ཆེ། །པད་རཱག་གུར་ཕུབ་ལྟ་བུའི་ནང༌། །འོད་ལྔ་འབར་བའི་རྡོ་རྗེ་ནི། །ནས་ཙམ་རྩེ་ལྔ་རབ་མཛེས་པ། །ཏིང་འཛིན་སེམས་དཔའི་ངོ་བོར་བཞུགས། །དེ་ལྟར་སེམས་དཔའ་གསུམ་ལྡན་པའི། །ངོ་བོ་ཉིད་ཀྱི་བསྐྱེད་རིམ་ལ། །གསལ་སྣང་ངེས་པ་རྙེད་པར་བྱ། །ཐུན་གཉིས་པའོ། །དེ་ནས་བཟླས་པ་བྱ་བ་ཡང༌། །དང་པོར་མཚན་བཅས་རྡོ་རྗེའི་བཟླས། །རྡོ་རྗེའི་ལྟེ་བར་ཧཱུྂ་དཀར་པོ། །རྡོ་རྗེའི་ཐ་མར་སྔགས་འདིས་བསྐོར། །ཨོཾ་ཨཱཿགུ་རུ་བཛྲ་དྷྲྀཀ་྄མ་ཧཱ་མུ་དྲ་སིདྡྷི་ཕ་ལ་ཧཱུྂ། རྩ་བའི་བླ་མའི་མཐའ་སྐོར་དུ། ཨོཾ་ཨཱཿགུ་རུ་བིདྱཱ་དྷརྨ་ཀཱིརྟི་ཀརྨ་བི་ཛ་ཡ་སེ་ན་མ་མ་མ་ཧཱ་མུ་དྲ་སིདྡྷི་ཕ་ལ་ཧཱུྂ། འཇིག་རྟེན་མགོན་པོའི་མཐའ་སྐོར་དུ། ཨོཾ་ཨཱཿགུ་རུ་རཏྣ་ཤྲཱི་མ་ཧཱ་མུ་དྲ་སིདྡྷི་ཕ་ལ་ཧཱུྂ། ཞེས་དང་དབྱངས་གསལ་རྟེན་འབྲེལ་སྙིང༌། །སྔགས་རྣམས་འོད་ལྔ་ལས་གྲུབ་ཅིང༌། །འོད་ལྔ་འཕྲོ་ཞིང་གཡས་སུ་འཁོར། །དེ་ལས་འོད་འཕྲོས་འགྲོ་རྣམས་ཀྱི། །སྒྲིབ་སྦྱངས་བླ་མའི་གོ་འཕང་བཀོད། །ཚུར་འདུས་སྔགས་ཕྲེང་ལ་ཐིམ་བསམ། །སྔགས་རྣམས་སྦྲེལ་ལ་བརྒྱ་སྟོང་སོགས༑ ༑མི་དལ་མི་མྱུར་རན་པར་བཟླ། །མཚན་བཅས་རྡོ་རྗེའི་བཟླས་པ་ཟབ། །ཐུན་གསུམ་པའོ། །མཚན་མེད་རྡོ་རྗེའི་བཟླས་པ་ནི། །སྔགས་ཕྲེང་སྤྲོ་བསྡུ་ལ་སོགས་པ། །དམིགས་པ་སྔ་མ་ཇི་བཞིན་ལ། །སྔགས་རྣམས་གཡས་སུ་དྲག་འཁོར་བའི། །འོད་ཀྱིས་ཕྱོགས་བཅུའི་འཕགས་རྣམས་ཀྱི། །ཐུགས་རྒྱུད་བསྐུལ་ཞིང་ཐུགས་རྗེ་དང༌། །བྱིན་རླབས་ནུས་མཐུ་ཀུན་བསྡུས་ནས༑ ༑སྔགས་ཕྲེང་ས་བོན་ཕྱག་མཚན་ལ། །ཐིམ་པས་གཟི་བརྗིད་འབར་བར་བསམ། །སྔགས་རྣམས་ངག་གིས་མི་བཟླ་བར། །ཡིད་ཀྱིས་མ་ཡེང་བཟླ་བར་བྱ། །སླར་ཡང་རྡོ་རྗེ་ཧཱུྂ་བཅས་ལས། །འོད་མཐིང་བདུད་རྩི་རབ་འཕྲོས་པས། །རྩ་བའི་བླ་མའི་སྐུ་གང་ཞིང༌། །དེ་ཡི་བ་སྤུའི་ཁུང་རྣམས་ནས། །འོད་མཐིང་ཆེས་མང་སྤྲོས་པ་ཡིས། །འཇིག་རྟེན་གསུམ་མགོན་སྐུ་ནང་ཁེངས། །དེ་ཡི་བ་སྦུའི་ཁུང་རྣམས་ནས། །འོད་མཐིང་བསྒྲང་ཡས་ཕྱོགས་བརྒྱར་སྤྲོས། །རིགས་དྲུག་སེམས་ཅན་ཡོངས་ལ་ཕོག

།དེ་རྣམས་ཀྱི་ནི་ཞེ་སྡང་གི། །སྒྲིབ་སྦྱངས་མེ་ལོང་ལྟ་བུ་ཡི། །ཡེ་ཤེས་མངོན་དུ་གྱུར་པར་བསམ། །དེ་བཞིན་འོད་ཟེར་སྤྲོ་བསྡུ་ཡིས། །ང་རྒྱལ་སྦྱངས་ནས་མཉམ་ཉིད་དང༌། །འོད་དམར་འདོད་ཆགས་སོར་རྟོག་དང༌། །འོད་ལྗང་ཕྲག་དོག་བྱ་གྲུབ་དང༌། །འོད་དཀར་གཏི་མུག་ཆོས་དབྱིངས་ཏེ། །དམིགས་གསལ་སྔགས་བཟླ་ཏིང་འཛིན་བསྒོམ། །མཚན་མེད་རྡོ་རྗེའི་བཟླས་པ་ནི། །ཡེ་ཤེས་ལྔ་རྫོགས་ཆེས་ཟབ་བོ༑ ༑ཐུན་བཞི་པའོ། །དེ་ལྟར་ཀུན་རྫོབ་རྡོར་བཟླས་ནི། །ཐེམས་ནས་ཡང་དག་དོན་དམ་པ། །རྡོ་རྗེའི་བཟླས་པ་འདི་བྱས་ཏེ། །སྐུ་དང་སྔགས་ཕྲེང་གསལ་བའི་ངང༌། །འོད་ཟེར་སྤྲོ་བསྡུ་མི་བྱ་བར། །གཟུགས་སྣང་ཐམས་ཅད་བླ་མའི་སྐུ། །སྣང་སྟོང་འཛིན་མེད་ཆུ་ཟླ་བཞིན། །སྒྲ་རུ་གྲག་ཚད་བླ་མའི་གསུང༌། །གྲག་སྟོང་འཛིན་བྲལ་རླུང་སྒྲ་བཞིན། །འགྲོ་དྲུག་སེམས་ཀུན་བླ་མའི་ཐུགས། །གསལ་སྟོང་འཛིན་མེད་ནམ་མཁའ་བཞིན། །བདེན་འཛིན་ཨ་འཐས་ཐེར་ཟུག་ལ། །གང་ཤར་རང་གྲོལ་ཉིད་ཀྱི་ངང༌། །མ་ཡེང་འཛིན་མེད་རྩ་བྲལ་དུ། །རང་རིག་བླ་མའི་དགོངས་པར་བལྟ། །འདི་ནི་ཡང་ཟབ་དམ་པའི་ལམ། །དོན་དམ་རྡོ་རྗེའི་བཟླས་པའོ། །ཐུན་ལྔ་པའོ། །སླར་ཡང་བདག་དང་གཞན་འཛིན་གྱི། །འཁྲུལ་བའི་དྲི་མ་རྩད་གཅོད་ཕྱིར། །བདག་གཞན་དབྱིངས་རིག་བསྲེ་བ་ནི། །བདག་གི་སེམས་ཉིད་སྤྲོས་བྲལ་དང༌། །ཁམས་གསུམ་སེམས་ཅན་སེམས་ཡིད་དང༌། །ཐ་དད་མེད་པར་དབྱེར་མེད་ངང༌། །ཆུ་ལ་ཆུ་བཞག་ཇི་བཞིན་དུ། །སྟོང་པ་ལ་ནི་སྟོང་པ་བསྲེ། །དེ་ཡང་ནམ་མཁར་བལྟས་པའི་ཚེ། །གཞི་མེད་རྩ་བྲལ་ནམ་མཁའི་ཁམས། །སྟོང་པ་བདག་མེད་དེ་ཉིད་དང༌། །རང་སེམས་གསལ་སྟོང་ཟུང་འཇུག་ཉིད། །མཐའ་བྲལ་ངོ་བོར་རོ་གཅིག་སྟེ། །བསྲེ་བྱ་སྲེ་བྱེད་མེད་པ་རུ། །དབྱེར་མེད་ངང་དུ་ཆམ་གྱིས་བཞག །འདི་ནི་བདག་གཞན་ཐ་དད་དུ། །འཛིན་པའི་རྟོག་པ་འགོག་བྱེད་པ། །ཟུང་འཇུག་རྡོ་རྗེའི་བཟླས་པའོ། །ཐུན་དྲུག་པའོ། །མཇུག་ཏུ་རྫོགས་པའི་རིམ་པ་ནི། །རང་གནས་ས་བོན་འོད་ཟེར་གྱིས། །སྣོད་བཅུད་བསྡུས་ནས་རང་ལ་བསྟིམ། །རང་ཉིད་དམ་ཚིག་སེམས་དཔའ་ནི། །འོད་ཞུ་ཡེ་ཤེས་སེམས་དཔར་བསྡུ། །ཡེ་ཤེས་སེམས་དཔའི་ཏིང་འཛིན་གྱིས། །སེམས་དཔའ་རྡོ་རྗེ་དེ་ལ་ཐིམ། །རྡོ་རྗེ་སྟོད་སྨད་ནས་བསྡུས་པ། །ཧཱུྂ་ལ་ཐིམ་ཞིང་ཧཱུྂ་ཉིད་ཀྱང༌། །ཞབས་ཀྱུ་ཁོག་པ་མགོ་ཟླ་ཚེས། །ཐིག་ལེ་ནཱ་དའི་བར་བསྡུས་ཏེ། །ནཱ་ད་གསལ་སྟོང་ལ་གཏད་ནས། །དར་ཅིག་མཉམ་བཞག་སླར་ཡང་ནི། །དམིགས་མེད་ངང་ནས་གཏད་མེད་དུ། །འཛིན་མེད་བསྒོམས་པས་རྟོག་མེད་འགྲུབ། །བསྔོ་བས་རྒྱས་གདབ་སྤྱོད་ལམ་འཇུག

།ཐུན་བདུན་པའོ། །དེ་ལྟར་ལམ་ཟབ་བླ་སྒྲུབ་ཀྱི། །ངོ་བོ་ཉིད་དུ་སྒྲུབ་པའི་ཐབས། །སྤྲོས་པ་ཀུན་བྲལ་མཐར་ཕྱིན་པ། །འཇིག་རྟེན་གསུམ་མགོན་ཞལ་གྱི་ལུང༌། །རང་གི་འཁྲུལ་བས་མ་བསླད་པར། །ཚད་མར་བཀོད་འདི་འབྲི་གུང་པ། །ཆོས་ཀྱི་གྲགས་པས་བྲིས་པའི་དགེས། །མ་གྱུར་འགྲོ་བ་མ་ལུས་པ། །དག་པ་གཉིས་ལྡན་ཐོབ་པར་ཤོག། །།མངྒ་ལཾ།།