༄༅། །དཔལ་ཡེ་ཤེས་ཀྱི་མགོན་པོ་བརྒྱད་ཀྱི་རྫོགས་རིམ་རྡོ་རྗེའི་ཚིག་རྐང་ཞེས་བྱ་བ་བཞུགས་སོ།།བླ་མ་དང་ལྷག་པའི་ལྷ་ལ་ཕྱག་འཚལ་ལོ། །འདི་ལ་མཆོག་ཏུ་འཛིན་པའི་མིས་རྫོགས་པའི་རིམ་པ་བསྒོམ་པ་ནི། རྒྱུད་ལས༑ དེ་ནས་རྗེས་ཤེས་བསྒོམ་པའི་རྣལ་འབྱོར་ནི། །ཞེས་པ་ནས། རྗེས་གསལ་ཆོས་ཀྱི་སྐུ་ཉིད་འགྲུབ་པར་འགྱུར། །ཞེས་པའི་བར་རྐང་པ་ཉི་ཤུའི་དོན་གཏན་ལ་དབབ་པ་སྟེ། འདི་སྐད་དུ། མཆོག་གི་གོ་འཕང་ལ་མོས་པས། །རྫོགས་རིམ་ཉམས་སུ་བླང་བྱ་ལ། །སྦྱོར་བ་དངོས་གཞི་རྗེས་གསུམ་མོ། །སྦྱོར་བ་ལ་ཡང་ཐུན་མོང་དང༌། །ཐུན་མོང་མིན་དང་ཁྱད་པར་རོ། །ཐུན་མོང་ཆོས་ལ་རྣམ་བཞི་སྟེ། །བདེ་བའི་སྟན་འདུག་འདི་ལྟར་བསམ། །ཆོས་ཀུན་རྒྱུ་འབྲས་དཀར་ནག་འབྲས། །དེས་བསྐྱེད་འཁོར་བ་མྱང་འདས་ཏེ། །སྔོན་བསགས་མི་ལུས་རྙེད་དཀའ་སྟེ། །མི་རྟག་འཆི་བ་མྱུར་དུ་འབྱུང༌། །དེ་ཕྱིར་ལམ་བཟང་འཚོལ་བར་རིགས། །གཉིས་པ་ཐུན་མོང་ལའང་བཞི། །འཁོར་བའི་འཇིགས་ལས་སྐྱོབ་པའི་ཕྱིར། །ལུས་གནད་ཆོས་བདུན་དང་ལྡན་པར། །མདུན་མཁར་སེང་ཆེན་ལྔ་ཚོམ་ཁྲིར། །དབུས་སུ་རྩ་བའི་བླ་མ་ནི། །རྡོ་རྗེ་འཆང་དབང་ཡབ་ཡུམ་ཚུལ། །མདུན་དུ་དཔྱིད་ཀྱི་རྒྱལ་མོ་དང༌། །གཡས་སུ་སངས་རྒྱས་སྟོང་རྩ་གཉིས། །རྒྱབ་ཏུ་ཡུམ་ཆེན་ཤེར་ཕྱིན་མ། །གཡོན་དུ་བྱང་སེམས་འདུས་པའི་ཚོགས། །ཁྲི་མཚམས་ཆོས་སྐྱོང་སྲུང་མས་བསྐོར། །མཆོད་བསྟོད་སྐྱབས་སེམས་རྒྱུད་འདྲེས་བྱ། །སྐྱབས་ཡུལ་རང་བསྟིམ་དེ་ཉིད་བསྒོམ། །གཉིས་པ་སྒྲིབ་སྦྱོང་ཡིག་བརྒྱའི་ཁྲིད། །སྤྱི་བོར་ཟླ་སྟེང་རྡོ་རྗེ་སེམས། །ཧེ་རུ་ཀ་དཔལ་ཡབ་ཡུམ་ནི། །ཡབ་དཀར་གཅིག་ཤོས་བྱི་རུའི་མདོག །རྒྱན་རྣམས་ཀུན་གྱིས་ཡང་དག་བརྒྱན། །རྡོར་དྲིལ་གྲི་ཐོད་འཛིན་དམིགས་པའི། །ཡབ་ཀྱི་ཐུགས་ཀར་ཟླ་སྟེང་ཧཱུྃ། །དེ་མཐར་ཡིག་བརྒྱ་ཟླ་འདྲས་བསྐོར། །ཛུ་ཏིའི་དོན་གཉིས་བྱས་འདུས་ནས། །བཟླས་པས་ས་བོན་སྔགས་བཅས་ལས། །རྒྱུན་བབ་སྐུ་གང་མཐེ་བོང་རྒྱུད། །ཚངས་བུག་ནས་ཞུགས་ལུས་གང་བས། །སྡིག་སྒྲིབ་དུད་མདོག་འོག་སྒོར་ཐོན། །རང་ལུས་ཤེལ་ལྟར་གྱུར་དམིགས་བཟླས། །ཐུན་མཐར་ལྷ་བསྟིམ་གཉུག་མ་བསྒོམ། །གསུམ་པ་ཚོགས་བསགས་མཎྜལ་ནི། །ཚོགས་ཞིང་སྐྱབས་ཡུལ་རང་གསལ་གདབ། །ལུས་སོགས་ལྟོས་མེད་མཎྜལ་འབུལ། །གསོལ་བཏབ་དབྱེར་མེད་བསྟིམ་ཞིང་བསྒོམ༑ ༑བཞི་པ་བླ་མའི་རྣལ་འབྱོར་ནི། །མདུན་དུ་སེང་ཁྲིར་རྩ་བའི་བླ་མ་ནི།

།རྡོ་རྗེ་འཆང་དབང་ཡབ་ཡུམ་ཚུལ་གསལ་བར། །བརྒྱུད་པའི་ཚོགས་ཀྱི་ཆུ་ཁུར་ལྟར་འཁྲིགས་བསམ། །མཆོད་བསྟོད་མོས་གུས་དྲག་པོའི་གསོལ་བཏབ་ཚེ། །སྦྱོར་མཚམས་ཀུནྡ་གནས་བཞིར་འཕྲོས། །སད་སོགས་སྒྲིབ་སྦྱངས་དབང་བཞི་ཐོབ། །སྐུ་བཞི་མངོན་བྱས་རང་ལ་བསྟིམ། །ངལ་གསོ་ཐ་མལ་ཤེས་པར་བྱ། །ཐུན་རེར་སྐྱབས་འགྲོ་བརྒྱ་ཕྲག་གསུམ། །ཡིག་བརྒྱ་སྟོང་དང་མཎྜལ་ནི། །བརྒྱ་རྩ་གསོལ་འདེབས་མཚན་སྔགས་ནི༑ ༑བརྒྱ་ཕྲག་ལྔ་ལྔ་མཁས་པས་བྱ། །གསུམ་པ་ཁྱད་པར་སྔོན་འགྲོ་ནི། །ཐ་མལ་སྣང་ཞེན་བཟློག་ཐབས་གསུམ། །རྩ་དང་རླུང་བཅས་རྣམ་ལྔ་ལ། །དང་པོ་ལུས་གྱི་ཞེན་ཟློག་ཕྱིར། རང་ལུས་དཔྱིད་ཀྱི་རྒྱལ་མོ་ནི། །ལྷན་སྐྱེས་ཡབ་ཡུམ་གསལ་སྟོང་དུ། །ཡུན་རིང་སྒོམ་ཞིང་དེ་ཡི་མོད། །རྣམ་གསལ་དག་བརྟན་ང་རྒྱལ་བརྟན། །གཉིས་པ་ནང་གི་ཞེན་བཟློག་ཕྱིར། །ལྷ་ཡི་ཐུགས་ཀར་ཉི་དཀྱིལ་དབུས། །ཧཱུྂ་མཐར་སྔགས་སྒོམ་སྤྲོ་བསྡུ་ནི། །ཡབ་ཡུམ་མཁའ་གསང་བསྐོར་དམིགས་ནས། །ཡབ་ཡུམ་སྙིང་པོ་ཉེ་སྙིང་བཟླས། །གསུམ་པ་སེམས་ཀྱི་ཞེན་བཟློག་ཕྱིར། །ལྷ་སྔགས་སྣང་གྲགས་སྟོང་པའི་ངང༌། །མཉམ་བཞག་ཆུ་ལ་རལ་གྲི་ལྟར། །རྗེས་མེད་ངང་དུ་ཡུན་བསྲིང་བསྒོམ། །བཞི་པ་རྩ་ལ་སྦྱང་བ་ནི། །རང་ཉིད་གོང་ལྟར་ལྷར་གསལ་བའི། །ཁོང་པར་དབུ་རྐྱང་རོ་མ་གསུམ། །སྔོ་དཀར་དམར་བ་དབུ་མ་ཡི། །ཡས་སྣ་གསེར་མངལ་སྒོར་ཞུགས་ཤིང༌། །རོ་རྐྱང་ཡར་སྣ་ཀླད་རྒྱ་ནས། །འགུག་པ་སྣ་བུག་ལ་རེག་པ། །རྩ་གསུམ་མར་སྣ་གསང་གནས་ཟུག །རོ་རྐྱང་ཆ་ལྟར་དབུ་མར་ཚུད། །སྤྱི་བོར་རྩ་འདབ་སུམ་ཅུ་གཉིས། །མགྲིན་པར་བཅུ་དྲུག་སྙིང་ཁར་བརྒྱད། །ལྟེ་བར་དྲུག་ཅུ་བཞི་དང་ནི༑ ༑གསང་བར་ཆོས་འབྱུང་གྲུ་གསུམ་མོ། །ཕྱི་དཀར་ནང་དམར་དེ་ཀུན་ཀྱང༌། །གསལ་དྲང་ཕྲ་གྲིམ་བཞི་ལྡན་བསམ། །ལྔ་པ་རླུང་ལ་སྦྱང་བ་ནི། །ཡོན་པོ་སྲང་བ་ཞལ་ཤེས་ལྟར༑ ༑བྱས་རྗེས་མཁའ་རླུང་རྒྱུ་བའི་ཚེ། །སྦྱོར་བ་བཞི་ལྡན་དབུ་མར་བཅིང༌། །སྟེང་འོག་བུམ་པ་ཁ་སྦྱོར་བྱ། །སླར་ཡང་སྣང་སྟོང་བསྲུབས་ཤིང་གཞིལ། །དེ་སོགས་ཐུན་རེར་བརྒྱ་རྩ་བརྒྱད། །ཕན་ཡོན་བརྗོད་འདས་མཁས་པས་རྟོགས། །གསུམ་པ་དངོས་གཞི་དག་ལ་ཡང༌། །སྟེང་འོག་རྣམ་གྲོལ་བདེ་ཆེན་གཉིས། །དང་པོ་ལ་ཡང་རྣམ་པ་བཞི། །ཕྱི་ནང་གསང་བ་དེ་ཁོ་ན། །དང་པོ་ཕྱི་ཁྲིད་འདི་ལྟ་སྟེ། །རང་ཉིད་ཡེ་ཤེས་མགོན་པོ་ནི། །ཙ་ཏུརྷསྟ་མངོན་རྟོགས་ལྟར། །གསལ་གདབ་དཔྲལ་བར་འཁོར་ལོའི་དབུས། །སྐུ་ཡི་རྡོ་རྗེ་དཀར་པོ་ནི། །འཁོར་ལོ་དྲིལ་འཛིན་རང་འོད་ཡུམ། །སྐུ་ཡི་རྡོ་རྗེ་མ་ལ་འཁྱུད། །དེ་བཞིན་མགྲིན་པར་པདྨའི་དབུས། །གསུང་གི་རྡོ་རྗེ་པདྨ་དང༌། །དྲིལ་བུ་འཛིན་མར་ཡུམ་ལ་འཁྱུད། །སྙིང་ཁར་རྡོ་རྗེའི་ལྟེ་བར་རུ། །ཐུགས་ཀྱི་རྡོ་རྗེ་རྡོར་དྲིལ་འཛིན། །སྔོན་པོ་རང་འདྲའི་ཡུམ་ལ་འཁྱུད། །མིག་ཏུ་གཟུགས་ཀྱི་རྡོ་རྗེ་དཀར། །རྣ་བར་སྒྲ་ཡི་རྡོ་རྗེ་མཐིང༌། །སྣ་ལ་དྲི་ཡི་རྡོ་རྗེ་སེར། །ལྕེ་ལ་རོ་ཡི་རྡོ་རྗེ་དམར། །ཚིགས་ཀུན་རེག་བྱ་རྡོ་རྗེ་ལྗང༌། །ཡབ་རྣམས་རྡོར་དྲིལ་འཁྱུད་ཚུལ་དང༌། །ཡུམ་རྣམས་གྲི་ཐོད་ཡབ་ལ་སྦྱོར། །གནས་གསུམ་ཡུམ་ལྔའི་ལྷ་རྣམས་ཀུན། །ཡབ་ཡུམ་རོལ་སྟབས་བཞེངས་ཚུལ་བརྒྱན། །ཆ་ལུགས་དཔྱིད་ཀྱི་རྒྱལ་མོ་ནི། །ཡབ་ཡུམ་ལྷན་སྐྱེས་ཇི་བཞིན་བསྒོམ། །དེ་ཀུན་གནས་གསུམ་ཡི་གེས་མཚན༑ ༑དེ་ལྟར་མཚན་ཉིད་བཞི་ལྡན་དུ། །བསྐྱེད་རིམ་གསལ་སྣང་ཐོན་པར་བསྒོམ། །སླར་ཡང་མགོན་པོའི་ཐུགས་ཀ་རུ། །ཉི་སྟེང་ཧཱུྂ་མཐར་སྔགས་བསྐོར་བ། །སྤྲོ་བསྡུའི་དམིགས་བཅས་བཟླས་པ་བྱ། །ཐུན་མཐར་རྫོགས་པའི་རིམ་པ་ནི། །གོ་ཆའི་ལྷ་རྣམས་འོད་ཞུ་བ། །རང་མདོག་ཐིག་ལེ་རང་སར་གནས། །གཙོ་བོ་སྟོད་སྨད་འོད་ཞུ་བ། །ས་བོན་ལ་ཐིམ་ས་བོན་ལ༑ ༑དར་ཅིག་མཉམ་བཞག་དེ་ཉིད་ཀྱང༌། །འོད་ཞུ་དམིགས་མེད་མཉམ་པར་བཞག

།དེ་ལྟར་མགོན་པོ་གཞན་བདུན་ལའང༌། །རེ་རེ་བཞིན་དུ་མཁས་པར་སྦྱངས། །གཉིས་པ་ནང་ཁྲིད་བསྒོམ་པ་ནི། །རང་ཉིད་དཔྱིད་ཀྱི་རྒྱལ་མོ་ཡི། །ཁོང་ནང་རྩ་གསུམ་འཁོར་ལོ་ནི། །སྔར་བཞིན་གསལ་བཏབ་སྤྱི་བོ་ཡི། །རྩ་འདབ་སུམ་ཅུ་རྩ་གཉིས་དབུས། །ཕྱག་བཞི་མགོན་པོ་ཡབ་ཡུམ་ནི། །འཁྲིལ་སྦྱོར་དུ་བསམ་རྩ་འདབ་ཀུན། །རང་མདོག་ཐིག་ལེ་རེ་རེས་བརྒྱན། །ཁ་སྦྱོར་རླུང་སྒོམ་དམིགས་བསལ་ཚེ། །འབྱུང་འཇུག་གནས་གསུམ་ཡི་གེ་གསུམ། །སྐྱེ་མེད་རྡོ་རྗེའི་བཟླས་པ་བྱ། །མགོན་པོ་ཡབ་ཡུམ་བདེ་སྦྱོར་མཚམས། །གསང་མཚམས་དག་ནས་བདུད་རྩིའི་རྒྱུན། །བབ་པས་རྩ་འདབ་ལ་རྒྱུད་ནས། །ཐིག་ལེ་སོ་གཉིས་གང་ཞིང་རྒྱས༑ ༑ཐིག་ལེ་སླར་བཅས་བདུད་རྩི་བབ། །མགྲིན་པ་ཡན་གྱི་ཕྱི་ནང་ཀུན། །བདུད་རྩི་དཀར་པོས་གང་བའི་ཚེ། །སད་པའི་སྒྲིབ་དག་བུམ་དབང་ཐོབ། །སྤྲུལ་སྐུར་མངོན་བྱས་མཉམ་པར་བཞག །སླར་ཡང་ཐིག་ལེ་སོ་གཉིས་པོ། །མགོན་པོ་ལ་ཐིམ་དེ་ཉིད་ཀྱང༌། །འོད་ཞུ་ཧཱུྂ་གི་རྣམ་པར་བྱས། །ཧཱུྂ་དེ་མགྲིན་པའི་རྩ་མདུད་དབུས། །བབ་ནས་ལྷར་བསྐྱེད་ཚ་གྲང་དང༌། །མཉམ་པའི་ཐིག་ལེ་དང་བཅས་གསལ། །རླུང་དམིགས་སྔར་མཚུངས་བདུད་རྩི་དམར། །སྙིང་ག་ཡན་གང་གསང་དབང་ཐོབ། །རྨི་ལམ་སྒྲིབ་སྦྱངས་ལོངས་སྐུར་སྨིན། །རྫོགས་རིམ་བྱས་ལ་ཧཱུྂ་དེ་ཉིད། །སྙིང་ཁར་བབ་པས་ལྷར་གསལ་ཞིང༌། །ཐིག་ལེ་བརྒྱད་དང་བཅས་པ་གསལ། །རླུང་སྦྱོར་ལ་སོགས་སྔར་བཞིན་ལ། །བདུད་རྩི་སྔོན་པོས་ལྟེ་ཡན་གང༌། །གཉིད་སྒྲིབ་དག་ཅིང་ཤེར་དབང་ཐོབ། །ཆོས་སྐུར་སྨིན་བྱས་རྫོགས་རིམ་གྱིས། །ཧཱུྂ་འདི་ལྟེ་བར་བབ་པ་ལས། །ལྷར་གསལ་ཐིག་ལེ་སོ་གཉིས་བསྒོམ། །རླུང་སྦྱོར་ལ་སོགས་གོང་བཞིན་ལས། །བདུད་རྩི་སེར་པོ་གསང་ཡན་གང༌། །འཕོ་བའི་སྒྲིབ་སྦྱངས་ཚིག་དབང་ཐོབ། །ཆོས་སྐུར་སྨིན་བྱས་རྫོགས་རིམ་གྱིས། །ཧཱུྂ་དེ་གསང་བར་བབ་པའི་ཚེ། །ལྷར་གསལ་ཐིག་ལེ་གསུམ་གྱིས་བསྐོར། །རླུང་དམིགས་ལ་སོགས་སྔར་ལྟར་ལས། །བདུད་རྩི་ལྔ་ལྡན་མདོག་མཚུངས་བབ། །ལུས་ཀུན་གང་ཞིང་སྒོ་གསུམ་གྱི། །རྟོགས་ཚོགས་སྒྲིབ་སྦྱངས་དབང་ལྷག་མ། །ཀུན་ཐོབ་ངོ་བོ་ཉིད་སྐུ་འགྲུབ། །མགོན་པོ་འོད་ཞུ་རང་ལུས་དང༌། །དབྱེར་མེད་ངང་ལ་མཉམ་ཉིད་བསྒོམ། །དེ་བཞིན་མགོན་པོ་གཞན་བདུན་ཡང༌༑ ༑སོ་སོར་རེ་རེ་གཞན་དག་ཏུ། །ཡབ་ཡུམ་མཉམ་སྦྱོར་གནས་ལྔ་རུ། །བསྐྱེད་ཅིང་དབབ་སོགས་རིགས་བསྒྲེས་ཏེ། །འབད་ཅིང་བསྒོམས་པས་སྨིན་གྲོལ་གྱི། །ཡོན་ཏན་གདན་ཐོག་གཅིག་ཏུ་སྨིན། །གསུམ་པ་གསང་ཁྲིད་འདི་ལྟར་སྒོམ། །རང་ཉིད་དཔྱིད་ཀྱི་རྒྱལ་མོར་བསྒོམ། །རྩ་གསུམ་འཁོར་ལོ་ལྔ་གསལ་བའི། །སྤྱི་བོའི་རྩ་འདབ་སོ་གཉིས་དབུས། །ཟླ་བ་ཉ་གང་དཀྱིལ་འཁོར་དབུས། །མགོན་པོ་ཡབ་བརྒྱད་ངོ་བོ་ཉིད། །ཧཾ་ཡིག་དཀར་པོ་ཐུར་བསྟན་བརྒྱད། །གསང་འཁོར་རྩ་འདབ་གྲུ་གསུམ་དབུས། །འོད་འབར་ཉི་མའི་དཀྱིལ་འཁོར་དབུས༑ ༑མགོན་པོ་ཡུམ་བརྒྱད་ངོ་བོ་ཡི། །གཏུམ་མོའི་མཚན་ཉིད་བཞི་ལྡན་བརྒྱད། །གསལ་བཏབ་བུམ་ཅན་རླུང་སྦྱོར་གྱིས། །རོ་རྐྱང་ནང་སྦུད་གཏུམ་མོར་བསྣུན། །ཡེ་ཤེས་ཤེས་རབ་ཡུམ་གྱི་མེ། །རབ་འབར་ཡབ་བརྒྱད་ཐབས་ཀྱི་ངོས། །ཧཾ་ལ་རེག་ཚེ་ཡབ་ཡུམ་རྣམས། །སྦྱོར་བདེའི་རྣམ་པས་ཧཾ་བརྒྱད་ལས། །བདུད་རྩི་བབ་པས་མེ་ལྕེ་དང༌། །འབྲོས་འདེད་ཚུལ་གྱིས་མགྲིན་པར་སླེབས།

།དགའ་བའི་ཡེ་ཤེས་ངོ་བོ་བལྟས། །དེ་བཞིན་སྙིང་ཁར་མཆོག་དགའ་དང༌། །ལྟེ་བར་དགའ་བྲལ་གསང་བ་རུ། །ལྷན་སྐྱེས་ངོས་གཟུང་སླར་ཡང་ནི། །གཏུམ་མོའི་མེ་སྦར་དཀར་ཆ་དེད། །ལུགས་ལྡོག་ལྟེ་བར་དགའ་བ་དང༌། །སྙིང་གར་མཆོག་དགའ་མགྲིན་པ་རུ། །དགའ་བྲལ་སྤྱི་བོར་ལྷན་སྐྱེས་བསྒོམ༑ ༑ལུགས་འབྱུང་ལུགས་ལྡོག་གཉིས་ཀ་ལ། །གནས་རེར་བུམ་ཅན་བདུན་ཕྲག་རེ། །སླར་ཡང་བུམ་ཅན་སྣང་སྟོང་གི། །སྦྱོར་བས་གཏུམ་མོའི་མེ་སྦར་ཞིང༌། །ཧཾ་ལས་དཀར་ཆ་བབ་པ་དག །སྙིང་ཁར་ཕྲད་ཅིང་འདྲེས་པ་རྣམས། །གོས་ལ་སྣུམ་གྱི་བཅུད་ལེན་ལྟར། །རྩ་གསུམ་འཁོར་ལོ་ལྔ་གང་ནས། །ལུས་ཀུན་ཁྱབ་ཚེ་མི་བཟོད་པའི། །བདེ་བ་དང་བཅས་སྟོང་པའི་དངོས། །ལྷན་སྐྱེས་རང་ཞལ་དེ་རུ་མཐོང༌། །དེ་ལྟར་འབད་དེ་བསྒོམ་པ་ན། །ཟུང་འཇུག་སྐུ་འགྲུབ་ཆོས་ཉིད་ཡིན། །བཞི་པ་དེ་བཞིན་ཉིད་ཀྱི་ཁྲིད། །གདོད་ནས་རང་ཉིད་ལྷར་གྲུབ་པ། །ལོག་རྟོག་གིས་བསྒྲིབས་མ་རྟོགས་པ། །དེ་ལྟར་རྟོགས་པར་བྱ་བའི་ཕྱིར། །བསྐྱེད་དང་རྫོགས་པའི་བྱེ་བྲག་གིས། །གསལ་སྟོང་ཟུང་འཇུག་ངང་དུ་རྟོགས། །དེ་ཡང་གཉིས་སྤངས་དབུ་མ་ནི། །བདེ་ཆེན་བྱང་ཆུབ་མཆོག་གི་ལམ། །ཐབས་མཆོག་དཀར་ཆ་སྤྱི་བོར་ཧཾ། །ནག་པོ་ཆེན་པོ་ཕྱག་བཞི་པ། །གསང་གནས་ཤེས་རབ་གཏུམ་མོའི་མེ། །ཐུགས་ཡུམ་ཙཎྜི་ཀ་རུ་གནས། །རོ་རྐྱང་ལས་ཀྱི་རླུང་རྒྱུ་ནས། །བྱ་སེང་ལས་མགོན་ངོ་བོར་གནས། །མགོན་པོ་གཞན་བདུན་སོ་སོ་དང༌། །གཅིག་དང་དུ་མར་སྣང་བ་ཡང༌། །དེ་ཉིད་ཆོ་འཕྲུལ་རྩལ་ལས་བྱུང༌། །དེ་ཀུན་རང་སེམས་ཡེ་ཤེས་མཆོག །གདོད་ནས་དག་པའི་མགོན་པོ་སྟེ། །གཞན་དུ་བཙལ་མེད་བྱར་མེད་པ། །གདོད་མའི་མགོན་པོ་ཉིད་དུ་རྟོགས། །དེ་ཉིད་ངང་ལ་མ་ཡེང་བར། །དེ་ཡི་ངོ་བོ་ཉིད་སྒོམ་པ། །མ་བྱས་བྱས་མིན་ཆོས་ཀྱི་གཙོ། །ཀུན་བྱེད་རྒྱལ་པོ་ཆོས་ཀྱི་སྐུ། །མགོན་པོ་བརྒྱད་ཀྱི་ངོ་བོ་ཡིན། །གཉུག་མའི་ལྷན་ཅིག་སྐྱེས་པའོ༑ ༑གཉིས་པ་འོག་སྒོ་བདེ་ཆེན་ཁྲིད། །སྔོན་འགྲོ་དང་ནི་དངོས་གཞི་གཉིས། །སྔོན་འགྲོ་རྩ་རླུང་ཐིག་ལེ་གསུམ། །སྦྱོར་ཚུལ་སྤྱི་དང་འདྲ་བར་བྱ། །དངོས་གཞི་ལའང་རྣམ་གཉིས་ཏེ༑ །རང་ལུས་ཚག་གཞུག་ཐབས་ལྡན་དང༌། །གཞན་ལུས་མཉམ་སྦྱོར་ཐབས་ལྡན་ནོ། །དང་པོ་རང་ལུས་ལྷར་གསལ་བས། །གནས་ལྔར་མགོན་པོ་མཆེད་བརྒྱད་བསྐྱེད། །ཡབ་ཡུམ་ཐབས་ཤེས་མཉམ་རོལ་བསམ། །དང་པོ་ལས་རླུང་རིགས་ལྔ་ཡི། །མཉམ་སྦྱོར་འཁྲིལ་སྦྱོར་འཁྲུལ་འཁོར་བྱ། །དབབ་སྐྱིལ་ལྡོག་འགྲོལ་མན་ངག་ནི། །བདེ་བ་རྩལ་སྦྱངས་གིས་དབབ་ཅིང༌། །རྩ་རླུང་ཐིག་གི་གནས་སུ་བསྐྱིལ།

།ཀ་འཛུགས་ཉྭ་བསྒྲིལ་དབང་པོ་རྣམས། །གྱེན་སྒྲིལ་ཐབས་ཀྱིས་རབ་ལྡོག་ཅིང༌། །སླར་ཡང་ཧཱུྂ་ཕཊ་ཀ་འཇུག་གིས༑ ༑སྦྱོར་བ་དྲག་པོས་དྲངས་བྱས་ཏེ། །བུམ་ཅན་བཅུ་ཐེན་རྣམ་རོལ་གྱིས། །ལུས་ཀུན་བདེ་བས་ཁྱབ་པར་བཀྲམ། །དེ་ལ་གོམས་པ་མཆོག་ཐོབ་ནས། །གཉིས་པ་གཞན་ལུས་བརྟེན་པ་ནི༑ ༑པདྨ་ཅན་སོགས་སྤྱད་འོས་པ། །དགུག་པའི་སྦྱོར་བས་དབང་བསྡུས་ནས། །སྨིན་གྲོལ་གྱིས་བཏུལ་ལས་རུང་དང༌། །མཁའ་གསང་བྱིན་རླབས་ཡབ་ཡུམ་གཉིས། །དཔྱིད་ཀྱི་རྒྱལ་མོ་ཡབ་ཡུམ་བསྐྱེད། །གཉིས་ཀར་རྩ་གསུམ་འཁོར་ལོ་ལྔ། །གསང་བའི་ཡབ་གནས་མགོན་བརྒྱད་ཡབ། །ཡུམ་ལ་ཡུམ་རྣམས་གསལ་བྱས་ཏེ། །བདེ་སྦྱོར་སྲུབ་པའི་འཁྲུལ་འཁོར་གྱིས༑ ༑གནས་ཀྱི་ལྷ་རྣམས་མཉམ་སྦྱོར་བསམ། །འདུ་ཤེས་གསུམ་ལྡན་སྙོམས་འཇུག་པའི། །བདེ་བས་མྱོས་ཚེ་རང་ལུས་ལྟར། །སྦྱོར་བ་ལྔ་ཡིས་ཉམས་མེད་བསྲུང༌། །བདེ་སྟོང་ལྷན་སྐྱེས་ངང་དུ་གནས། །དེ་ལྟར་གོམས་པ་ལྷུར་བྱས་པ། །འཆི་མེད་གྲུབ་ཅིང་བདེ་སྟོང་དག །ལྷན་སྐྱེས་ཟུང་འཇུག་གོ་འཕང་འཐོབ། །གསུམ་པ་རྗེས་ལ་འདི་ལྟ་སྟེ། །འོད་གསལ་རྨི་ལམ་སྒྱུ་ལུས་དང༌། །བར་དོ་འཕོ་བ་ཞི་རྒྱས་དབང༌། །དྲག་པོ་དང་ནི་རྣམ་པ་དགུ། །དང་པོ་འོད་གསལ་བསྒོམ་པ་ནི། །རང་ལུས་དཔྱིད་རྒྱལ་རྩ་གསུམ་དང༌། །འཁོར་ལོ་ལྔ་གསལ་སྙིང་ག་རུ། །མགོན་པོ་མཆེད་བརྒྱད་གསལ་བཏབ་ཅིང༌། །འོད་གསལ་ཟིན་པར་གསོལ་བ་བཏབ། །གཙོ་བོའི་ཐུགས་ཀར་ཆུ་སྐྱེས་མཐིང༌། །འདབ་བརྒྱད་དབུས་སུ་ཨོཾ་མཐིང་དང༌༑ ༑བརྒྱད་ལ་བཛྲ་མ་ཧཱ་ཀཱ་ལཱ་ཧཱུྂ་ཕཊཿ །གསལ་བཏབ་བདེར་ཉལ་འདབ་མ་ཡི། །སྔགས་ལ་སེམས་གཏད་རིམ་བཞིན་བསྒོམ། །གཉིད་ཚེ་ཨོཾ་ལ་སེམས་གཏད་པས། །ཉམས་དང་སྲབ་མཐུག་གཉིད་དང་ནི། །མཆོག་བཅས་འོད་གསལ་རྣམ་ལྔ་པོ། །བདེ་བླག་ཉིད་དུ་ཟིན་པར་ངེས། །གཉིས་པ་རྨི་ལམ་གདམས་པ་ནི། །ཉིན་སྣང་རྨི་ལམ་ཉིད་དུ་སྦྱང༌། །ལྷར་གསལ་ལ་སོགས་གོང་ལྟར་ལས། །སྙིང་གའི་རྩ་འདབ་མགོན་པོ་བརྒྱད། །གསལ་བཏབ་གཙོ་བོའི་ཐུགས་ཀ་རུ། །པདྨ་དམར་པོ་འདབ་བཞིའི་དབུས། །ཨོཾ་དང་འདབ་བཞི་ཨ་དང་ནུ༑ ༑ཏ་ར་བཞི་སྤྲོས་མ་ཡེང་བར། །ཉལ་ནས་གཡས་སྐོར་འདབ་མའི་སྔགས། །བཞི་ལ་སེམས་བཟུང་གཉིད་པའི་ཚེ། །ཨོཾ་ལ་སེམས་གཏད་རྨི་ལམ་ཟིན། །འཇམ་རྩུབ་ལ་སོགས་གང་ཟིན་ཡང༌། །སྤྲུལ་སྒྱུར་སྒྱུ་མར་སྦྱང་བྱ་ཞིང༌། །འཁྲུལ་པའི་བག་ཆགས་བསལ་བར་བྱའོ། །གསུམ་པ་སྒྱུ་ལུས་སྦྱང་བ་ཡང༌། །དག་དང་མ་དག་རྣམ་པ་གཉིས༑ ༑དག་པ་བསྐྱེད་རིམ་རྩ་འཁོར་ལོ། །ལྷར་བཅས་མ་གྲུབ་སྒྱུ་ལུས་སྐུ། །རྣམ་མེད་རྣམ་པ་མཆོག་ལྡན་གཉིས། །མ་དག་འཁོར་བའི་སེམས་ཅན་སོགས། །མེད་བཞིན་སྣང་བ་སྒྱུ་མའི་དངོས། །ཉིན་མཚན་ཚོགས་དྲུག་གང་ཡིན་ཡང༌།

།དངོས་མེད་བདེན་མེད་སྒྱུ་མར་སྦྱང༌། །བཞི་པ་བར་དོ་བསྒོམ་པ་ནི། །དྲུག་དང་བཞི་སོགས་མང་བཤད་ཀྱང༌། །མདོར་བསྡུས་མྱོང་བ་ལྷུར་བྱེད་པ། །གོམས་འདྲིས་འཕྱུག་མེད་བར་དོར་བཤད། །ཉིན་མཚན་ཚོགས་དྲུག་སྣང་བ་ཀུན། །བར་དོར་སྦྱང་ཞིང་ཤར་བའི་ཚེ། །རིག་པའི་ཐིམ་རིམ་ངོས་བཟུང་ཤིང༌༑ ༑ལྷག་པར་སྣང་མཆེད་ཐོབ་པའི་རྟགས། །དཀར་དམར་ནག་པོའི་སྣང་བ་གསུམ། །ཤར་ཚེ་ངོས་བཟུང་དྲན་མེད་དུ། །སོང་བ་ཤི་བར་སེམས་པའི་ངང༌། །གཞི་ཡི་འོད་གསལ་ངོས་བཟུང་བྱ། །ངོས་འཛིན་དོན་དེས་བར་དོར་གྲོལ། །ངོས་མ་ཟིན་ན་རྨི་ལམ་རྣམས། །བར་དོའི་སྣང་བ་ངོས་བཟུང་ནས། །དེའི་གདམས་པ་སྤྱི་ལྟར་བསྒོམ། །དེ་ལྟར་ཉམས་སུ་ལེན་པའི་ཚེ། །བར་ཆད་ཚེ་ཡི་དུས་བྱེད་དམ། །འགྲོ་བ་གཞན་ལ་ཕན་གདག་ཕྱིར། །དྲུག་པ་འཕོ་བའི་གདམས་པ་ནི། །རང་ལུས་དཔྱིད་རྒྱལ་རྩ་འཁོར་གསལ། །སྒོ་དགུ་དགག་ཕྱིར་མཚོག་མར་ཨོཾ། །དཔྲལ་བར་བཛྲ་མིག་གཉིས་མ། །སྣ་བུག་ཧཱ་དང་རྣ་བར་ཀཱ། །ཁ་རུ་ལཱ་དང་ལྟེ་བར་ཡ། །གསང་བར་ཧཱུྂ་དང་རྐུབ་ཏུ་ཕཊ། །མཐིང་ནག་རེ་རེས་བཀག་པར་བསམ། །སྙིང་ཁའི་རྩ་དབུ་པད་དམར་སྟེང༌། །རང་སེམས་ཧཱུྂ་མཐིང་འོད་འབར་བསམ། །སྤྱི་བོའི་བུག་ཐད་ཡེ་ཤེས་མགོན། །འོད་དཔག་མེད་མགོན་དམར་ཞིང་གསལ། །ཁྲོ་འཛུམ་ཕྱག་བཞི་དང་པོ་གཉིས༑ ༑མཉམ་བཞག་བུམ་བཅས་ཐ་མ་ཟུང༌། །རྡོར་དྲིལ་འཛིན་པ་གསལ་དམིགས་ནས། །མོས་གུས་གསོལ་བཏབ་རླུང་གི་གནད། །ཕོ་རླུང་དགང་འགྲིལ་ཧིཀ྄་གི་སྒྲས། །སྐད་ཅིག་བསྐུལ་ཞིང་ཐིག་ལེ་ཉིད། །དཔག་མེད་མགོན་པོའི་ཐུགས་ཀར་བསྟིམ། །ཞིང་མཆོག་དེ་རུ་ཕྱིན་པ་ཡི། །སྨོན་ལམ་བཟང་པོས་མཚམས་སྦྱར་ནས། །གོ་འཕང་མཆོག་འགྲུབ་གདོན་མི་ཟ༑ །སྦྱོང་ཤིང་ལས་ལ་སྦྱར་བ་ནི། །འཕོ་བ་གཞན་ལྟར་རྣམ་དབྱེ་བྱ། །དྲུག་པ་ཞི་བའི་ལས་བསྒྲུབ་ནི། །རང་ཉིད་དཔྱིད་ཀྱི་རྒྱལ་མོར་བསྒོམ། །རྩ་གསུམ་འཁོར་ལོ་དང་བཅས་དཀར། །སྤྱི་བོའི་རྩ་འདབ་དབུས་དག་ཏུ། །མགོན་པོ་མཆེད་བརྒྱད་དུང་ལྟར་དཀར། །རྩ་ཕྱག་རྣམས་སུ་གཡས་རྡོ་རྗེ། །གཡོན་པ་ཤེལ་བུམ་བདུད་རྩིས་བཀང༌། །ཐུགས་ཀར་ཟླ་སྟེང་ཧཱུྂ་སྔགས་བཅས། །འཛབ་བཟླས་འོད་དཀར་འཕྲོས་པ་ཡིས། །རྒྱལ་མཆོད་འགྲོ་དྲུག་སྒྲིབ་སྦྱངས་ཤིང༌། །རང་གི་སྡིག་སྒྲིབ་ཉེས་ལྟུང་རྣམས། །དྲི་མ་ཆུས་བཀྲུས་ལྟར་དག་བསམ། །སྔགས་མཐར་ཤཱནྟིཾ་ཀུ་རུ་དག

་་༌།ཁྱད་པར་ལས་མཐའ་སོ་སོར་བསྒྱུར། །བདུན་པ་རྒྱས་པའི་ལས་བསྒྲུབ་ནི། །རྩ་འཁོར་མགོན་པོ་དང་བཅས་སེར། །གཡས་པ་རིན་ཆེན་གཡོན་ནེའུ་ལེ། །ཐུགས་ཀར་ཉི་སྟེང་སྔགས་འཁོར་བསམ། །འོད་ཀྱིས་རྒྱས་པའི་ལས་སྒྲུབ་ཅིང༌། །བྱེ་བྲག་ལས་སྦྱོར་སོ་སོར་བསྒྱུར། །བརྒྱད་པ་དབང་གི་ལས་སྦྱོར་ནི། །རྩ་འཁོར་ལྷར་བཅས་དམར་པོ་ལ། །གཡས་པ་ལྕགས་ཀྱུ་གཡོན་ཞགས་པ། །ཐུགས་ཀར་ཟླ་སྟེང་སྔགས་འཁོར་སྤྲོས། །སྐབས་བབ་ལས་སྦྱོར་གང་འདོད་བསྒྱུར།་་༌།དགུ་པ་དྲག་པོ་བསྒྲུབ་པ་ནི། །རྩ་འཁོར་ལྷར་བཅས་མཐིང་ནག་མདོག །གཡས་རྣམས་རལ་གྲི་གཡོན་ཐོད་ཁྲག །ཐུགས་ཀར་ཉི་སྟེང་སྔགས་བཅས་བསྐོར། །ལས་སྒྲུབ་སྐབས་བབ་དམིགས་པ་བསྒྱུར། །ཤཱནྟིཾ་པུཥྚིཾ་ཝ་ཤྱཾ་ཡ༑ ༑མཱ་ར་ཡ་དང་སྭཱ་ཧཱ་དང༌། ཨོཾ་ཧེ་ཕཊ་བཅས་སྔགས་ཤམ་གདགས། །ཞལ་ཕྱག་གསུམ་བཞི་དྲུག་ལ་སོགས། །རྩ་བའི་ཞལ་ཕྱག་ལས་མཐུན་བསྒྱུར། །ལྷག་མ་རང་སོ་རིག་མདས་བསྣུན༑ ༑ཆས་རྒྱན་ལས་ཀྱི་སྐབས་བསྟུན་བྱ། །དེ་ལྟར་སྦྱོར་དངོས་མཇུག་གསུམ་གྱིས། །ནག་པོ་བརྒྱད་ཀྱི་རྫོགས་རིམ་རྣམས། །རྩ་བ་རྡོ་རྗེའི་ཚིགས་རྐང་རྫོགས། །སྔོན་འགྲོའི་ཞིབ་ཆ་བསགས་སྦྱང་དང༌། །བསྐྱེད་རིམ་རླུང་གནད་སྦྱང་བ་གསུམ། །དངོས་གཞི་སྟེང་འོག་སྒོ་གཉིས་ཆོས། །ལུས་ངག་ཡིད་གསུམ་དམིགས་མེད་རླུང༌། །བསྐྱེད་རྫོགས་ལ་སོགས་གནད་མང་ཞིང༌༑ ༑མཇུག་ཏུ་ཆོས་ལྔ་ལས་བཞི་ལ། །བྱེ་བྲག་སོ་སོའི་སྐབས་བབ་ཀྱིས། །དམིགས་བསྒྱུར་གནད་ཀྱི་མན་ངག་དང༌། །སོ་སོའི་ཞིབ་ཆ་རྣམ་མང་པོ། །དམ་ཁ་བ་ཡི་ལྷུན་པོ་ཆེ། །རབ་བསྐྲུན་ཉི་འོད་ཀྱིས་བསྐུལ་པའི། །གསུང་གི་ཉལ་འགྲོ་གང་བབ་པའི། །དད་ལྡན་ཡིད་བུམ་ལས་གཞོལ་གྱི། །དད་དང་དམ་ཚིག་མི་བསྲུང་བར། །ཁ་མཁས་སྙིང་ཁྲེལ་ལ་སེམས་པ༑ ༑སྣོད་ཀྱི་སྐྱོན་གསུམ་དང་ལྡན་རྣམས། །སྨིན་གྲོལ་བདུད་རྩིས་ཚིམ་པ་བས། །སྲུང་མ་རྣམས་ཀྱིས་ཚར་ཆོད་ཅིག །དེ་ལྟར་རྫོགས་པའི་རིམ་པ་མཆོག

།ཚིག་ཉུང་དོན་མང་མདོ་སྔགས་ཀྱི། །གནད་ཀུན་བསྡུས་པའི་ལེགས་བཤད་ནི།་་༌།རྡོ་རྗེའི་ཚིག་རྐང་མཆོག་འདི་ཀོ།་་༌།དད་ལྡན་འགའ་ལ་ཕན་པའི་བློས། ས་ཁམས་བུམ་སྣ་ཅན་གྱི་ལོའི། །གྲོ་ཞུན་ཟླ་བའི་ཕྱོགས་སྔ་མ། །སྟོང་པ་དང་པོར་འབྲི་གུང་པ། །དུས་མཐའི་རྡོ་རྗེ་འཛིན་པའི་མིང༌། །ཆོས་ཀྱི་གྲགས་པ་ཞེས་འབོད་པས། །ལྷག་བསམ་དཀར་པོས་སྦྱར་བའི་དགེས། །ཐུབ་བསྟན་བལྟས་ཤིང་འགྲོ་བ་ཀུན། །རྡོ་རྗེ་འཆང་དབང་ཐོབ་པར་ཤོག། །།མངྒ་ལཾ།