༄༅། །ཆོས་ཀྱི་སྒྲོལ་མ་གཙོ་འཁོར་གཏོར་མ་ལ་བརྟེན་ནས་བསྐང་ཞིང་གསོལ་བ་བཞུགས་སོ།།

།ན་མོ་དྷརྨ་ཏཱ་ར་ཡེ། ཆོས་ཀྱི་སྒྲོལ་མ་གཙོ་འཁོར་གཏོར་མ་ལ་བརྟེན་ནས་བསྐང་ཞིང་གསོལ་བར་འདོད་པས། གཏོར་ཚོགས་ཅི་འབྱོར་བ་བཤམས་པར་སྨན་རཀ་གིས་སྦགས་ལ། རང་ཡི་དམ་གྱི་ང་རྒྱལ་བརྟན་པས་ངག་ཏུ་འདི་ལྟར་བརྗོད་ཅིང་དེའི་དོན་དྲན་བཞིན་པར་བྱ་བ་ནི། ཧྲཱིཿ མདུན་དུ་མེ་རླུང་དུར་ཁྲོད་དཀྱིལ་འཁོར་དབུས༑ ༑ཆོས་ཀྱི་སྒྲོལ་མ་དཀར་དམར་ཞི་མདངས་ཅན། །མེ་ལོང་ཐོད་པ་ཐོགས་ནས་དགྱེས་ཉམས་བཞད། །ཞབས་གཉིས་མཉམ་བཞེངས་དར་དང་རིན་ཆེན་བརྒྱན། །གཡས་གཡོན་རྒྱབ་མདུན་ཡེ་ཤེས་དབང་དམ་ཚིག །ཤ་ཟ་མཁའ་འགྲོ་མ་མོ་མཆེད་སྡེ་གསུམ། །ཨ་མ་སྙིང་སྒུལ་ཁྲོ་མོ་དམར་ལ་སོགས། །འཁོར་ཚོགས་ཆར་སྤྲིན་འཁྲིགས་འདྲ་གསལ་བར་གྱུར། །མདུན་གྱི་གཏོར་མ་མི་དམིགས་སྟོང་པའི་དང༌། །རླུང་མེ་ཐོད་སྒྱེད་མཚན་ལྡན་ཀ་པཱ་ལར། །ཤ་ལྔ་བདུད་རྩི་དགྲ་བགེགས་ཤ་ཁྲག་ཚོགས། །འདོད་ཡོན་ལོངས་སྤྱོད་ནམ་མཁའི་མཐའ་ཀླས་གྱུར། །ཨོཾ༌།ཨཱཿཧཱུྂ་ཧ་ཧོཿཧྲཱིཿ གསུམ་བརྗོད། ཨོཾ་སརྦ་བུདྡྷ་ཌཱ་ཀི་ནཱི་དྷརྨ་ཏཱ་རེ་ཛྙཱ་ན་ཌཱ་ཀི་ནཱི་ཝ་ཤྱཾ་ཌཱ་ཀི་ནཱི་ཀརྨ་ཌཱ་ཀི་ནཱི་བྷཀྵ་ཀར་མཱ་ར་ཀར་ཧ་རི་ཀར་ས་མ་ཡེ་དཾ་ཛཿཛཿ ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། ཞེས་ལན་གསུམ་བརྗོད། ཧྲཱིཿ ཆོས་ཀྱི་སྒྲོལ་མ་འཁོར་དང་བཅས་པ་ལ། །ཕྱི་ནང་གསང་བ་སྨན་རཀ་བ་ལིང་དང༌། །རྟ་བོང་བྱ་ཅན་མདའ་དར་གསེར་གཡུ་མཚོན། །གོ་ཁྲབ་ལ་སོགས་མཆོད་པའི་རྗས་ཀྱི་ཚོགས། །དཔག་མེད་ནམ་མཁའ་གང་བའི་ཚོགས་སྤྲུལ་ནས། །གསོལ་ལོ་མཆོད་དོ་བསྐང་ངོ་ཐུགས་དམ་བསྐང༌། །མཆོག་ཐུན་དངོས་གྲུབ་སྩོལ་ཞིག་མཁའ་འགྲོའི་ཚོགས། །བཅོལ་བའི་ཕྲིན་ལས་མྱུར་དུ་འགྲུབ་པར་མཛོད། །ཧྲཱིཿ གདོད་ནས་དག་པའི་ཡེ་ཤེས་མཁའ་འགྲོ་མ། །ཞི་ཚུལ་སྒེག་པའི་ལང་ཚོ་རྣམ་པར་བཀྲ། །མེ་ལོང་ཐོད་པ་ཐོགས་ནས་ཕྲིན་ལས་སྒྲུབ། །དར་དང་རིན་ཆེན་རྒྱན་ལྡན་བརྗིད་པའི་སྐུ། །སྔགས་བདག་གཙོ་མོ་ཁྱོད་ལ་བདག་བསྟོད་དོ། །ཡེ་ཤེས་དམ་ཚིག་དབང་དང་ལས་བྱེད་བའི། །མཁའ་འགྲོ་སྡེ་བཞི་ཟ་བྱེད་གསོད་བྱེད་མ། །འཕྲོག་བྱེད་མ་མོ་ཕྲིན་ལས་ཁྲོ་མོ་དམར། །ཨ་མ་སྙིང་སྒུལ་མ་མོ་བྱེ་མ་འབུམ། །འཁོར་ཚོགས་རྒྱ་མཚོའི་ཚོགས་ལ་བདག་བསྟོད་དོ། །བྷྱོཿ

ཡེ་ཤེས་མཁའ་འགྲོ་དབྱིངས་ཕྱུག་མ་མོ་ཁྱོད། །ལས་ལ་རྒྱུག་ཚེ་མ་རུངས་ཤ་ཟའི་ཚུལ། །རྔམ་གཙིགས་ཌཱ་རུ་ཐོད་ཁྲག་རབ་ཐོགས་ནས། །ཆུ་རྟ་ལ་ཞོན་སྟོང་གསུམ་ཀུན་ཏུ་རྒྱུག །ཟས་སུ་ཤ་རུས་སྙིང་དང་ཀླད་པ་ཟ། །སྐོམ་དུ་ཁྲག་དང་ཆུ་སེར་ཁུ་བ་འཐུང༌། །བྲན་དུ་ཤ་ཟ་མ་མོ་འབུམ་གྱིས་བསྐོར། །ཕོ་ཉར་ཟ་གསོད་འཕྲོག་བྱེད་ཁྲོ་མོ་འགྱེད༑ ༑མཐུ་རྩལ་ཐོགས་མེད་དྲག་མོ་འཁོར་བཅས་རྣམས། །སྔོན་ཚེ་རིག་འཛིན་སློབ་དཔོན་པདྨ་དང༌། །རྒྱལ་དབང་སྐྱོབ་པའི་བཀའ་དང་དམ་ཚིག་ཚོགས། །ཉེར་བར་དྲན་མཛོད་བདག་ཅག་དཔོན་སློབ་ཀྱི། །མི་མཐུན་དགྲ་བགེགས་ལོག་འདྲེན་མྱུར་དུ་སྒྲོལ། །སོད་རོལ་ཆིངས་གཏུབས་མིང་ཡང་མེད་པར་མཛོད། །བདག་གི་ཚེ་དཔལ་འབྱོར་ཚོགས་རྒྱས་པ་དང༌། །བཅོལ་བའི་ཕྲིན་ལས་མྱུར་དུ་འགྲུབ་པར་མཛོད།་་༌།ཅེས་བརྗོད་ལ་གཤེགས་སུ་གསོལ་ལོ། །ཞེས་བསྟན་སྲུང་མ་གཏོར་མ་ལ་བརྟེན་ནས་བསྐང་ཞིང་གསོལ་བ་རྒྱུན་འཁྱེར་དུ་བྱ་བ་འདིའང༌། ཁམས་སྐྱོའི་དབོན་པོ་དཀོན་མཆོག་གྲགས་པས་དགོས་གསུངས་པར། ཤཱཀྱའི་དགེ་སློང་ཆོས་ཀྱི་གྲགས་པས་སྨིན་དྲུག་ཟླ་བའི་གྲལ་ཚེས་བརྒྱད་ལ་གཞུ་སྤྲོ་ལུང་དུ་བྲིས་པ་དགེ་བར་གྱུར་ཅིག། །།སརྦ་མངྒ་ལཾ།།