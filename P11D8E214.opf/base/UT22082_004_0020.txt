༄༅། །དཀྱིལ་འཁོར་སྤྱིའི་ཐིག་རྩ་ཉི་མའི་སྣང་བ་ཞེས་བྱ་བ་བཞུགས་སོ།།

དཀྱིལ་འཁོར་སྤྱིའི་ཐིག་རྩ་ཉི་མའི་སྣང་བ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། །ཕྱི་ནང་གཞན་གསུམ་དབྱེར་མེད་པའི། །རྡོ་རྗེ་འཛིན་ཞབས་ལ་བཏུད་ནས། །དང་པོའི་ལས་ཅན་ལ་སྨན་ཕྱིར། །དཀྱིལ་འཁོར་སྤྱི་ཡི་ཐིག་རྩ་འབྲི། །འདི་ལ་རྩ་བ་ཡན་ལག་གཉིས༑ ༑དང་པོ་ལ་ཡང་ཐིག་རིང་དང༌། །མན་ངག་ཐིག་གཉིས་དང་པོ་ནི། །ས་གཞི་སྐྱོན་བྲལ་སྟེགས་བུ་ལ། །ཤར་ནུབ་ཚངས་ཐིག་དང་པོ་བཏབ༑ ༑ལྟེ་བ་ནས་ནི་ཤར་ངོས་སུ། །དཀྱིལ་འཁོར་དང་མཉམ་སྒོ་ཚད་བརྒྱད། །ཅིག་ཤོས་ངོས་སུ་བཞི་བརྒྱད་བྲི། །ངོས་གཉིས་བཞི་ཚད་བྱ་རྗེས་བྱ། །དེ་སྟེང་ལྷོ་བྱང་ཚངས་ཐིག་གདབ། །དེ་ལ་ལོགས་གཉིས་བཞི་ཚད་བྲི། །བཞི་ཚད་བཞི་ལ་བྱ་རོག་རྗེས། །མཚམས་བཞིར་བྲི་ཞིང་ཐིག་གཉིས་གདབ། །ཟུར་གྱི་ཐིག་ནི་རྣམ་པར་དག །ཤར་ནུབ་ཚངས་པའི་བརྒྱད་རྩེ་ནས། །བརྒྱད་ཚད་་་་་་བརྒྱད་ཚད་ཅེས་ཆ་ཆེན་བཅུ་དྲུག་གི་ཕྱེད་ཀ་ཡིན་དེ་དཀྱིལ་འཁོར་ཆེ་ཆུང་ལ་དཔག་པས་བཟོ་དགོས། ཟུར་ཐིག་སྟེང་དུ་བྱ། །ངོས་བཞི་བཏབ་པ་བཅུ་དྲུག་ཕྱི། །ལོགས་གསུམ་གཏུབ་ཅིང་རྒྱ་གྲམ་སྟེང༌། །རིམ་བཞིན་ཐིག་བཏབ་བཅུ་དྲུག་འགྱུར། །ལྔ་པོའི་དབུས་དོར་མཐའ་གཉིས་བཅད། །དྲུག་པ་ཕྱེད་གདབ་ཕྱི་མ་བགོ། །གྲུ་བཞིར་སྦྲེལ་བས་རྩིག་པ་དང༌།་་༌།སྟེགས་བུ་ཕ་གུ་དྲ་ཕྱེད་དང༌། །ཤར་བུ་མདའ་ཡབ་རྣམས་ཀྱི་ཐིག །རྟ་བབས་སྣམ་བུ་བཞི་མ་ནི། །གཡས་གཡོན་ཆ་ཆེན་གཉིས་གཉིས་ལ། །དཔངས་སུ་སྒོ་ཚད་བདུན་པ་ཉིད། །བཞིར་བགོ་བརྒྱད་པ་དབུས་ཀྱི་རྭ། །རྩ་བ་ཆ་ཕྲན་གཉིས་གཉིས་ལ། །རྩེ་མོར་ཆ་ཕྲན་ཞི་བའི་ཚད། །དུམ་བུ་བཞི་པའི་འོག་གི་ཆ། །པདྨ་དབུས་ཀྱི་ཆ་གཉིས་པོ། །ཆོས་འཁོར་སྟེང་ཆ་གཅིག་པོ་ནི༑ ༑གདུགས་ཀྱི་ས་རུ་ཤེས་པར་བྱ། །གྱེན་ཐིག་རྩ་ཐིག་ནས་བཟུང་སྟེ། །རྟ་བབས་སྟེང་གི་ཕྱི་ཐིག་བར། །ཚངས་ལས་གཡས་གཡོན་ཆ་ཆེན་རེའི། །ཕྱེད་གདབ་ཕྱི་མ་ཕྱེད་གདབ་པ། །སྒོ་དང་སྒོ་ཁྱུད་སྒོ་འགྲམ་ཐིག

།དེ་ཕྱིའི་ཆ་ཆེན་རེ་རེ་ནི། །ཆ་བཞིར་བགོས་པ་སྒོ་ལོགས་དང༌། །མུན་པ་ཀ་བ་ཀ་རྒྱན་ཐིག །རྟ་བབས་ཞེང་ཚད་ཕྱི་ནས་ནི། །གསུམ་གཉིས་གཅིག་གིས་དམན་པར་བཅད། །འདི་ཡི་གླང་རྒྱབ་སྐོར་ཚུལ་ནི། །སྣམ་བུ་གཉིས་པའི་ཚངས་སྟེང་ནས། །ཆ་ཆུང་ཕྱེད་དང་གཉིས་བསྐོར་ཞིང༌། །དང་པོའི་ཚངས་ལས་གཉིས་ནས་གཅིག །བསྐོར་ཞིང་ནང་དུ་ཞི་བར་་་་་་ཆ་ཕྲན་གཅིག་གི་ཕྱེད། བཅད། །རྡོ་རྗེ་རྭ་ཡི་སྐོར་ཚུལ་ནི། །སྣམ་བུ་དང་པོའི་ཚངས་སྟེང་ནས། །ཕྲེད་དུ་ཆ་ཆེན་གསུམ་ཟུར་ནས། །ཀ་རྒྱན་རྩེ་ནས་ནང་རྭ་དང༌། །གཉིས་པའི་ཚངས་ནས་ཕྱེད་ལྔ་འམ། །ལྔ་ཟུར་བསྐོར་བ་རྭ་ཡི་ཕྱི། །རྟ་བབས་སྣམ་བུ་བཅུ་གཅིག་ཐིག །གཉིས་མཉམ་དགུ་མཉམ་བྱ་འདོད་ན། །སྒོ་ཚད་བརྒྱད་ཕྱིར་གཅིག་བསྣན་པ༑ ༑དང་པོ་གསུམ་པ་བཞི་བཞིར་བགོ། །གཉིས་པའི་དབུས་ནས་ཆ་ཕྲན་གཅིག །བཅད་པས་བཅུ་གཅིག་སྣམ་བུ་འབྱུང༌། །གྱེན་ཐིག་རྣམས་ནི་གོང་དང་མཚུངས། །གཉིས་གསུམ་བཞི་སྣེ་ཆ་རེ་བསྲིངས། །གསེར་དང་ཤར་བུ་རིན་ཆེན་རྨིག །མུན་པ་ཝ་རན་མུན་པ་དང༌། །ཤར་བུ་རིན་ཆེན་རྨིག་མདའ་ཡབ། །དེ་རྣམས་སོ་སོའི་རྒྱ་ཚད་ནི། །ཚངས་ལས་གཡས་གཡོན་རེ་རེར་ནི༑ ༑གསེར་སྣམ་གཉིས་ནི་ཆ་ཆེན་བརྒྱད། །ཤར་རིན་རྨིག་གསུམ་ཆ་ཕྲན་དགུ། །མུན་པ་འོག་གོང་བདུན་དང་དྲུག །ཤར་རིན་རྨིག་གསུམ་ཆ་ཕྲན་བདུན། །མདའ་ཡབ་ཆ་ནི་ལྔ་པའོ། །འདི་ནང་གུ་ཎ་ཧ་རི་ནི། །སྣམ་བུ་དང་པོ་ཕྱེད་དང་དྲུག །གཉིས་པ་གསུམ་པ་དྲུག་དྲུག་གོ། །བཞི་པ་ལ་ནི་བཞི་ཡིན་ཏེ། །ལྔ་པ་ལས་ནི་ཕྱེད་དང་བཞི། །དྲུག་པ་གསུམ་ནས་བཅད་བྱ་ཞིང༌༑ ༑བདུན་པ་གཉིས་ནི་མུན་པར་རེག །ནང་དུ་ཞི་བ་ཉིད་དུ་བཅད། །ཡང་ན་རྨིག་གསུམ་སྐོར་འདོད་པས། །བཞི་པའི་ཚངས་སྟེང་བཞི་དབུས་དང༌། །གཉིས་ནས་བཞི་དོར་གཉིས་བསྐོར་ཞིང༌། །ནང་དུ་ཞི་བའི་ཆ་རུ་གདབ། །རྡོ་རྗེ་རྭ་ཡི་སྐོར་ཚུལ་ནི། །སྣམ་བུ་ལྔ་པའི་ཚངས་སྟེང་ནས། །ཆ་ཕྲན་གཉིས་དོར་ཀ་རྒྱན་རྩེའི། །བར་ཚད་བསྐོར་བས་ནང་རྭ་དང༌། །དྲུག་པའི་ཚངས་ལས་ཕྱེད་ལྔའམ། །ལྔ་ཟུར་བསྐོར་བས་ཕྱི་རྭའོ། །རྭ་རྩེ་ལ་སོགས་གོང་དང་མཚུངས། །མུན་པ་གཉིས་མཉམ་གཞན་དགུ་པོ། །མཉམ་པས་གཉིས་མཉམ་དགུ་མཉམ་ཞེས། །ལྔ་མཉམ་གསུམ་གསུམ་མཉམ་པ་ཡི། །སྣམ་བུ་བཅུ་གཅིག་རྟ་བབས་ཐིག

།ཆ་ཆེན་སྤར་བ་གོང་དང་མཚུངས། །སྒོ་ཚད་གསུམ་དབྱེ་བརྒྱད་དུ་གདབ། །གསུམ་བདུན་ཕྱི་དང་ལྔ་པའི་ནང༌། །སུམ་ཆ་བཅད་པས་བཅུ་གཅིག་འབྱུང༌། །གྱེན་ཐིག་རྭ་རྩེ་སྔར་ལྟར་གདབ། །ཤར་བུ་རིན་ཆེན་རྟ་རྨིག་གསེར། །ཆུ་སྲིན་གསེར་དང་རྨིག་པ་དང༌། །རིན་ཆེན་རྨིག་པ་གསེར་མདའ་ཡབ། །འདི་ལ་དབྱེ་ལུགས་རྣམ་བཞི་སྟེ། །དང་པོ་ཚངས་ལས་གཡས་གཡོན་རེར། །ཤར་བུ་ལ་ནི་སྒོ་ཚད་གཉིས། །རིན་ཆེན་རྨིག་གསེར་གསུམ་སྣ་ནས། །ཆ་ཕྲན་རེ་རེ་བསྲིང་བར་བྱ། །ཆུ་སྲིན་ཆ་བདུན་གསེར་བརྒྱད་ལ། །རྨིག་པ་ཆ་དྲུག་རིན་ཆེན་རྨིག །གསེར་གསུམ་ཆ་བདུན་མདའ་ཡབ་ལྔ། །འདི་ནི་གཉིས་མཉམ་ལྟར་དབྱེ་བའོ། །གླང་གུར་ཚངས་མདའ་འཛོམ་པ་ནས། །ཆ་ཆེན་གཅིག་ཕྱིན་གཅིག་གིས་བསྐོར། །སྔར་གྱི་ས་ནས་འོག་ལོགས་སུ། །ཆ་ཕྲན་གཉིས་གཉིས་ཕྱིན་ནས་སུ། །ཆ་ཕྲན་གཉིས་ཀྱིས་སྦུག་ཆུང་བསྐོར། །གཉིས་ཀའི་ནང་ནས་སུམ་ཆ་བཅད། །ཡང་ན་དབྱེ་ལུགས་འདི་ལྟ་སྟེ། །དང་པོ་བཞི་ལྔ་བཅུ་པ་རྣམས། །ཕྱི་ནས་ཆ་ཕྲན་རེ་རེ་ཕྱི། །བཅུ་གཅིག་ཕྱི་ནས་ཆ་གཉིས་ཕྲི། །ལྷག་རྣམས་ཕྱི་ཐིག་རང་སོར་བཅད༑ ༑འདི་ལ་གུ་ཎ་ཧ་རི་ནི། །ཚངས་ལས་ལོགས་རེར་གཞལ་བྱ་སྟེ། །དང་པོ་ཕྱེད་ལྔ་གཉིས་གསུམ་ལྔ། །བཞི་པར་བཞི་དང་ལྔ་ཕྱེད་བཞི། །དྲུག་པར་གསུམ་གདབ་ནང་དུ་ནི། །ཞི་བར་བཅད་པར་ཧར་མིག་གོ། །ཡང་ན་ཚངས་ལས་གཡས་གཡོན་ནི། །རེ་རེར་ཤར་བུ་ཆ་ཕྲན་བརྒྱད། །རིན་རྨིག་གསེར་གསུམ་ཆ་ཕྲན་དགུ། །ཆུ་སྲིན་གསེར་གཉིས་ཆ་ཕྲན་བརྒྱད། རྨིག་པ་བདུན་དང་རིན་རྨིག་གསེར། །ཆ་དྲུག་མདའ་ཡབ་ཆ་ལྔའོ། །རྭ་རྩེ་ལ་སོགས་སྔར་དང་མཚུངས། །ཡང་ན་ཚངས་ལས་གཡས་གཡོན་རེར། །ཤར་བརྒྱད་རིན་རྨིག་གསེར་གསུམ་དགུ༑ ༑ཆུ་སྲིན་གསེར་གཉིས་ཆ་ཕྲན་བརྒྱད། །རྨིག་རིན་རྨིག་གསེར་ཆ་ཕྲན་བདུན། །མདའ་ཡབ་ཆ་ལྔ་དག་ཏུ་བཞེད། །འོག་མ་གཉིས་ཀྱི་ཀྱོག་པོ་གསུམ། །སྣམ་བུ་གཉིས་པའི་ཚངས་དཀྱིལ་ནས། །ཆ་ཕྲན་ལྔ་ཡི་བཞི་ཆར་བསྐོར། །དེ་ལས་ཕྱེད་དུ་ཆ་ཆེན་གཅིག

།དོར་ནས་ཆ་གཉིས་གཡས་གཡོན་དུ། །བསྐོར་ཞིང་ནང་ནས་སུམ་ཆ་བཅད། །རྭ་རྩེ་དག་ནི་སྔར་དང་མཚུངས༑ ༑རྟ་རྨིག་གསུམ་ནི་ཆ་ཕྲན་རེ། །གསེར་གསུམ་ཆ་ཕྲན་ཕྱེད་རེ་མཉམ། །ལྷག་ལྔ་ཕྱེད་དང་གཉིས་རེ་མཉམ། །དེ་ཕྱིར་ལྔ་མཉམ་གསུམ་གསུམ་མཉམ། །ལྔ་མཉམ་གསུམ་མཉམ་ལུགས་བཞི་གའི། །རྡོ་རྗེའི་རྭ་ཡི་བསྐོར་ཚུལ་ནི། །སྣམ་བུ་ལྔ་པའི་ཚངས་དབུས་ནས། །གཉིས་དོར་ཀ་རྒྱན་རྩེ་ནས་དང༌། །ཚད་དེས་དྲུག་པའི་ཕྱེད་ལྔ་འམ། །ལྔ་ཟུར་བསྐོར་བས་རྣམ་པར་དག ༑དེ་ལྟར་སྤྱི་ཁྱབ་ཕལ་མོ་ཆེར། །རྟ་བབས་མདའ་ནས་མདའ་ཡི་བར། །ཆ་ཆེན་བཅོ་བརྒྱད་ཆ་ཕྲན་ནི། །དོན་གཉིས་འབྱུང་བ་ཁོ་ན་སྟེ། །རྭ་རྩེའི་ཕྱི་ནས་ཆ་ཆེན་གསུམ། །ནང་མ་དུམ་གསུམ་གཉིས་པདྨ། །གཅིག་ནི་རྡོ་ར་ཕྱི་མ་གཉིས། །དུར་ཁྲོད་མེ་རིའི་ས་ཡིན་ནོ། །སྒོ་ཚད་དག་ནི་ཆ་ཆེན་ཏེ། །དེ་ཡི་བཞི་ཆ་ཆ་ཕྲན་ཞེས། །དེ་ཕྱེད་ཞི་བ་ཞེས་སྨྲའོ། །ནང་དུ་དཀྱིལ་འཁོར་སྦྲགས་དགོས་ན། །ཕྱི་མའི་ཕྱེད་ཚད་ནང་སྒོ་ཚད། །འགྱུར་སོགས་སློབ་དཔོན་ངག་ལས་ལོངས། །དཀྱིལ་འཁོར་སོ་སོའི་ནང་ཐིག་དང༌། །པད་རྡོར་དུར་ཁྲོད་འོད་ཕྲེང་གི། །ཕྱི་ནང་དག་ནི་དུར་ཁྲོད་དག །ཡོད་མེད་ལ་སོགས་དབྱེ་བ་ནི། །རྒྱུད་སྡེ་རང་གཞུང་འདི་ལྟར་གདབ། །མཁས་པས་བློ་དང་ལྡན་ལ་བསླབ། །གཉིས་པ་མན་ངག་ཐིག་བྱ་བ༑ ༑ཐིག་ཆེན་བརྒྱད་པོ་སྔར་ལྟར་གདབ། ཤར་ནུབ་ཚངས་སྟེང་སྒོ་ཚད་ནི། །བརྒྱད་དམ་བཅུ་པའི་བཞི་མཐར་ཐིག །གདབ་པ་རྩ་ཐིག་དེའི་ཕྱིར་གཅིག །གཉིས་གཅིག་གཉིས་གཅིག་གཅིག་གདབ་པ། །གྲུ་བཞི་སྦྲེལ་བ་རྩིག་པ་ནས། །མདའ་ཡབ་བར་གྱི་ཐིག་རྣམས་སོ། །ཚངས་བཞིའི་གཡས་གཡོན་སྒོ་ཚད་ནི། །གཉིས་གཉིས་ཤར་ནུབ་ལྷོ་བྱང་དུ། །སྦྲེལ་བཏབ་གྱེན་ཐིག་ཐམས་ཅད་ཀྱང༌། །ཤར་ནུབ་ལྷོ་བྱང་བརྐྱངས་ནས་བཏབ། །རྟ་བབས་སོ་སོ་ལ་སོགས་པའི། །དབྱེ་ཚུལ་ཐིག་རྣམས་སྔར་བཞིན་བྱ། །དེས་ནི་ཚེགས་མེད་བདེ་བར་འགྲུབ། །གཉིས་པ་ཡན་ལག་ཕྲིན་ལས་བཞིའི། །ཐབ་ཐིག་མན་ངག་འདི་བཞིན་བྱ། །སྟེགས་བུ་སྐྱོན་དང་བྲལ་བའི་ངོས། །ཐིག་ཆེན་བརྒྱད་པོ་སྤྱི་ལྟར་གདབ། །ཤར་གྱི་ཚངས་སྟེང་མཐོ་གང་དང༌། །སོར་གཅིག་བཞི་བཞིའི་མཚན་མ་བྲི། །དེ་དག་ཟླུམ་པོར་བསྐོར་བ་ཡི། །ཐབ་ཁུང་ཐབ་དང་མུ་རན་དང༌། །ཁ་ཁྱེར་འབྱུང་བ་སྤྱི་འགྲོ་སྟེ། །དུས་འཁོར་ལས་ནི་མཆུ་ཞེས་པ།

།ཁ་ཁྱེར་ཕྱི་རུ་བསྐོར་བའང་བཞེད། །དེ་ཕྱིར་སོར་གཉིས་ལྷག་པའི་ཕྱིར། །གྲུ་བཞིར་ཐིག་བཏབ་སྟེགས་བུའོ། །ཐབ་མཚན་རྒྱས་པར་རང་གཞུང་གི། །དཀྱིལ་འཁོར་རྫོགས་པར་དགོད་བྱ་ཞིང༌། །བསྡུ་ན་ཐབ་དབུས་སོར་མོ་ནི། །བཅུ་དྲུག་བཅུ་དྲུག་གཡས་གཡོན་དུ། །ལྡན་པའི་ཟླུམ་བསྐོར་པདྨའི་ཕྱི། །དེ་ནང་མུ་ཁྱུད་སོར་མོ་གཉིས། །པདྨའི་ཟེའུ་འབྲུ་སོར་ཕྱེད་གཉིས། །ལྟེ་འདབ་མཉམ་གསུམ་ལྟེ་བར་ནི། །ཤར་ནུབ་སོར་མོ་བཞི་བཞི་རུ། །མངའ་བའི་རྡོ་རྗེ་རྩེ་ལྔའམ། །ཡང་ན་འཁོར་ལོ་རྩིབས་བརྒྱད་བྲི། །གྲྭ་བཞིར་ཟླ་ཕྱེད་རྡོ་རྗེས་སྤྲས། །པདྨ་དམར་རམ་ཡང་ན་ནི༑ ༑ཕྱོགས་བཞི་དམར་ལ་མེ་རླུང་སེར། །ལྟེ་བ་དང་ནི་བདེན་བྲལ་ལྗང༌། དབང་ལྡན་སྔོ་ཞིང་རྡོ་རྗེ་འམ། །འཁོར་ལོ་དག་ནི་དཀར་པོ་བྱ། །ཁ་ཁྱེར་འཁོར་ལོ་རྡོ་རྗེ་ཡི། །ཕྲེང་བས་བསྐོར་ཤིང་ཐབ་ཁུང་དང༌། །ཐབ་དང་མུ་རན་ཟླ་ཕྱེད་དང༌། །རྡོ་རྗེ་དཀར་ཞིང་སྟེགས་བུ་ཡང༌། །དཀར་པོའི་ཚོན་གྱིས་མཛེས་པར་བྱ། །གཉིས་པ་རྒྱས་པའི་ཐབ་ལ་ཡང༌། །ཐིག་ཆེན་བརྒྱད་པོ་སྤྱི་ལྟར་གདབ། །ཤར་ནུབ་ཚངས་སྟེང་མཐོ་གཉིས་གཉིས། །གཞལ་ནས་དེ་རྩེ་ནས་བཟུང་བ། །ཟུར་ཐིག་བཞི་གསུམ་མཚན་མ་བྱ། །ཐིག་བཞི་བཏབ་པ་ཐབ་ཁུང་ཐིག །དེ་ཕྱིར་སོར་གཉིས་བརྒྱད་བརྒྱད་བཞི། །བཏབ་པ་ཐབ་དག་མུ་རན་དང༌། །ཁ་ཁྱེར་སྟེགས་བུ་རྣམས་སུ་འགྱུར། །ཐབ་མཚན་བསྡུས་པ་དེ་དབུས་སུ། །ཤར་ནུབ་སོར་མོ་སོ་གཉིས་རེའི༑ ༑ཚད་ཀྱིས་བསྐོར་བ་འཁོར་ལོའི་ཕྱི། །དེ་ནང་སོར་གསུམ་མུ་ཁྱུད་དང༌། །ལྟེ་རྩིབས་མཉམ་གསུམ་ལྟེ་བ་རུ། །ཤར་ནུབ་སོར་མོ་དྲུག་དྲུག་པའི། །ཆ་དགུ་ལྡན་པའི་རིན་པོ་ཆེ། །སེར་པོ་བྲི་ཞིང་འཁོར་ལོ་དང༌། །ཐབ་ཁུང་ཐབ་དང་མུ་རན་དང༌། །ཁ་ཁྱེར་རིན་ཆེན་སེར་པོས་བསྐོར། །གྲྭ་བཞིའི་ཟླ་ཕྱེད་རིན་ཆེན་སེར། །མེ་ཏོག་སེར་པོ་གཅལ་དུ་བཀྲམ། །གསུམ་པ་དབང་གི་ཐབ་ཚད་ནི། །ཐིག་བརྒྱད་བཏབ་པའི་ཚངས་ཤར་ནུབ། །སོར་མོ་བཅུ་ཡི་མཚན་མ་བྱ། །དེ་ཕྱིར་སོར་གཉིས་གསུམ་གསུམ་བྲི། །དེ་ལ་སྲིན་པོ་རླུང་གི་ནི། །ཟུར་ཐིག་སྟེང་དུ་ཟླུམ་པོར་བསྐོར། །ཤར་གྱི་ཐབ་ཁུང་རྩེ་ནས་ནི། །མེ་དང་དབང་ལྡན་ཟུར་དུ་ནི། །མཚན་མ་བྱས་ལ་ཐིག་དྲང་པོར། །བཏབ་ཅིང་དེ་གཉིས་ཟུར་ནས་ཕྱིར། །སོར་མོ་གཉིས་གཉིས་བསྲིངས་ཏེ་བཏབ༑ ༑སླར་ཡང་ཐབ་ཀ་མུ་རན་དང༌། །ཁ་ཁྱེར་རྣམས་ནི་བསྐོར་ཞིང་བཅས། །དེ་ནས་མེ་ནས་སྲིན་པོ་དང༌། །རླུང་ནས་དབང་ལྡན་བར་དག་གི། །ཟླུམ་དྲང་ཐིག་རྣམས་ཐིག་གིས་སྦྲེལ༑ ༑ཕྱི་རུ་སོར་མོ་ཕྱེད་གཉིས་དག

།སྤངས་པའི་གྲྭ་གདབ་དེ་ནང་དུ། །ཐབ་མཚན་བསྡུས་པ་ཤར་ནུབ་ཏུ། །སོར་མོ་དགུ་དགུའི་པདྨ་དམར། །ལྟེ་བར་རྡོ་རྗེའི་ལྕགས་ཀྱུ་ནི། ། ཤར་ནུབ་སོར་མོ་བཞི་བཞི་པའི། །དམར་པོ་དང་ལྡན་ཐབ་ཁུང་དང༌། །ཐབ་དང་མུ་རན་དམར་པོ་ལ། །ཁ་ཁྱེར་པདྨ་དང་ལྕགས་ཀྱུ། །སོ་ཕྱིར་བསྟན་པ་དམར་པོ་ལ། །གྲྭ་བཞིར་པདྨ་དམར་པོ་ཡིས། །མཚན་པའི་ལྕགས་ཀྱུ་བྲི་བྱ་ཞིང༌། །མེ་ཏོག་དམར་པོ་གཅལ་དུ་བཀྲམ། །དབང་གི་དགུག་པའི་ཐབ་ཀྱང་འདི། །བཞི་པ་དྲག་པོའི་ཐབ་ཁུང་ནི། །ཐིག་བརྒྱད་བཏབ་ལ་ཚངས་ཤར་དུ༑ ༑སོར་མོ་ཉི་ཤུའི་མཚན་མ་བྲི། །དེ་ཉིད་ཟླུམ་པོར་བསྐོར་ནས་ཀྱང༌། །ཤར་མཚན་ནས་ནི་མེ་དབང་དུ། །ལྟེ་བའི་ཚད་འབྲི་ཐིག་བཏབ་ཅིང༌། །ནུབ་ཚངས་ནས་ནི་མེ་དབང་དུ། །ཐིག་བཏབ་ཐབ་ཁུང་དེ་ཡི་ཕྱིར། །སོར་གཅིག་གསུམ་གསུམ་བཏབ་པ་ནི། །ཐབ་དང་མུ་རན་ཁ་ཁྱེར་རོ། །ཐབ་མཚན་བསྡུས་པ་དེ་དབུས་སུ། །འཚམ་པའི་པད་ནག་འདབ་བརྒྱད་དམ། །རྩེ་གསུམ་ནག་པོའི་ལྟེ་བ་རུ། །ཁྲོ་བོའི་རྡོ་རྗེ་སོར་བརྒྱད་པ། །ནག་པོ་འབྲི་ཞིང་ཐབ་ཁུང་དང༌། །ཐབ་དང་མུ་རན་ནག་པོ་ལ། །ཁ་ཁྱེར་ཁྲོ་བོའི་རྡོ་རྗེ་དང༌། །རལ་གྲི་སྤེལ་མ་ནག་པོས་བསྐོར། །སྟེགས་བུ་གྲུ་བཞི་དབང་ལྡན་ལ། །གྲྭ་བཞིར་ཁྲོ་བོའི་རྡོ་རྗེའམ། །རལ་གྲི་ནག་པོ་ཕྱིར་བསྟན་དགོད། །མེ་ཏོག་ནག་པོ་ཀུན་ཏུ་བཀྲམ། །དྲག་པོའི་ལས་ཕྲན་བཞི་ལ་ཡང༌། །ཐབ་ཁུང་འདི་ཉིད་ཀྱིས་འགྲུབ་བོ། །དེ་ལྟར་རྩ་བའི་ལས་ཆེན་བཞི། །ཐབ་དབྱིབས་རྒྱ་ཚད་བཅས་པ་ཡང༌། །གྲགས་པ་ཆེ་བ་དག་བྲིས་ཀྱི། །རྒྱུད་སྡེ་སོ་སོའི་བཞེད་ཚུལ་ལ། །འདི་ལས་གོ་ལོག་མ་མཆིས་ཤིང༌། །ལས་ཀྱི་དབྱེ་བ་བསམ་འདས་པ། །ལས་བཞིའི་ནང་ཚན་ཟླས་ཕྱེ་བ། །རྣལ་འབྱོར་ཕྱི་ནང་བཞི་བཅུ་ཡི། །ཐུན་མོང་བཤད་རྒྱུད་ཁ་སྦྱོར་ལས༑ ༑ལས་ཕྲན་བཅུ་གཉིས་བཤད་པ་དང༌། །དུས་འཁོར་ནས་ནི་རྒྱས་པའི་ཚད། །དྲུག་ཅུ་རྩ་བཞི་འབྲིང་དུ་ན། །བཅུ་བཞིའམ་བཅུ་གཉིས་བསྡུ་ན་བརྒྱད། །དེ་སོགས་བློ་ལས་འདས་མོད་ཀྱི༑ ༑འོན་ཀྱང་དེ་དག་ཐམས་ཅད་པ། །ཕྲིན་ལས་བཞི་ལས་མ་འདས་ཕྱིར། །ལས་བཞིའི་ཐབ་ཐིག་གསལ་པོར་བཤད། །གཞན་ཡང་རབ་གནས་ལ་སོགས་ལ། །ཉེར་མཁོ་མངའ་དབུལ་རི་རབ་ཐིག

།ཇི་ཙམ་རན་པའི་ཆ་ལྔ་ལྔ། །ཕྱོགས་བཞིར་བཏབ་པའི་ཆ་རེ་རེ། །ལྟེ་བ་གཞན་བཞི་བང་རིམ་ལ། །མཚམས་བཞི་རེའུ་མིག་ཆ་རུ་དབྱེ། །དེ་ཕྱིར་བཞི་ཚད་ཟླུམ་སྐོར་གཅིག །ནང་དུ་རྒྱ་མཚོ་གླིང་གླིང་ཕྲན། །ལྕགས་རི་ཆ་གཅིག་གདབ་པར་བྱ། །ཉེར་མཁོ་པདྨའི་གཅུས་ཐིག་ནི། །ཐིག་ཆེན་བརྒྱད་གདབ་མཚམས་བཞི་རུ། །ཐིག་བརྒྱད་བཏབ་ནས་ལྟེ་བ་ནི། ། ཇི་ལྟར་འཚམ་པའི་ཆ་ཆེན་རེ། །གཡས་དང་གཡོན་སྐོར་དེའི་བཞི་ཆའི། །ཟེའུ་འབྲུ་བྱ་ཞིང་ལྟེ་བའི་རྒྱ། །མཉམ་པའི་པད་འདབ་ཕྱོགས་ཕྱོགས་ལ། །ཆ་ཕྲན་གཉིས་ཀྱིས་མུ་ཁྱུད་བསྐོར། །དེས་ནི་པདྨ་འདབ་བརྒྱད་ཐིག །རྣམ་པར་དག་པ་འདི་ཁོ་ན། །འདི་ཙམ་ཁོ་ན་ཤེས་པས་ཀྱང༌། །རྡོ་རྗེ་ཐེག་པའི་དཀྱིལ་འཁོར་ལ། །མ་རྨོངས་བློ་གྲོས་ཆེར་བསྐྱེད་ཀྱི། །དེ་ཕྱིར་འབད་ནས་བསྒྲུབ་པར་བྱ། །དེང་སང་སྔོན་གྱི་ལེགས་བཤད་དག །དོར་ནས་བླུན་པོའི་ངག་སྒྲོས་དང༌། །ལག་ལེན་འཁྲུལ་བའི་མུན་པས་རྨོངས། །དེ་དག་སེལ་བའི་སྣང་བ་ནི། །རྒྱ་བོད་མཁས་པའི་ལེགས་བཤད་ཀྱི། །ཉི་གཞོན་འཆར་ཁའི་འོད་རིས་ཅན། །ཁོ་བོའི་བློ་གྲོས་ཤར་རི་ལས། །འོང་བའི་སྣང་བ་འདི་ཡིན་ནོ། །རྡོ་རྗེ་འཛིན་པའི་མིང་ཙམ་དང༌། །དམ་ཚིག་དྲལ་བའི་སློབ་དཔོན་དག ༑སེམས་ཅན་འཁྲུལ་བའི་ལམ་བཀྲི་བའི། །བཤེས་གཉེན་དེ་ཀོ་ཨེ་མ་ནོངས། །དེ་ལྟར་དཀྱིལ་འཁོར་སྤྱིའི་ཐིག་རྩ་ཉི་མའི་སྣང་བ་ཞེས་བྱ་བ། སྔོན་བྱོན་རྒྱ་བོད་ཀྱི་མཁས་པའི་ལེགས་བཤད་རྣམས་རྟོགས་པར་བྱས་ཤིང༌། རྗེ་བཙུན་རཏྣའི་གསུང་རྩོམ་སྤྱི་ཐིག་བྱིས་པས་རྟོགས་པ་ཉིད་གཙོ་བོར་བཟུང་སྟེ་སྐབས་བབ་གསལ་པོར་སྨྲས་པ་འདིའང༌། སྐྱུ་རའི་རིགས་ལས་འབྲི་གུང་པ་དུས་མཐའི་རྡོ་རྗེ་འཛིན་པ་ཆོས་ཀྱི་གྲགས་པས། བྱེ་རི་སྟག་རྩེའི་གཞལ་མེད་ཆེན་པོའི་ཀུན་གསལ་གསང་སྔགས་ཕོ་བྲང་དུ་མགྱོགས་པར་སྦྱར་བ་ལས་དང་པོ་རྣམས་ལ་སྨན་པར་གྱུར་ཅིག། །།མངྒ་ལཾ།།