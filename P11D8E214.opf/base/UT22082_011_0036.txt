༄༅། །ཡང་ཟློག་མེའི་སྤུ་གྲིའི་དབང་ཆོག་བདུད་དཔུང་ཟིལ་གནོན་ཞེས་བྱ་བ་བཞུགས་སོ།།འཇམ་དཔལ་གཤིན་རྗེའི་གཤེད་ཡང་ཟློག་མེའི་སྤུ་གྲིའི་དབང་ཆོག་བདུད་དཔུང་ཟིལ་གནོན་ཞེས་བྱ་བ། བླ་མ་དང་འཇམ་དཔལ་གཤིན་རྗེའི་གཤེད་པོ་ལ་ཕྱག་འཚལ་ལོ། །འདིར་དབང་ཐོབ་ཅིང་དམ་ཚིག་དང་སྡོམ་པ་ལ་གནས་པ་གཞི་བསྙེན་སྔོན་དུ་སོང་བའི་སློབ་དཔོན་མཚན་ཉིད་དང་ལྡན་པ་ནི། ཟླ་གསང་རྩ་རྒྱུད་ཀྱི་ལེའུ་དྲུག་པ་ལས། ཤེས་རབ་ཡངས་པས་ཆོས་རྣམས་བསྟན། །ལྟ་བ་ཡངས་པས་ཕྱོགས་དང་བྲལ། །སྤྱོད་པ་མ་འགག་ཐབས་སུ་སྦྱོར། །སྒོམ་པ་སྲན་ཆེ་འགྱུར་བ་མེད། །དམ་ཚིག་གང་ཡང་མ་ཉམས་པ། །དེ་ནི་དབང་ནོད་སློབ་དཔོན་ནོ། །ཞེས་གསུངས་སོ། །སློབ་མའི་མཚན་ཉིད། རྒྱུད་སྔ་མ་དེ་ཉིད་ལས། རང་བཞིན་བཟང་བ་ནམ་མཁའ་འདྲ། །སྤྱོད་པ་བཟང་བ་ས་གཞི་འདྲ། །དམ་ཚིག་འཇིགས་པས་མཁའ་ལྟར་སྲུང༌།་་་་༌།ལྟ་བ་བཅོས་པ་མེད་པ་འཆང༌། །སྐུ་གསུང་ཐུགས་ཀྱི་སྲས་བྱེད་པ། །སེར་སྣ་མེད་པའི་ཡོན་གྱིས་བསླུ། །འཁུ་ལྡོག་མེད་པའི་རྣལ་འབྱོར་པ། །དེ་ལ་དབང་རྣམས་རྫོགས་པར་བསྐུར༑ ༑ཞེས་སོགས་གསུངས་སོ། །དེ་ལྟ་བུ་དང་ལྡན་པས་གསོལ་བ་བཏབ་པའི་ཚེ་དབང་བསྐུར་བ་ལ་སྤྱི་དོན་གསུམ། རྒྱས་པ་དང༌། འབྲིང་དང༌། བསྡུས་པའི་ལུགས་སོ། །དང་པོ་ལ་གསུམ། སྔོན་དུ་འགྲོ་བ༑ དངོས་གཞི། རྗེས་སོ། །དང་པོ་ནི། སློབ་མས་གསོལ་བ་བཏབ་པའི་ཚེ་ཡི་དམ་ཀྱི་ལྷ་ལ་དྲིས་པས། དངོས་ཉམས་རྨི་ལམ་གང་རུང་དུ་གནང་བ་ཐོབ་པའམ། མ་བཀག་པའི་མཚན་མ་མཐོང་བའི་ཚེ། དུར་ཁྲོད་སོགས་རྒྱུད་ནས་གསུངས་པའི་གནས་སུ། བའི་རྣམ་ལྔ་དང་དུག་ཁྲག་གིས་བྱུགས་པའི་སྟེགས་བུ་མདའ་གང་མཐོ་གང་པའི་སྟེང་དུ་རྡུལ་ཚོན་གྱི་དཀྱིལ་འཁོར་མན་ངག་ལྟར་བྲིས་པའི་སྟེང་དུ། ཤར་དུ་རྣམ་རྒྱལ་བུམ་པར་ལྔ་ཚན་ལྔ་དང༌། ཤ་ལྔ་བདུད་རྩི་ལྔས་སྦགས་པའི་རྒྱུན་འབབ་ཀྱི་ཆུ་དང་ཆང་བཟང་པོས་སུམ་གཉིས་བཀང་བ། མགུལ་ཆིངས་ནག་པོ་ཅན་ཁ་རྒྱན་གྱི་དབུས་སུ་དུང་ཆུའམ།

ཐོད་པ་དྲི་ཆུས་བཀང་བའི་སྟེང་དུ་རྡོ་རྗེ་ལ་མེ་ཏོག་གི་སྲད་བུ་བཏགས་པ། ལས་བུམ་རྫས་ལྡན་ཁ་རྒྱན་མགུལ་ཆིངས་ནག་པོ་བྱས་པ། ལྷོར་དབུ་རྒྱན། ནུབ་ཏུ་རྡོར་དྲིལ། བྱང་དུ་གསང་དབང་གི་ཐོད་པར་ཆང་ལ་ཨ་མྲྀ་ཏ་དང་བྱང་སེམས་དཀར་དམར་བཏབ་པའི་ཁ་དར་དམར་དང་མེ་ལོང་བཀབ་པ་དང༌། ཤེས་རབ་མའི་གཟུགས་སམ་དངོས། ཤར་ལྷོར་ཡབ་ཡུམ་སྲས་སྦས་ལྷ་གཉིས་བྱ་ཁྱུང་དང་བཅས་པའི་བྲིས་སྐུ་དང་རཀྴའི་ཕྲེང་བ། ལྷོ་ནུབ་ཏུ་ལྷ་རྣམས་ཀྱི་ཕྱག་མཚན་དང་ལྕགས་ཕུར། ནུབ་བྱང་དུ་ཐུན་རྫས་ལིངྒ། བྱང་དུ་གཏོར་ཟོར་མཚེ་ཡུངས་མདའ་མདུང་གིས་བརྒྱན་པ་དང༌། དྲག་པོའི་ཐབ་ཁུང་མེ་འབར་བ། མནན་པའི་གླང་རུའི་དབྱིབས་དང༌། རྡོ་རྗེ་རྒྱ་གྲམ་དང༌། རི་རབ་བྲིས་པ་དང༌། ཐོད་པ་ཇ་རིལ། མདུན་དུ་སྨན་རཀ་གཏོར་མ། སྒོས་མཆོད་སྤོས། མར་མེ། ལྷ་བཤོས་གསུམ་མདུན་དུ་ཚར་གཉིས་དང༌། གཡས་གཡོན་རྒྱབ་རྣམས་སུ་ཚར་རེ་རེ། སྤྱི་མཆོད་ཤར་དུ་མཆོད་ཡོན་རྫས་བདུན་་་་་་ནས་དང༌། འོ་མ་དང༌། མེ་ཏོག་དཀར་པོ་དང༌། ཏིལ་དང༌། འབྲས་ཡོས་དང༌། ཀུ་ཤ་དང༌། བདུད་རྩི་རྣམས་སོ།་་་་༌།མཆན། བཏབ་པ། མེར་ཞབས་བསིལ་ཆུ་དང་འོ་མ་ལ་མེ་ཏོག་དཀར་པོ་བཏབ་པ། ལྷོར་མེ་ཏོག་སྣ་ཚོགས། སྲིན་པོར་བདུག་སྤོས། ནུབ་ཏུ་མར་མེ། རླུང་དུ་དྲི་སྣ་ཚོགས་སྦྱར་བའི་དྲི་ཆབ། བྱང་དུ་ཞལ་ཟས། དབང་ལྡན་དུ་མཚམས་འཛིན་གྱི་མེ་ཏོག་རྣམས་བཤམས། སློབ་དཔོན་གྱི་མདུན་དུ་ལྷག་ནས་བྱས་པའི་རྡོར་དྲིལ། ཐོད་རྔ། མིག་དར། མེ་ཏོག །མིག་ཐུར། ཐོད་ཕོར་གྱི་ནང་དུ་རོ་སོལ་གྱི་མེ། ཡི་དྭགས་ཀྱི་ཁ་ནས་བྱུང་བའི་གུ་གུལ་དང༌། བུད་མེད་ཀྱི་འདོམས་དཀྲིས་ཟླ་མཚན་འགོས་པ་ལ་བྱི་ལའི་བྲུན་དང༌། ཤ་ལྔ་བདུད་རྩིའི་ལྔས་སྦགས་པ་སོགས་ཉེར་མཁོ་རྣམས་བཤམས། ཚུལ་འདི་ནི་དབང་བསྐུར་རྒྱས་པའི་བཅའ་གཞི་ལྟར་ཡིན་གྱི། འབྲིང་དང་བསྡུས་པ་ལ་དེར་མི་མཁོ་བའི་དབང་རྫས་རྣམས་དོར་ཞིང༌། དབང་བསྐུར་མིན་པའི་སྒྲུབ་མཆོད་དང༌། རབ་གནས།

ཕྲིན་ལས་བཞིའི་སྦྱིན་སྲེག་སོགས་ལ་ནི་དེ་དང་དེར་མཁོ་བའི་ཡོ་བྱད་རྣམས་བསགས་ཤིང་མི་མཁོ་བ་རྣམས་དོར་ལ། ཐམས་ཅད་ལ་དཀྱིལ་འཁོར་དང་མཆོད་པ་སོགས་གོང་ལྟར་བཤམས།་་་་་དེ་ལྟར་བཤམས་ཟིན་ནས་དེ་རྣམས་ལ་ཧཱུྂ་ལན་བདུན་དང་གཙོ་བོའི་སྔགས་བཟླས་ལ་ཨོཾ་བཛྲ་སྥ་ར་ཎ་ཁཾ་ཞེས་བརྗོད་ཅིང་འབུལ་དགོས་སོ། །གཉིས་པ་དངོས་གཞི་ལ་གཉིས། ལྷ་སྒྲུབ་པ་དང༌། སློབ་མ་རྗེས་སུ་འཛིན་ཅིང་དབང་བསྐུར་བའོ། །དང་པོ་ལ་བདག་མདུན་བུམ་པའོ། །དང་པོ་ནི་སྐྱབས་སེམས་སྔོན་དུ་བཏང་ནས། རྡོ་རྗེ་ཧཱུྂ་ལས་བྱུང་བའི་རྡོ་རྗེ་སེམས་དཔའ་ཡོངས་སུ་གྱུར་པ་ལས། ཐབས་བདེ་བ་ཆེན་པོའི་རང་བཞིན་རྡོ་རྗེར་གྱུར། དྲིལ་བུ་ཨཿལས་བྱུང་བའི་རྡོ་རྗེ་སྙེམས་མ་ཡོངས་སུ་གྱུར་པ་ལས་ཤེས་རབ་སྟོང་པ་ཉིད་ཀྱི་རང་བཞིན་དྲིལ་བུར་གྱུར། ཐལ་མོ་ཨཱ་དི་ཀཱ་དིས་ཡོངས་སུ་གང་བ་ལས་གཡས་གཡོན་ཉི་མ་དང་ཟླ་བར་གྱུར་པར་མོས། ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མ་ཡ་ཏིཥྛ་ཨེ་ཥ་སྟྭཾ་དྷ་ར་ཡཱ་མི་བཛྲ་སཏྭ་ཧིཿ ཧི་ཧི་ཧི་ཧི་ཧཱུྂ་ཧཱུྂ་ཧཱུྂ་ཕཊ་སྭཱ་ཧཱ། ཞེས་གཡས་པའི་མཐེབ་སྲིན་གྱིས་རྡོ་རྗེ་སྙིང་གར་བཟུང༌། ཨོཾ་བཛྲ་གྷཎྚ་ཧོཿ ཞེས་གཡོན་པའི་མཐེབ་སྲིན་གྱིས་དྲིལ་བུ་དཀུ་གཡོན་དུ་ཁ་ནང་དུ་ཕྱོགས་པར་བཟུང༌། སླར་རྡོ་རྗེ་གོང་ལྟར་ལ་དྲིལ་བུ་ནང་གི་ཕྱོགས་མཚམས་བརྒྱད་དུ་ལྕེ་སྐྱོད་ཅིང་དཀྲོལ་ནས། ཨོཾ་བཛྲ་དྷརྨ་ར་ཎི་ཏ། པྲ་ར་ཎི་ཏ། སཾ་པྲ་ར་ཎི་ཏ། སརྦ་བུདྡྷ་ཀྵེ་ཏྲ། པྲ་ཙ་ལི་ནི། པྲཛྙཱ་པཱ་ར་མི་ཏཱ། ནཱ་ད་སྭ་བྷཱ་ཝ་བཛྲ་སཏྭ་ཧྲྀ་ད་ཡ། སནྟོ་ཥ་ཎི་ཧཱུྂ་ཧཱུྂ་ཧཱུྂ་ཧོ་ཧོ་ཧོཿསྭཱ་ཧཱ། ཞེས་བརྗོད། སྔོན་འགྲོའི་གཏོར་མ་ཆ་གསུམ་ཆུས་བྲན་ལ། ཨོཾ་ཀཱ་ལ་རཱུ་པ་ཡ་མ་རཱ་ཛ་ཧཱུྂ་ཕཊ྄་ཀྱིས་བསངས། ཨོཾ་སྭ་བྷཱ་ཝས་སྦྱངས། བྱིན་རླབས་དང་འབུལ་བ་སོགས་ཕྱོགས་སྐྱོང་དང༌། གཞི་བདག་དང༌། བགེགས་ལ། བཀའ་བརྒྱད་བདེ་གཤེགས་འདུས་པའི་སྔོན་འགྲོའི་ཆ་གསུམ་ལྟར་འབུལ། ཧཱུྂ་༌།

ང་ནི་འཇམ་དཔལ་གཤིན་རྗེའི་གཤེད། །ཁྲོས་པའི་ཐུགས་ཀའི་འཕྲོ་འདུ་ལས། །ལས་ཀྱི་ཁྲོ་རྒྱལ་ནམ་མཁའ་གང༌། །སྤྲུལ་པའི་ཁྲོ་མོས་བར་སྣང་གང༌། །སྲས་ཀྱི་ཁྲོ་ཆུང་ས་གཞི་གང༌། །བགེགས་ཀྱི་སྦྱོར་བ་རྒྱུན་ཆོད་ཅིག །ཨེ་ཡ་མཱནྟ་ཀ་ཀྲོ་དྷ་ཡ་མ་རཱ་ཛ་མ་མོ་ཨེ་ཀ་ཙ་ཏི་རུ་ལུ་རུ་ལུ་ཧཱུྂ་བྷྱོ་ཧཱུྂ་ཕཊ྄་གནོད་བྱེད་མཱ་ར་ཡ་ཧུར་ཐུཾ་རྦད་ཡ། ཞེས་མཚམས་བཅད་དོ། །དེ་རྗེས་མཆོད་པ་བསངས་སྦྱངས། སྟོང་པའི་ངང་ལས་བྷྲཱུཾ་ལས་བྱུང་བའི་ཐོད་པའི་སྣོད་སོ་སོར་ཨོཾ་ཨཱཿཧཱུྂ་ཞུ་བ་ལས་བྱུང་བའི་རྡོ་རྗེའི་མཆོད་ཡོན། ཞབས་བསིལ། མེ་ཏོག །བདུག་སྤོས། སྣང་གསལ། དྲི་ཆབ། ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའ་དང་མཉམ་པར་གྱུར་པར་བསམ། ཨོཾ་བཛྲ་ཨརྒྷཾ་ཨཱཿཧཱུྂ། ནས། ཤཔདའི་བར་སྦྱར། སྐབས་འདིར་སྨན་རཀ་གཉིས་བྱིན་རླབས་ཟླ་གསང་འདུས་པའི་ཏནྟྲ་ནས་གསུངས་པ་ལྟར་ཁོལ་བུར་བྲིས་ཡོད་པ་ལྟར་གྱི་བྱིན་རླབས་བྱ་དགོས་རྒྱུ་ཡིན་ཞེས་པ་འདི་ཡིན་ཏེ༑ སྨན་བསངས་སྦྱངས། སྟོང་པའི་ངང་ལས་བྷྲཱུཾ་ལས་བྷནྡྷ་ལྕང་ལོ་འབར་བ་སྟོང་གསུམ་དང་མཉམ་པའི་ནང་དུ་འཁོར་ལོ་རྩིབས་བཞི་པའི་ལྟེ་བ་དང༌། རྩིབས་བཞིར་ཉི་ཟླའི་གདན་རེ་རེ་གསལ་བའི་ལྟེ་བར་དྲི་ཆེན་ལ་ཨོཾ་ལས་འཁོར་ལོ་དཀར་པོ་རྩིབས་བརྒྱད་པས་མཚན་པ། རྩིབས་ཤར་དུ་བྱང་སེམས་ལ་ཧཱུྂ་ལས་རྡོ་རྗེ་ནག་པོ་རྩེ་ལྔ་པ། ལྷོར་མཾ་ས་ལ་སྭཱ་ལས་རིན་པོ་ཆེ་སེར་པོ་ཟུར་བརྒྱད་པ། ནུབ་ཏུ་པདྨ་རཀྟ་ལ་ཨཾ་ལས་པདྨ་དམར་པོ་འདབ་མ་བརྒྱད་པ། བྱང་དུ་དྲི་ཆུ་ལ་ཧཱ་ལས་རྡོ་རྗེ་རྒྱ་གྲམ་ལྗང་གུ་རྣམས་ཀྱིས་མཚན་པ་ལས་ཕྱག་མཚན་རྣམས་འབར་ཞིང་འོད་དུ་འབར་བས་རྫས་རྣམས་ཞུ་བ་རིགས་ལྔ་དམ་ཚིག་གི་བདུད་རྩིར་གྱུར་པའི་སྟེང་དུ་འོག་ནས་རིམ་བཞིན་ཧཱུྂ་ནག་པོ། ཨཱཿདམར་པོ། ཨོཾ་དཀར་པོ་རྣམས་བརྩེགས་མར་གནས་པ་ལས་སོ་སོའི་འོད་འཕྲོས་པས་རིགས་སྔ་ཡབ་ཡུམ་ཡེ་ཤེས་ཀྱི་བདུད་རྩི་དང་བཅས་པ་སྤྱན་དྲངས།

ཡི་གེ་གསུམ་ལ་ཐིམ་ཞིང༌། ཡི་གེ་གསུམ་འོག་ནས་རིམ་གྱིས་ཞུ་བ་བདུད་རྩི་ལ་ཐིམ་པས་ཧཱུྂ་ལས་བདུད་རྩིའི་རང་བཞིན། ཨཱཿལས་མ་ཆགས་ཡུལ་ལས་འདས་པ། ཨོཾ་ལས་ཆོས་ཉིད་སྟོང་གསལ་ཀུན་ཁྱབ་རྩ་བརྒྱད་ཡན་ལག་སྟོང་དང་ལྡན་པའི་བདུད་རྩིའི་རྒྱ་མཚོ་ཆེན་པོར་གྱུར་པར་བསམ་ཞིང༌། ཨོཾ་ཨཱཿཧཱུྂ་སརྦ་པཉྩ་ཨ་མྲྀ་ཏ་ཧཱུྂ་ཧྲཱིཿཋཱཿ ཞེས་ཅི་ནུས་བཟླས། རཀྟ་བསངས་སྦྱངས། སྟོང་པའི་ངང་ལས་བྷྲཱུཾ་ལས་བྷནྡྷ་རློན་པ་ལྕང་ལོར་བཅས་པ་སྟོང་གསུམ་དང་མཉམ་པའི་ནང་དུ་ཟླ་གམ་དམར་པོ་དབང་གི་གདན་སྟེང་དུ༑ པདྨ་དམར་པོའི་ལྟེ་བར་ཉི་འོད་འཁྱིལ་བའི་དབུས་སུ། ར་ཡིག་དམར་པོ་འོད་འབར་བ་ཞུ་བ་ལས་མཱུ་ལ་རཀྟའི་རྒྱ་མཚོར་འཁྱིལ་བ། ཉོན་མོངས་ཆགས་བྲལ་ཆོས་ཉིད་དབྱིངས་ཀྱི་ངང༌། བསྒྲུབ་པའི་དམ་རྫས་ཆེན་པོ་རཀྟའི་རྒྱ་མཚོ་རྦ་ཀློང་འཁྲུགས་པའི་དབུ་བ་ལས་མཆོད་པའི་ལྷ་མོ་དཔག་ཏུ་མེད་པ་འཕྲོ་བར་གྱུར་པར་བསམས་ལ། ཨོཾ་ཨཱཿཧཱུྂ་མ་ཧཱ་རཀྟ་ཛྭ་ལ་མཎྜལ་ཧཱུྂ་ཧྲཱིཿཋཱཿ ཞེས་ཅི་ནུས་བཟླའོ༑ ༑སྨན་རཀྟ་བྱིན་རླབས་འདི་གཉིས་ཟླ་གསང་འདུས་པའི་ཏནྟྲའི་རྒྱུད་ཀྱི་ལེའུ་བཅུ་བདུན་པར་གསལ་པོར་གསུངས་སོ། །གཤིན་རྗེ་ཚེ་བདག་གི་ཡང་ཟློག་གི་སྨན་རཀ་བྱིན་རླབས་རྙིང་མའི་ལས་བྱང་གཞན་ནས་ཁ་འགེངས་པ་ལས་འདི་ཉིད་འབྲེལ་ཆགས་པ་ཡིན་ལ་ནང་མཆོད་བྱིན་རླབས་གཞན་ལྟར་ཤ་ལྔ་བདུད་རྩི་ལྔ་སོ་སོར་འདིར་མ་མཛད་པ་ནི་བདུད་རྩི་སྨན་གྱི་སྒྲུབ་པའི་སྐབས་ལྟར་དགོངས་པ་ཡིན་འདུག་པ་རྩ་བརྒྱད་ཡན་ལག་སྟོང་སྦྱར་གྱི་གོ་དོན་ལྟར་འདི་ཉིད་ལེགས་པ་ཡིན་ནོ། །གཏོར་མ་བསང་སྦྱངས་བྱས་ནས་དྲག་པོའི་གཏོར་མ་བྱིན་རླབས་ཀྱི་སྔགས་རྒྱས་བྱིན་གྱིས་བརླབས་ནས། ཨོཾ་མ་ཧཱ་བ་ལིངྟ་ཏེ་ཛྭ་བ་ལིངྟ་བ་ལ་བ་ཏེ་གུ་ཧྱ་ས་མ་ཡ་ཧཱུྂ་ཧྲཱིཿཋཱཿ གསུམ་བརྗོད། སེམས་བསྐྱེད་པ་ནི། རང་ཉིད་གཤིན་རྗེའི་གཤེད་དུ་གསལ་བའི་ཐུགས་ཀའི་ས་བོན་ལས་འོད་ཟེར་འཕྲོས་པས། ཕྱོགས་བཅུའི་རྒྱལ་བ་འཁོར་དང་བཅས་པ་བཅོམ་ལྡན་འདས་འཇམ་དཔལ་གཤིན་རྗེའི་གཤེད་འཁོར་དང་བཅས་པའི་དཀྱིལ་འཁོར་གྱི་རྣམ་པར་སྤྱན་དྲངས་བཛྲ་ས་མ་ཡ་ཛཿ

ཨོཾ་སརྦ་ཏ་ཐཱ་ག་ཏ་ཡ་མ་རཱ་ཛ་ས་པ་རི་ཝཱ་ར་པདྨ་ཀ་མ་ལཱ་ཡེ་སྟྭཾ། གོང་གི་ས་པ་རི་ཝཱ་རའི་མཐར། པཱ་ད་བནྡ་ནཾ་ཀ་རོ་མི། གོང་གི་ཝཱ་རའི་མཐར། ཨརྒྷཾ་པྲ་ཏཱིཙྪ་སྭཱ་ཧཱ། ནས། ཤཔདའི་བར་གྱིས་མཆོད། ཡང་ཝཱ་རའི་མཐར། སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། དེ་བཞིན་དུ། མ་ཧཱ་རཀྟ་ལ་ཁ་རཾ་ཁཱ་ཧི། དེ་བཞིན་དུ། མ་ཧཱ་བ་ལིངྟ་ཁ་རཾ་ཁཱ་ཧི། ཞེས་དབུལ། ཆོས་སྐུ་སྐྱེ་བ་མེད་པས་བསྟོད། སླར། ས་གཞི་སྤོས་བྱུགས་མ་སོགས་མཎྜལ་དང༌། ཡན་ལག་བདུན་པ་ཕུལ་ནས་གཞན་དོན་གྱི་བློས། དཀོན་མཆོག་གསུམ་ལ་བདག་སྐྱབས་མཆི། །སོགས་གསུམ་དང༌། སླར། བྱང་ཆུབ་སྙིང་པོར་མཆིས་ཀྱི་བར། །གསུམ་གྱིས་སེམས་བསྐྱེད་པ་བླངས། མཐར༑ དེང་དུས་བདག་ཚེ་སོགས་དང༌། ད་ནི་བདག་གིས་སོགས་དང༌། བདག་གིས་དེ་རིང་སྐྱོབ་པ་སོགས་དང༌། བྱང་ཆུབ་སེམས་མཆོག་རིན་པོ་ཆེ། །ཞེས་པའི་ཤོ་ལོ་ཀ་རྣམས་ལན་རེ་རེ་བརྗོད། ཚོགས་ཞིང་རྣམས་རང་ལ་ཐིམ་པར་གྱུར་པར་བསམ། སེམས་བསྐྱེད་འདི་སྐབས་འདིར་བྱས་པས་མདོ་སྔགས་ཟུང་འཇུག་གི་ཉམས་ལེན་གནད་ཟབ་པ་ཡིན་ནོ། །བདག་གི་རྣལ་འབྱོར་དངོས་ནི། སངས་རྒྱས་ཀྱི་བསྟན་པ་རྒྱས་པར་བྱ་བ་དང༌། ཞེས་པ་ནས། འོད་ཟེར་གཡས་སྐོར་དུ་ཡོད་པར་གྱུར་གྱི་བར་ངག་འདོན་དཀྱུས་ལྟར་བྱས་རྗེས་བསྙེན་པ་ལ་འཇུག་པའི་ཚེ། རུ་རཀྴའི་བགྲང་ཕྲེང་རབ་གནས་དང་ལྡན་པ་་་་་་འདོད་ཆགས་གཤིན་རྗེའི་གཤེད་བསྐྱེད་བསྟིམས་བྱས་པ། མཆན། བཟུང་སྟེ། ཟླ་གསང་གཞི་བསྙེན་གྱི་བསྙེན་པའི་སྐབས་ཀྱི་དམིགས་པ་ལྟར་རམ་ཡང་ན་དམིགས་པ་འདི་ནི་གཙོ་འཁོར་ཐམས་ཅད་ཐུན་མོང་དུ་སྔགས་ཨ་ཀྲོ་སོགས་གསུམ་པོ་གང་རུང་བཟླ་བའི་དབང་དུ་བྱས་ཀྱི། གཙོ་འཁོར་སོ་སོར་སྔགས་བཟླ་བ་སྤྲོ་ན་གཙོ་བོ་ལ་འདི་ག་ལྟར་དང་ཡུམ་གྱི་ཐུགས་ཀར་བྷྱོཿ སྲས་དང་འཆི་བདག་སྲོག་བདག་གསུམ་གྱི་ཐུགས་ཀར་ཡ་རེ་རེའི་མཐར་སོ་སོའི་སྔགས་ཀྱིས་བསྐོར་བར་བསམས་ལ། སྔགས་བྱང་ལོགས་སུ་ཡོད་པ་ལྟར་བཟླ་བ་ཡིན་ནོ། །ལྷ་གཙོ་འཁོར་ཐམས་ཅད་ཀྱི་ཐུགས་ཀར་ཉི་མའི་དཀྱིལ་འཁོར་གྱི་དབུས་སུ་རྡོ་རྗེ་སྔོན་པོ་རྩེ་ལྔ་པའི་ལྟེ་བར་ཧཱུྂ་མཐིང་ནག་གི་མཐར་སྔགས་ཕྲེང་གིས་བསྐོར་བ་ལས་འོད་འཕྲོས།

སེམས་ཅན་གྱི་སྡིག་སྒྲིབ་སྦྱངས། འཇམ་དཔལ་གཤིན་རྗེའི་གཤེད་ཀྱི་གོ་འཕང་ལ་བཀོད། སླར་འཕྲོས་པས་ཕྱོགས་བཅུའི་རྒྱལ་པ་སྲས་བཅས་བླ་མ་ཡི་དམ་མཁའ་འགྲོ་ཆོས་སྐྱོང་ཐམས་ཅད་ཀྱི་བྱིན་རླབས་ནུས་མཐུ་མ་ལུས་པ་བསྡུས་ཏེ་སྔགས་ཕྲེང་ལ་ཐིམ་པས་ཕྲིན་ལས་ཐམས་ཅད་ཐོགས་མེད་དུ་འགྲུབ་པར་གྱུར་པར་དམིགས་ཏེ། སྔགས་གསུམ་པོ་གང་རུང་བརྒྱ་སྟོང་ཁྲི་འབུམ་གང་འགྲུབ་བཟླ། མཐར། ཨརྒྷཾ་སོགས་དང༌། སྨན་རཀ་གཏོར་མས་མཆོད། ཐབས་མཆོག་བདེ་ཆེན་གྱིས་བསྟོད། མཐར། རང་གི་ཐུགས་ཀ་ནས་འོད་ཟེར་འཕྲོས། སྲུང་འཁོར་རྣམས་མཐའ་ནས་རིམ་གྱིས་བསྡུས་ཞེས་པ་ནས། ཕྱག་གཉིས་པའི་སྐུར་གསལ་བར་གྱུར་གྱི་བར་བསྡུ་བའི་རིམ་པ་ལ་འཇུག་པར་བྱའོ༑ ༑གཉིས་པ་མདུན་བསྐྱེད་བསྒྲུབ་པ་ནི། སངས་རྒྱས་ཀྱི་བསྟན་པ་ནས། མཐུ་རྩལ་དང་ལྡན་པར་གྱུར་གྱི་བར་ངག་འདོན་དཀྱུས་ལྟར་ལ་རང་ཉིད་ཅེས་པ་དོར་ཞིང༌། རང་ཚེ་བདག་ཏུ་གསལ་བའི་ཐུགས་ཀ་ནས་ཞེས་པའི་མལ་དུ་གཙོ་འཁོར་ཐུགས་ཀ་ནས་ཞེས་འདོན་པ་བསྒྱུར། སྔགས་བཟླ་བའི་ཚེ་ལྷ་རྣམས་ཀྱི་ཐུགས་ཀར་ཉི་མའི་དཀྱིལ་འཁོར་གྱི་དབུས་སུ་རྡོ་རྗེ་སྔོན་པོ་རྩེ་ལྔ་པའི་ལྟེ་བར་ཧཱུྂ་་་་་་བཟླས་པའི་དམིགས་པ་འདི་ནི་གཙོ་འཁོར་ཐམས་ཅད་ཐུན་མོང་དུ་སྔགས་ཨ་ཀྲོ་སོགས་བཟླ་བའི་དབང་དུ་བྱས་ཀྱི། གཙོ་འཁོར་སོ་སོར་སྔགས་བཟླ་བར་སྤྲོ་ན། གཙོ་བོ་ལ་འདི་ག་ལྟར་དང༌། འཁོར་རྣམས་རང་རང་ས་བོན་གྱི་མཐར་སོ་སོའི་སྔགས་ཀྱིས་བསྐོར་བར་བསམས་ལ་སྔགས་བྱང་ལོགས་སུ་ཡོད་པ་ལྟར་བཟླའོ། །མཐིང་ནག་གི་མཐར་སྔགས་ཕྲེང་གིས་བསྐོར་བ་ལས་འོད་འཕྲོས། འགྲོ་བའི་དོན་བྱས། སླར་འདུས་སྔགས་ཕྲེང་ལ་ཐིམ་པར་གྱུར་པར་དམིགས་ནས་བཟླས་པ་འགྲུབ་ཚད་བྱ། མཐར། ཨརྒྷཾ་སོགས་དང་སྨན་རཀ་གཏོར་མས་མཆོད།་་་་་སྤྲོ་ན་རབ་འབྱམས་མ་ཆེ་བ་དང་དེའི་ཤཔདའི་མཐར་བླ་མེད་རྡོ་རྗེ་ཐེག་པའི་དོན་སོགས་སྦྱར་བས་མཆོད། མཆན། བསྟོད་རིང་གིས་བསྟོད་དོ། །ལྷའི་ལྷ་མཆོག་དང༌།

བསྐལ་པ་དཔག་ཏུ་མེད་པའི་སྨོན་ལམ་གདབ༑ སློབ་མ་རྗེས་འཛིན་དང་བདག་འཇུག་ལེན་པ་སོགས་མ་གཏོགས་ལས་བཞིའི་སྦྱིན་སྲེག་ལ་རྣམ་རྒྱལ་བུམ་པ་མི་དགོས་ཀྱང་ཐབ་སོགས་བསང་སྦྱང་དགོས་པར་ལས་བུམ་སྒྲུབ་དགོས་སོ། །ལས་བཞིའི་སྦྱིན་སྲེག་དང༌། དུས་ཀྱི་མཆོད་པ་དང༌། ཚོགས་འཁོར་གྱི་སྐབས་ལ་སོགས་པར་བུམ་བསྐྱེད་མི་དགོས་པའི་སྐབས་རྣམས་ཀྱི་ཚེ་མདུན་བསྐྱེད་ཀྱི་མཇུག་འདིར་ཕྱོགས་སྐྱོང་གི་གཏོར་མ་དང་ཚོགས་འཁོར་བྱས་ནས་དེའི་རྗེས་སུ་མཇུག་བསྡུ་རྗེས་ཆོག་རྣམས་བྱེད་དགོས་པ་ཡིན་ནོ། །གསུམ་པ་བུམ་པ་བསྒྲུབ་པ་ནི། བུམ་པ་གཉིས་བསངས་སྦྱངས། སྟོང་པའི་ངང་ལས་བྷྲཱུཾ་ལས་བྱུང་བའི་རིན་པོ་ཆེའི་བུམ་པ་ལྟོ་བ་ལྡིར་བ། ཞབས་ཞུམ་པ། མགྲིན་པ་རིང་བ། ཁ་གཡེལ་བ། མཆུ་འཕྱང་བ་སོགས་མཚན་ཉིད་ཐམས་ཅད་རྫོགས་ཤིང་ནང་དུ་ཨོཾ་ཏཔྟེ་ཏཔྟེ་མ་ཧཱ་ཏཔྟེ་སྭཱ་ཧཱ། ཞེས་བྱ་བས་དྲངས་པའི་ལྷའི་གངྒཱའི་ཆུའི་ངོ་བོ་བཅུད་ཀྱིས་གང་བ་གཉིས་ལས། རྣམ་རྒྱལ་བུམ་པའི་ནང་དུ་བུམ་མཚན་ཡ་མ་ཏི་ར་བཾ་ཞེས་པ་ནས། རྦད་ཡ་ཟློག་ཡ་ཞེས་པས་བསྐོར་བར་གྱུར་གྱི་བར་ངག་འདོན་དཀྱུས་ལྟར་ལ་རང་ཉིད་དང༌། རང་ཚེ་བདག་སོགས་མདུན་བསྐྱེད་ལྟར་འདོན་པ་བསྒྱུར། ལས་བུམ་གྱི་ནང་དང་བུམ་མཚན་པད་ཉི་དགྲ་བགེགས་ཀྱི་གདན་ལ་ཡ་མཐིང་ནག་ལས་སྐྱེས་པའི་ལས་ཀྱི་གཤིན་རྗེ་དམར་ནག །ཞལ་གཅིག །ཕྱག་གཉིས། རལ་པ་ཁམ་ནག་ཟུར་གསུམ་གྱེན་དུ་འཕྱོ་བ། སྤྱན་གསུམ་དམར་ཞིང་འཁྲུགས་པ། སྨིན་མ་དང་སྨ་ར་ཨག་ཚོམ་རྣམས་མེ་ལྟར་འབར་བ། མཆེ་བ་གཙིགས་ཤིང་ལྗགས་འགྱུར་ཧཱུྂ་གི་སྒྲ་སྒྲོག་པ། སྦོམ་ཐུང་གསུས་པ་འཕྱང་ཞིང་མི་སྡུག་པ་རུས་པ་དང་སྦྲུལ་གྱིས་བརྒྱན་ཅིང༌། སྐུ་སྟོད་ལ་མི་ལྤགས་ཀྱི་གཡང་གཞི་དང་སྐུ་སྨད་ལ་སྟག་གི་ཤམ་ཐབས་གྲོལ་བ། གཡས་བེ་ཅོན་བརྡེག་པའི་ཚུལ་དང༌། གཡོན་ཐུགས་ཀར་སྡིགས་མཛུབ་དགྲ་བགེགས་ཀྱི་དོན་སྙིང་འདྲད་པའི་ཚུལ་གྱིས་ཞགས་པ་འཛིན་པ། ཞབས་གཡས་བསྐུམ་གཡོན་བརྐྱང་བའི་བསྐལ་པ་དུས་མཐའི་མེ་འབར་བའི་ཀློང་ན་བཞུགས་པར་གྱུར།

ལྷ་ཚོགས་ཐམས་ཅད་ཀྱི་སྤྱི་བོར་འཁོར་ལོ་དཀར་པོ་ཨོཾ་གྱིས་མཚན་པ་ནས། མཐུ་རྩལ་དང་ལྡན་པར་གྱུར་གྱི་བར་ངག་འདོན་དཀྱུས་ལྟར་སྦྱར། སྔགས་བཟླ་བའི་ཚེ་གཟུང་ཐག་ལ་འཇུས་ཏེ། རང་གི་ཐུགས་ཀ་ནས་སྔགས་ཕྲེང་སྤྲོས། གཟུང་ཐག་ལ་བརྒྱུད་དེ་སོང༌། བུམ་ནང་གི་ལྷ་གཙོ་འཁོར་གྱི་ཐུགས་ཀར་ཉི་མའི་དབུས་སུ་རྡོ་རྗེ་སྔོན་པོ་རྩེ་ལྔ་པའི་ལྟེ་བར་ཧཱུྂ་མཐིང་ནག་གི་མཐར་སྔགས་ཕྲེང་གིས་བསྐོར་བ་ལ་ཐིམ་པས་ཐུགས་རྒྱུད་བསྐུལ། སྔགས་ཕྲེང་ས་བོན་དང་བཅས་པ་ལས་བདུད་རྩི་བབ་པས་བུམ་པ་གང་བར་གྱུར་པར་བསམ་ནས་སྔགས་གསུམ་པོ་ཅི་འགྲུབ་བཟླ། སླར་གཟུང་ཐག་ལས་བུམ་གྱི་ཁར་སྤོས་ལ། རང་གི་ཐུགས་ཀ་ནས་འོད་འཕྲོས། གཟུང་ཐག་ལ་འཁྲིལ་ཏེ་སོང༌། ལས་བུམ་གྱི་ལྷའི་ཐུགས་ཀར་ཉི་མའི་དབུས་སུ་རྡོ་རྗེ་ནག་པོ་རྩེ་ལྔ་པའི་ལྟེ་བར་ཧཱུྂ་དམར་ནག་གི་མཐར་སྔགས་ཀྱིས་བསྐོར་བ་ལ་ཕོག་པས་ཐུགས་རྒྱུད་བསྐུལ། དགྲ་བགེགས་ཐམས་ཅད་བཅོམ་ཞིང་ཕྲིན་ལས་ཐམས་ཅད་ཐོགས་མེད་དུ་སྒྲུབ་པའི་མཐུ་རྩལ་དང་ལྡན་པར་གྱུར་པར་དམིགས་ནས། ཨོཾ་ཀཱ་ལ་རཱུ་པ་ཡ་མ་རཱ་ཛ་ཧཱུྂ་ཕཊ྄། ཅེས་པ་ཅི་འགྲུབ་བཟླ། མཐར་བུམ་པ་གཉིས་ཀྱི་ལྷ་ལ་ཨརྒྷཾ་སོགས་དང་སྨན་རཀ་གཏོར་མས་མཆོད།་་་་་སྤྲོ་ན་ཆོས་དབྱིངས་ཡེ་ཤེས་རང་བཞིན་རྣམ་དག་སོགས་ཀྱི་ཤཔདའི་མཐར། བླ་མེད་རྡོ་རྗེ་ཐེག་པ་སོགས་སྦྱར་བས་མཆོད། གཙོ་བུམ་ལ། གྲུ་གསུམ་མཐིང་ནག་མས་བསྟོད། ལས་བུམ་ལ། ཨེ་ཡ། དཔག་ཚད་བརྒྱད་ཁྲིའི་ཕ་རོལ་ན། །འབྱུང་བ་བཞི་ཡི་འོག་རོལ་ན། །རྒྱ་མཚོའི་གླིང་གི་བར་ཤེད་ན། །འཆི་བདག་ཉི་ཟླའི་འོད་ཟེར་ཅན། །ནག་པོ་འཆར་ཀ་ཞེས་ཀྱང་བྱ། །བྱེ་བ་དགུ་ཁྲི་ཞེས་ཀྱང་བྱ། །ཆོས་ཀྱི་རྒྱལ་པོ་ཞེས་ཀྱང་བྱ། །ཨ་ཝ་གླང་མགོ་ཞེས་ཀྱང་བྱ། །བདེ་གཤེགས་སྤྲུལ་སྐུ་ངོ་བོ་ཉིད། །འཇམ་དཔལ་ཉིད་ལས་མ་གཡོས་ཏེ། །གདུལ་བྱའི་དོན་དུ་དམྱལ་བ་འདུལ། །དམར་ནག་གཟུགས་ཐུང་གསུས་པོ་ཆེ། །ལྷུ་གཟུགས་ཐུང་ལ་རབ་ཏུ་སྦོམ། །མིག་ནི་དམར་ལ་ཟླུམ་པོར་ལོག

།དྲི་མི་ཞིམ་ལ་བརྡ་མི་འཕྲོད། །རབ་ཏུ་གཏུམ་པའི་གཟུགས་ཅན་ཞིག །སྲིད་པ་གསུམ་པོ་ལྟོ་ན་འཆང༌། །དགེ་སྡིག་གཉིས་ཀྱི་བྱ་ར་བྱེད། །གསོན་གཤིན་གཉིས་ཀྱི་ཟམ་ཁ་པོ། །འགྲོ་བ་ཀུན་གྱི་དུས་མཐའ་རུ། །སྲོག་ལ་དབང་བྱེད་འཆི་བདག་བྱེད། །རིགས་སྔགས་འཁྲུལ་འཁོར་སྐུ་ལ་གནས། །དུས་མ་ཡིན་པར་སྲོག་ལ་འབེབས། །མཐུ་སྟོབས་ཅན་ལ་བསྟོད་པར་བགྱི། །ཞེས་སྡེབ་རྒྱུད་ནས་གསུངས་པས་བསྟོད། མཐར་རྣམ་རྒྱལ་བུམ་པའི་ལྷ་རྣམས་བྱང་ཆུབ་སེམས་ཀྱི་ངོ་བོར་ཞུ་བ་བུམ་པའི་ཆུ་དང་དབྱེར་མེད་དུ་གྱུར། འཁྱིལ་པ་བཟླས་པའི་མེ་ཏོག་དཀར་པོ་གསུམ་རྣམ་རྒྱལ་ནང་དུ་བཞུགས། ཉེར་སྤྱོད་ལྔས་མཆོད་ཅིང་བསྲུང་བའི་དོན་དུ་ལས་བུམ་གྱི་ཆུས་བསངས་ཤིང་དེའི་སྔགས་བརྗོད་དོ། །ལས་བུམ་གྱི་ལྷས་འདིར་ཇི་སྲིད་དབང་བསྐུར་རམ་རབ་གནས་སམ་སྦྱིན་སྲེག་སོགས་ཆེ་གེ་མོའི་བྱ་བ་མ་རྫོགས་ཀྱི་བར་དུ་བགེགས་རྣམས་སྲུང་ཞིང་ཟློག་པར་མཛོད་ཅིག །ཅེས་བསྒོ། ལྷ་ཡི་ལྷ་མཆོག་དང་བསྐལ་པ་དཔག་ཏུ་མེད་པའི་སྨོན་ལམ་གདབ། རྣམ་རྒྱལ་སྟེང་གི་དུང་ཞལ་མནའ་ཆུའི་སླད་དུ་དེ་ཉིད་དུ་བཞག་གོ། །ཕྱོགས་སྐྱོང་གི་གཏོར་མ་ནང་མཆོད་ལྟར་བྱིན་བརླབས་ལ། ཨོཾ་ཀཱ་ལ་རཱུ་པ་ཡ་མ་རཱ་ཛ་ཥཥྛི་ཌཱ་ཀི་ནཱི་པཉྩ་ད་ཤ་དིཀློ་ཀ་པཱ་ལ་ས་པ་རི་ཝཱ་ར་བཛྲ་ས་མཱ་ཛཿས་སྤྱན་དྲངས། གོང་གི་སྔགས་མཐར། ཨརྒྷཾ་ནས་ཤཔདའི་བར་བཏགས་པས་མཆོད། ཡང་གོང་གི་སྔགས་མཐར། ཨ་ཀཱ་རོ་བཏགས་པ་ལན་བདུན་གྱིས་གཏོར་མ་ཕུལ་ལ། ལས་ཀྱི་གཤིན་རྗེ་ཕོ་ཉར་བཅས། །མཁའ་འགྲོ་དྲུག་ཅུ་རྩ་བཞི་དང༌། །ཕྱོགས་སྐྱོང་བཅོ་ལྔ་འཁོར་བཅས་རྣམས། །མཆོད་སྦྱིན་གཏོར་མ་འདི་བཞེས་ལ། །ནས། ཡིད་ལ་འདོད་པ་ཀུན་གྲུབ་མཛོད་ཀྱི་བར་གྱིས་གཏོར་མ་ཕུལ། ཡི་གེ་བརྒྱ་པས་ནོངས་པ་བཤགས། མཁའ་འགྲོ་ཕྱོགས་སྐྱོང་རང་གནས་སུ་གཤེགས་སུ་གསོལ། ཚུལ་འདི་རྣམས་ནི་ཡང་ཟློག་གི་སྲུང་ཟློག་བསད་མནན་ལས་སྦྱོར་གྱི་སྒྲུབ་པ་མ་གཏོགས།

སྐབས་གཞན་དབང་བསྐུར་རབ་གནས་སྦྱིན་སྲེག་་་་་སྒྲུབ་མཆོད་དང་འབྲེལ་བ། །མཆན། སྒྲུབ་མཆོད་བདག་ཉིད་འཇུག་པ་སོགས་ཐམས་ཅད་ལ་གལ་ཆེ་བའི་ཕྱིར་ཞིབ་ཏུ་བྲིས་སོ། །གཉིས་པ་སློབ་མ་རྗེས་སུ་འཛིན་་་་་་སློབ་མ་སྟ་གོན་སོགས་ལྷན་ཐབས་སུ་བཤད་པ་ལྟར་བྱ་བ་གལ་ཆེའོ།། མཆན། ཅིང་དབང་བསྐུར་བ་ལ་གཉིས། བདག་ཉིད་འཇུག་པ་དང༌། སློབ་མ་འཇུག་པའོ། །དང་པོ་ནི། གཙོ་བོ་ལས་སྤྲོས་པའི་ལས་ཀྱི་གཤིན་རྗེས་སློབ་དཔོན་གྱི་བྱ་བ་མཛད་པར་དམིགས་ནས་དཀྱིལ་འཁོར་གྱི་ཕྱི་འཇུག་ནས་བརྩམ། སློབ་མ་ལ་དབང་རྒྱས་འབྲིང་བསྡུས་པ་ཇི་ཙམ་བསྐུར་བ་དེ་ཉིད་སྐབས་འདིར་རང་གིས་བླངས་ནས་ལས་གཤིན་དེ་ཉིད་རང་ལ་ཐིམ་པར་བསམས་ལ༑ སློབ་དཔོན་གྱི་ལས་ལ་གནང་བ་ཞུ་བ་ནི་འདི་ལྟར་མཁྱེན་པར་གསོལ་ཏེ། བདག་མིང་ཆེ་གེ་ཞེས་བྱ་ཡི། །ཧེ་རུ་ཀ་དཔལ་སློབ་དཔོན་ཆེ། །སངས་རྒྱས་བྱང་ཆུབ་སེམས་ཀུན་གྱིས། །གསུངས་པའི་ཆོ་ག་བདག་གི་ནི༑ ༑ཕུན་སུམ་ཚོགས་པའི་ཆོ་ག་ཡིས། །སེམས་ཅན་དོན་ནི་བདག་གིས་བགྱི། །དེ་ལ་རྗེས་གནང་སྩོལ་མཛོད་ལ། །སངས་རྒྱས་བྱང་ཆུབ་སེམས་རྣམས་ཀྱིས། །བདག་ལ་ཉེ་བར་མཛད་དུ་གསོལ༑ ༑ཞེས་གནང་བ་ཞུས་པས། དེ་ལྟར་གྱིས་ཤིག་ཅེས་གནང་བ་བསྩལ་བར་བསམ་མོ། །དེ་ནས་སློབ་མ་གཞུག་པའི་ཕྱིར་དཀྱིལ་འཁོར་གྱི་དངོས་གྲུབ་ཞུ་ཞིང་བདེན་པའི་བྱིན་རླབས་བྱ་བ་ནི། རྡོར་དྲིལ་འཛིན་པས། སེམས་ཅན་ཀུན་གྱི་སྙིང་ལ་ཞུགས། །སེམས་ཅན་ཀུན་གྱི་ཡབ་གྱུར་ཉིད། །འདོད་ཆགས་དམ་ཚིག་མཆོག་གྱུར་པའི། །བདེན་པ་གང་གི་ཡེ་ཤེས་མཆོག །ཤེས་རབ་ཐབས་དག་དཀྱིལ་འཁོར་ཡིན། །བདེན་པ་དེ་ཡིས་མགོན་ཁྱོད་ཀྱིས། །བདག་གི་འདོད་པ་རབ་རྫོགས་མཛོད། །ཆོས་རྣམས་གཟུགས་བརྙན་ལྟ་བུ་སྟེ། །དག་ཅིང་གསལ་ལ་རྙོག་པ་མེད། །གཟུང་དུ་མེད་ཅིང་བརྗོད་དུ་མེད། །རྒྱུ་དང་ལས་ལས་ཀུན་ཏུ་བྱུང༌། །དེ་བཞིན་ཉིད་ལས་ངེས་པར་སྐྱེ། །བདེན་པ་དེ་ཡི་དཀྱིལ་འཁོར་དུ། །གཟུགས་བརྙན་གསལ་བར་སློབ་མ་ནི། །ཀུན་གྱིས་སྒྲིབ་མེད་མཐོང་བར་ཤོག

།ཅེས་ལན་གསུམ་བརྗོད༑ ༑སློབ་མ་རྗེས་འཛིན་བྱེད་ན་བདེན་པའི་བྱིན་རླབས་ཀྱི་མཇུག་འདིར་ཚོགས་མཆོད་བྱས་ནས་ཚོགས་ལ་ལོངས་སྤྱོད་པ་དང༌། ལྷག་གཏོར་སློབ་མ་ལ་དབང་བསྐུར་གྲུབ་ནས་བྱ། ཡང་སློབ་མ་ལ་དབང་བསྐུར་མི་བྱེད་པར་རང་བདག་འཇུག་ལེན་ན་སྐབས་འདིར་འོག་ནས་འབྱུང་བ་ལྟར་དབང་རྒྱས་པའམ་བསྡུ་ན་སྔགས་ཙམ་གྱིས་བླངས་ལ་ཚོགས་དང་རྗེས་ཀྱི་བྱ་བ་རྣམས་བྱ། གནང་བ་ཞུ་བ་དང་བདེན་པའི་བྱིན་རླབས་འདོན་མི་དགོས་སོ། །གཉིས་པ། དཔལ་ཟླ་གསང་ནག་པོའི་རྒྱུད་ཀྱི་ལེའུ་དྲུག་པ་འབྲས་བུ་མངོན་བྱུང་དབང་གི་ལེའུ་ལས། དེ་ནས་བུ་རྣམས་ཁྲུས་བྱས་ཏེ། །ཕྱག་འཚལ་གསོལ་གདབ་རིམ་པར་རྫོགས། །བུམ་པ་དབུ་རྒྱན་ཅོད་པན་དང༌། །རྡོ་རྗེ་དྲིལ་བུ་མིང་དང་ནི། །བརྟུལ་ཞུགས་མཐར་ཐུག་བར་དུ་སྦྱིན། །རྣམ་གྲངས་རིམ་པ་ལྔ་ཡིས་རྫོགས། །ཞེས་གསུངས་པ་བཞིན་རིམ་པ་བཞིན་དུ་བསྐུར་བ་ནི། སློབ་མ་གཞུག་པ་ལ་གཉིས། དཀྱིལ་འཁོར་དུ་འཇུག་པ་དང༌། ཞུགས་པ་ལ་དབང་བསྐུར་བའོ། །དང་པོ་ལ་གསུམ། གདོང་གཡོགས་དང་བཅས་ནས་གཞུག་པ་དང༌། ནང་དུ་གཞུག་པ། དཀྱིལ་འཁོར་མཐོང་བའི་བདག་ཉིད་དུ་གཞུག་པའོ། །དང་པོ་ལ་གཉིས། ཕྱི་རོལ་དུ་གཞུག་པ་དང༌། ནང་དུ་གཞུག་པའོ། །དང་པོ་ནི། དཀྱིལ་འཁོར་ཡོལ་བས་བསྒྲིབས་པའི་ཕྱི་རོལ་དུ་མཚན་ཉིད་དང་ལྡན་པའི་སློབ་མ་ཟུང་དུ་མ་གྱུར་པ་གྲལ་ལ་བཀོད་པ་ལ། སློབ་དཔོན་གྱིས་ལས་བུམ་ཐོགས་ཏེ་ཁྲུས་བྱེད་དུ་བཅུག་ཅིང༌། བདག་གི་དམ་ཚིག་འཇམ་དཔལ་ཏེ། །རིན་ཆེན་དངུལ་གྱི་བུམ་པ་རུ། །བྱང་ཆུབ་སེམས་ཀྱི་བདུད་རྩིས་བཀང༌། །ཉོན་མོངས་བག་ཆགས་བྱང་གྱུར་ཅིག །ཨོཾ་ཀཱ་ལ་རཱུ་པ་ཡ་མ་རཱ་ཛ་ཨུ་ད་ཀ་སྣཱན་སརྦ་པཱ་པཾ་བི་ཤུདྡྷེ་སྭཱ་ཧཱ། ཞེས་བརྗོད། ལས་ཀྱི་རྡོ་རྗེས་མེ་ཏོག་བཀྲམ་ཞིང་བསྡུ། སློབ་མ་རྣམས་ཀྱིས་འཇུག །ཡོན་དང་མཎྜལ་ཕུལ་ནས། སློབ་མ་རྣམ་སྣང་གི་ང་རྒྱལ་དང་ལྡན་པས། དགའ་ཆེན་ཁྱོད་བདག་སྟོན་པ་སྟེ། །སློབ་དཔོན་ཁྱོད་ནི་དགོངས་སུ་གསོལ། །བྱང་ཆུབ་ཆེན་པོའི་ཚུལ་བསྟན་པ། །མགོན་པོ་ཆེན་པོ་བདག་འཚལ་ལོ། །དམ་ཚིག་དེ་ཉིད་བདག་ལ་སྩོལ། །བྱང་ཆུབ་སེམས་ཀྱང་བདག་ལ་སྩོལ། །སངས་རྒྱས་ཆོས་དང་དགེ་འདུན་ཏེ། །སྐྱབས་གསུམ་དག་ཀྱང་བདག་ལ་སྩོལ། །ཐར་པ་ཆེན་པོའི་གྲོང་མཆོག་ཏུ། །མགོན་པོས་བདག་ནི་གཞུག་ཏུ་གསོལ། །ཞེས་གསུམ་གྱིས་གསོལ་བ་བཏབ༑

དཀོན་མཆོག་གསུམ་ལ་བདག་སྐྱབས་མཆི། །སྡིག་པ་མི་དགེ་སོ་སོར་བཤགས། །འགྲོ་བའི་དགེ་ལ་རྗེས་ཡི་རང༌། །སངས་རྒྱས་བྱང་ཆུབ་ཡིད་ཀྱིས་བཟུང༌། །སངས་རྒྱས་ཆོས་དང་ཚོགས་མཆོག་ལ། །བྱང་ཆུབ་བར་དུ་སྐྱབས་སུ་མཆི། །རང་གཞན་དོན་ནི་རབ་བསྒྲུབ་ཕྱིར། །བྱང་ཆུབ་སེམས་ནི་བསྐྱེད་པར་བགྱི། །བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། །སེམས་ཅན་ཐམས་ཅད་བདག་གིས་མགྲོན་དུ་གཉེར། །བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། །འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག །གསུམ་གྱིས་རྒྱུན་བཤགས་བྱས་ལ། བཤད་རྒྱུད་ཁྲི་དྲུག་པའི་ལེའུ་སུམ་བརྒྱ་གཅིག་པར་གསུངས་པའི་ཐུན་མོང་མ་ཡིན་པའི་ཡན་ལག་བརྒྱད་པ་ལོགས་སུ་བྲིས་ཡོད་པ་འདིར་རྗེས་ཟློས་ལན་གསུམ་བྱའོ། །ཟླུམ་གཏོར་གསུམ་དང༌། ཏིང་ལོ། ཆང་བུ་སྦྲགས་པ་གསུམ་རྣམས་ཆུས་སྦྱངས། ཨ་ཀཱ་རོ་ལན་གསུམ་གྱིས་བྱིན་གྱིས་བརླབས་ནས་གཏོར་ཆུང་རེ་གཡས་སུ་བསྐོར་ཞིང༌། སརྦ་བིགྷྣཱཾ་ན་མཿསརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷྱཿསོགས་སྔགས་རེ་བརྗོད་ཅིང་གཏོར་མ་གསུམ་གསོག་སྣོད་དུ་དོར། དེ་རྗེས་ཏིང་ལོ་རེ་རེ་གཡོན་དུ་བསྐོར་ཞིང༌། ཨོཾ་སུཾ་བྷ་ནིའི་སྔགས་རེ་དང་བཅས་གསོག་སྣོད་དུ་བླུགས། མཐར་བདེན་སྟོབས་བརྗོད་ཅིང་སློབ་མ་ལ་ཡུངས་ཀར་གྱིས་བྲབ། གུ་གུལ་བདུག །དྲག་སྔགས་བཟླས་ལ་བགེགས་དང་བྲལ་བར་བྱའོ། །སློབ་དཔོན་གྱིས་སྡོམ་པ་བསྒྲག་པ་ནི། དཀོན་མཆོག་གསུམ་གཟུང་སངས་རྒྱས་རིགས། །རྡོར་དྲིལ་སློབ་དཔོན་གཟུང་རྡོ་རྗེ། །སྦྱིན་པ་རྣམ་བཞི་རིན་ཆེན་རིགས། །དམ་ཆོས་གསུམ་གཟུང་པདྨ་སྟེ། །མཆོད་པ་རྣམས་ནི་ལས་ཀྱི་རིགས། །དེ་ལྟར་རིགས་ལྔར་བཅུ་བཞི་དང༌། །སློབ་དཔོན་སྨོད་དང་བདེ་གཤེགས་བཀའ་ལས་འདའ། །སྤུན་ཁྲོ་བྱམས་པ་སྤོང་དང་བྱང་སེམས་སྤངས། །གྲུབ་མཐའ་སྨོད་དང་གསང་སྒྲོག་ཕུང་པོར་བརྙས། །སོམ་ཉི་གདུག་ལ་བྱམས་དང་མིང་མེད་རྟོགས། །སུན་འབྱིན་དམ་རྫས་མི་བསྟེན་བུད་མེད་སྨོད། །དེ་དག་རྩ་བའི་ལྟུང་བ་བཅུ་བཞིར་བཤད། །ཤེས་རབ་སྟོབས་ཀྱིས་ལེན་དང་བདུད་རྩི་སྟོབས་ཀྱིས་ལེན༑ ༑སྣོད་མིན་གསང་སྒྲོག་ཚོགས་ཀྱི་འཁོར་ལོར་རྩོད་པ་དང༌། །དད་ལྡན་ལས་གཞན་ཆོས་སྟོན་ཉན་ཐོས་ནང་དུ་བསྡད། །རྫུན་གྱི་ང་རྒྱལ་དད་མེད་མི་ལ་ཆོས་སྟོན་དང༌། །འདི་རྣམས་སྦོམ་པོའི་ལྟུང་བ་བརྒྱད་ཅེས་རབ་ཏུ་གྲགས། །ཁྱད་པར་བསྲུང་བ་ཉེར་གཅིག་དང༌། །ལྟ་སྒོམ་སྤྱོད་དང་སྐུ་གསུང་ཐུགས། །གཞན་ཡང་ཡན་ལག་ལྟུང་བའི་ཚོགས། །རྗེས་མཐུན་སྡོམ་པ་རྒྱ་ཆེར་ནི༑ ༑གསང་བའི་རྒྱུད་ལས་རབ་ཏུ་བཤད། །ཁྱོད་ཀྱིས་རྟག་ཏུ་བསྲུང་བར་བྱ། །ཞེས་བསྒྲགས།

སློབ་མས་དེ་རྣམས་འཛིན་འདོད་ཀྱི་བསམ་པས། སངས་རྒྱས་སྲས་བཅས་ཐམས་ཅད་དང༌། །དཔའ་བོ་རྣལ་འབྱོར་མ་རྣམས་ཀུན། །བདག་ལ་དགོངས་པར་མཛད་དུ་གསོལ། །བདག་མིང་འདི་ཞེས་བགྱི་བ་ཡིས། །དུས་འདི་ནས་ནི་བཟུང་ནས་སུ། །ཇི་སྲིད་བྱང་ཆུབ་སྙིང་པོའི་བར། །ཇི་ལྟར་དུས་གསུམ་མགོན་པོ་རྣམས། །བྱང་ཆུབ་ཏུ་ནི་ངེས་མཛད་པའི། །བྱང་ཆུབ་སེམས་ནི་བླ་ན་མེད། །དམ་པ་བདག་གིས་བསྐྱེད་པར་བགྱི། །ཚུལ་ཁྲིམས་ཀྱི་ནི་བསླབ་པ་དང༌། །དགེ་བའི་ཆོས་རྣམས་སྡུད་པ་དང༌། །སེམས་ཅན་དོན་བྱེད་ཚུལ་ཁྲིམས་གསུམ། །སོ་སོར་བརྟན་པོར་གཟུང་བར་བགྱི། །སངས་རྒྱས་རྣལ་འབྱོར་སྡོམ་པ་ལ། །སངས་རྒྱས་ཆོས་དང་དགེ་འདུན་ཏེ། །བླ་ན་མེད་པའི་དཀོན་མཆོག་གསུམ༑ ༑དེངས་ནས་བརྩམས་ཏེ་གཟུང་བར་བགྱི། །རྡོ་རྗེ་རིགས་མཆོག་ཆེན་པོ་ལ། །རྡོ་རྗེ་དྲིལ་བུའི་ཕྱག་རྒྱ་ཡང༌། །ཡང་དག་ཉིད་དུ་གཟུང་བར་བགྱི། །སློབ་དཔོན་དག་ཀྱང་གཟུང་བར་བགྱི། །རིན་ཆེན་རིགས་མཆོག་ཆེན་པོ་ཡི། །དམ་ཚིག་ཡིད་དུ་འོང་བ་ལ། །ཉིན་རེ་བཞིན་ཡང་དུས་དྲུག་ཏུ། །སྦྱིན་པ་རྣམ་བཞི་རྟག་ཏུ་སྦྱིན། །བྱང་ཆུབ་ཆེན་པོ་ལས་བྱུང་བའི། །པདྨའི་རིགས་ཆེན་དག་པ་ལ། །ཕྱི་ནང་གསང་བ་ཐེག་པ་གསུམ། །དམ་པའི་ཆོས་ནི་མ་ལུས་གཟུང༌། །ལས་ཀྱི་རིགས་མཆོག་ཆེན་པོ་ལ། །སྡོམ་པ་ཐམས་ཅད་ལྡན་པར་ནི། །ཡང་དག་ཉིད་དུ་གཟུང་བར་བགྱི། །མཆོད་པའི་ལས་ནི་ཅི་ནུས་བགྱི། །བྱང་ཆུབ་སེམས་ནི་བླ་ན་མེད། །དམ་པ་བདག་གིས་བསྐྱེད་བགྱིས་ནས། །སེམས་ཅན་ཀུན་གྱི་དོན་གྱི་ཕྱིར། །བདག་གིས་སྡོམ་པ་མ་ལུས་གཟུང༌། །མ་བསྒྲལ་བ་རྣམས་བསྒྲལ་བར་བགྱི། །མ་གྲོལ་བ་རྣམས་དགྲོལ་བར་བགྱི། །དབུགས་མ་ཕྱིན་རྣམས་དབུགས་དབྱུང་ཞིང༌། །སེམས་ཅན་མྱ་ངན་འདས་ལ་འགོད། །གསུམ་གྱིས་སྡོམ་པ་གཟུང༌། བཤད་རྒྱུད་ཁྲི་དྲུག་སྟོང་པའི་ལེའུ་སུམ་བརྒྱ་གཅིག་པར་ཐུན་མོང་མ་ཡིན་པའི་རིགས་ལྔའི་སྡོམ་གཟུང་ཟུར་དུ་བྲིས་ཡོད་པ་ལྟར་འདིར་རྗེས་ཟློས་ལན་གསུམ་བྱའོ། །ཨོཾ་ཙཀྵུརྦཧནྡྷ་ཝ་ར་མཱ་ན་ཡ་ཧཱུྂ་གིས་གདོང་བཅིངས།

ཨ་ཁཾ་བཱའི་ར་ཧཱུྂ་གིས་མེ་ཏོག་གི་ཕྲེང་བ་གཏད། ལས་བུམ་གྱི་ཆུས་ལས་སྔགས་བཟླ་ཞིང་བསྲུང༌། ཨོཾ་ཨཱཿཧཱུྂ། ཞེས་བདུད་རྩི་ལྕེ་ཐོག་ཏུ་བཞག་པས་ཀྱང་བསྲུང༌། སློབ་དཔོན་གྱིས། བུ་ཁྱོད་སུ་ཡིན་ཅི་ལ་དགའ། །ཞེས་འདྲི། སློབ་མས། སྐལ་བཟང་བདག་བདེ་བ་ཆེན་པོ་ལའོ། །ཞེས་ལན་གདབ། སླར་སློབ་དཔོན་གྱིས། དེ་ཡིས་བུ་ལ་ཅི་ཞིག་བྱ། །ཞེས་འདྲི། སློབ་མས། སངས་རྒྱས་མཆོག་གི་དམ་ཚིག་གོ། །ཞེས་བརྗོད། སེམས་བསྐྱེད་པ་ནི། སློབ་མའི་སྙིང་གར་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བ་ཉ་གང་བའི་དབུས་སུ་དོན་དམ་བྱང་ཆུབ་ཀྱི་ངོ་བོ་རྡོ་རྗེ་དཀར་པོ་རྩེ་ལྔ་པས་མཚན་པ་བསྒོམ་དུ་བཅུག་ལ། ཨོཾ་སརྦ་ཡོ་ག་ཙིཏྟ་ཨུཏྤཱ་ད་ཡཱ་མི། ཞེས་སློབ་མས་བརྗོད། སློབ་དཔོན་གྱིས་རྡོ་རྗེ་མེ་ཏོག་དང་བཅས་པ་སློབ་མའི་སྙིང་གར་བཟུང་ལ། ཨོཾ་སུ་ར་ཏེ་ས་མ་ཡ་སྟྭཾ་ཧོཿ སིདྡྷི་བཛྲ་ཡ་ཐཱ་སུ་ཁཾ། ཞེས་བྱིན་གྱིས་བརླབས། གསང་བར་གདམས་པ་ནི། རྡོ་རྗེ་སློབ་མའི་མགོར་བཞག་ནས། དེང་ཁྱོད་དེ་བཞིན་གཤེགས་པ་ཐམས་ཅད་ཀྱི་བྱིན་གྱིས་རློབ་ཀྱི། དེ་བཞིན་གཤེགས་པ་ཐམས་ཅད་ཀྱི་མཆོག་ཏུ་གསང་བ་འདི་ཁྱོད་ཀྱིས་དཀྱིལ་འཁོར་དུ་མ་ཞུགས་པ་རྣམས་ལ་སྨྲ་བར་མི་བྱ་ཞིང་མ་དད་པ་རྣམས་ལའང་མ་ཡིན་ནོ། །ཞེས་གདམས། གཉིས་པ་ནང་དུ་གཞུག་པ་ནི། སློབ་མ་མིག་དར་དང་ལྡན་པའི་ལག་ཏུ་སློབ་དཔོན་གྱིས་རྡོ་རྗེ་གཏད་ལ། ཨོཾ་ཨཱཿཡ་མཱནྟ་ཀྲྀཏ་ཧཱུྂ་ཧཱུྂ་ཛཿཧཱུྂ། ཞེས་བརྗོད་ཅིང་ཡོལ་བའི་ནང་དུ་ཁྲིད་ལ། སློབ་དཔོན་གྱིས། ཨ་ཁཾ་ཞེས་གྲལ་ལ་བཞག་གམ་དེ་ལྟར་མོས་པར་བྱ། ཨོཾ་སརྦ་ཏ་ཐཱ་ག་ཏ་གུ་རུ་ཙ་ར་ཎ་བཛྲ་སཏྭ་བཻ་རོ་ཙ་ན་བཛྲ་རཏྣ་བཛྲ་དྷརྨ་བཛྲ་ཀརྨ་ཨུ་པ་སྠཱ་ནཱ་ཡ་ཨཱཏྨ་ནཱཾ་ནིརཡཱ་ཏ་ཡཱ་མི། ཞེས་སློབ་མས་སློབ་དཔོན་དང་ལྷ་ལ་ཕྱག་བྱ། ཕན་ཡོན་གྱི་སྒོ་ནས་དམ་བཞག་ནི། སློབ་དཔོན་གྱིས་རྡོ་རྗེ་བུའི་མགོར་བཞག་ནས། དེང་ཁྱོད་དེ་བཞིན་གཤེགས་པ་ཐམས་ཅད་ཀྱི་རིགས་སུ་ཞུགས་ཀྱི།

དེས་ན་ངས་ཁྱོད་ལ་རྡོ་རྗེའི་ཡེ་ཤེས་བསྐྱེད་པར་བྱ་སྟེ། ཡེ་ཤེས་གང་གིས་ཁྱོད་དེ་བཞིན་གཤེགས་པ་ཐམས་ཅད་ཀྱི་དངོས་གྲུབ་ཀྱང་ཐོབ་པར་འགྱུར་ན། དངོས་གྲུབ་གཞན་རྣམས་ལྟ་སྨོས་ཀྱང་ཅི་དགོས། ཁྱོད་ཀྱིས་ཀྱང་དཀྱིལ་འཁོར་མ་མཐོང་བའི་མདུན་དུ་སྨྲ་བར་མི་བྱ་སྟེ། སྨྲས་ན་ཁྱོད་དམ་ཚིག་ཉམས་པར་འགྱུར་ཏ་རེ། ཞེས་བརྗོད། ཉེས་དམིགས་ཀྱི་སྒོ་ནས་དམ་བཞག་ནི། རྡོ་རྗེ་མེ་ཏོག་དང་བཅས་སློབ་མའི་སྙིང་གར་བཟུང་སྟེ། ཨོཾ། དེ་རིང་འཇམ་དཔལ་གཤིན་རྗེའི་གཤེད། །ཁྱོད་ཀྱི་སྙིང་ལ་ཡང་དག་ཞུགས། །གལ་ཏེ་ཚུལ་འདི་སྨྲས་ན་ནི། །དེ་མ་ཐག་ཏུ་དྲལ་ཏེ་གཤེགས། །ཞེས་བརྗོད་ནས། གཉིས་ཀའི་སྒོ་ནས་དམ་བཞག་ནི། རྣམ་རྒྱལ་སྟེང་གི་དུང་ཞལ་གྱི་ཆུ་བུའི་ལྕེ་ཐོག་ཏུ་བཞག་ལ། འདི་ནི་ཁྱོད་ཀྱི་དམྱལ་བའི་ཆུ། །དམ་ཚིག་ཉམས་ན་སྲེག་པར་བྱེད། །དམ་ཚིག་བསྲུང་ན་དངོས་གྲུབ་སྟེར། །རྡོ་རྗེ་བདུད་རྩིའི་ཆུ་འཐུང་ཞིག །ཨོཾ་པཉྩ་ཨ་མྲྀ་ཏ་ཨུ་ད་ཀ་ཋ་ཋ་ཋཿ ཞེས་སྦྱིན། སློབ་དཔོན་བཀའ་གཉན་པའི་སྒོ་ནས་དམ་བཞག་ནི། རྡོ་རྗེ་བུའི་མགོར་བཟུང་ལ། དེང་ནས་བཟུང་སྟེ་ཁྱོད་ཀྱི་འཇམ་དཔལ་ཡེ་ཤེས་སེམས་དཔའ་ང་ཡིན་གྱི་ངས་འདི་གྱིས་ཤིག་ཅེས་གང་བསྒོ་བ་དེ་ཁྱོད་ཀྱིས་བྱ་དགོས་སོ། །ཁྱོད་ཀྱིས་ང་ལ་བརྙས་པར་མི་བྱ་སྟེ། ཁྱོད་ཡ་ང་བ་མ་སྤངས་པ་འཆི་བའི་དུས་བྱས་ན་རྡོ་རྗེའི་དམྱལ་བར་ལྟུང་བར་འགྱུར་ཏ་རེ། ཞེས་བརྗོད། ཡེ་ཤེས་དབབ་པ་ནི། སློབ་མ་སྐད་ཅིག་གིས་སྟོང་པ་ཉིད་ཀྱི་རྗེས་སུ་ཨཱཿལས་བྱུང་བའི་གསུང་རྡོ་རྗེ་གཤིན་རྗེའི་གཤེད་དམར་པོ། གཡས་པདྨ་དང༌། གཡོན་དེའི་ཡུ་བ་བྱས་པའི་དྲིལ་བུ་འཛིན་པ་གཡས་བརྐྱང་གིས་བཞེངས་པར་བསྐྱེད་ནས། དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་རློབས་ཤིག །འཇམ་དཔལ་ཡེ་ཤེས་སེམས་དཔའ་བདག་ལ་དབབ་དུ་གསོལ། ཞེས་གསུམ་བརྗོད། ཡེ་ཤེས་དབབ་པའི་ཚེ་སློབ་མའི་ལུས་གནད་གཡས་བརྐྱང་ངམ་ཙོག་པུ་རྐང་པའི་བྲང་ལ་ལུས་ལྗིད་བཀལ།

ལག་སྙིང་གར་ཐལ་མོ་སྦྱར། ངག་གི་གནད་སྟེང་རླུང་འོག་རླུང་གཉིས་ཀ་བསྡམས། ཡིད་ཀྱི་གནད་དུས་གསུམ་གྱི་རྟོག་པ་ཐམས་ཅད་བཅད་དེ་དམིགས་པ་ལ་སྒྲིམ་པ་གལ་ཆེ་བར་གསུངས་སོ། །སློབ་མའི་སྙིང་ཁར་ལཾ་ལས་ས་ཡི་དཀྱིལ་འཁོར་སེར་པོ་གྲུ་བཞི་པ་རྡོ་རྗེས་མཚན་པ་ཉི་མ་ལ་ཧཱུྂ་སྔོན་པོ། མགོ་བོར་བཾ་ལས་ཆུའི་དཀྱིལ་འཁོར་དཀར་པོ་ཟླུམ་པོ་བུམ་པས་མཚན་པ་ཟླ་བ་ལ་ཧཿདཀར་པོ། མགྲིན་པར་ཡཾ་ལས་རླུང་གི་དཀྱིལ་འཁོར་སྔོན་པོ་གཞུ་ལྟ་བུ་བ་དན་གཡོ་བ་གཉིས་ཀྱིས་མཚན་པ་ཟླ་བ་ལ་ཨཱཿདམར་པོ། ལྟེ་བར་རཾ་ལས་མེའི་དཀྱིལ་འཁོར་དམར་པོ་གྲུ་གསུམ་པ་ཡི་གེ་རས་མཚན་པ། རྐང་ཞབས་སུ་ཡཾ་ལས་རླུང་གི་དཀྱིལ་འཁོར་ལྗང་གུ་གཞུ་ལྟ་བུ་ཛྷཻཿདྲག་པོ་མེ་འབར་བའི་ཛྷཻཿའི་མེ་རླུང་གི་ལྟེ་བའི་བར་དུ་བུས་པས་ལྟེ་བའི་མེ་དཀྱིལ་ལས་མེ་འབར་བས་སྙིང་གི་ས་བསྲེགས་ཏེ་ལུས་དྲོད་ཀྱི་རང་བཞིན་དང༌། མགོ་བོའི་ཆུ་ཁོལ་ནས་བདུད་རྩི་འཛག་པས་ས་དཀྱིལ་ལ་བབ་པས་བདེ་བའི་རང་བཞིན་དང་བདེ་དྲོད་གཉིས་པོའི་རྐྱེན་གཉིས་རང་སེམས་ཡུལ་སྣང་ཐམས་ཅད་བདེ་སྟོང་དུ་ཐིམ་ཞིང་ཛྷཻཿམེ་རླུང་གིས་འདེགས་བཞིན་པ་ལ། སློབ་དཔོན་གྱི་ཐུགས་ཀའི་ས་བོན་གྱི་འོད་ཟེར་གྱིས་ཕྱོགས་བཅུའི་རྒྱལ་བ་ཐམས་ཅད་འཇམ་དཔལ་ཕྱག་རྒྱ་ཟིལ་གནོན་གྱི་དཀྱིལ་འཁོར་གྱི་རྣམ་པར་སྤྱན་དྲངས་པ་སློབ་མའི་སྤྱི་བོ་ནས་བཅུག་ཅིང་བསྟིམས་ནས། སློབ་མའི་རྐང་པའི་བུ་ག་ནས་ཛྷཻཿའི་འོད་ཟེར་གྱི་ཚོགས་ཞུགས་པ་ལས་འོད་ཟེར་གྱིས་ལུས་མཐའ་དག་ཀུན་ནས་གང་བར་གྱུར་པར་དཔོན་སློབ་གཉིས་ཀས་བསམས་ཤིང༌། སློབ་དཔོན་གྱི་གཡོན་པས་དྲིལ་བུ་དཀྲོལ་ཞིང་གཡས་རྡོ་རྗེ་དང་བཅས་པའི་དུར་སོལ་གྱི་མེ་ལ་སྔར་གྱི་རྫས་སྦྱར་བ་རྣམས་བསྲེགས་པའི་སྤོས་ཕོར་བཏེག་པ་བུ་ལ་བདུག་བཞིན་པས། ཨོཾ་ཏིཥྛ་མ་ཧཱ་ཀྲོ་དྷ་ཨཱ་ཝེ་ཤ་ཡ་ཧཱུྂ། ཨོཾ་ཤྲཱི་ཧེ་རུ་ཀཱ་ཡ་བིདྨ་ཧེ་བིདྱཱ་ཡ་རཱ་ཛཱ་ཡ་དྷཱིཿམ་ཧེ་སྭཱ་ཧཱ།

ཡ་མ་རཱ་ཛ་ཨཱ་ཝེ་ཤ་ཡ་སྟྭཾ་བྷ་ཡ། ར་ར་ར་ར། ཙ་ལ་ཡ་ཙ་ལ་ཡ་ཧཱུྂ་ཧ་ཨཱཿཛྷཻཿ ཞེས་དབབ་ཅིང་རོལ་མོ་དྲག་ཏུ་བྱའོ། །མ་ཕེབས་ན་སྤོག་ཆོག་གཞན་ལྟར་བྱའོ། །འདི་དབང་གི་རྨང་རྡོ་ལྟ་བུ་ཡིན་པས་གལ་ཤིན་ཏུ་ཆེའོ། །དེ་ཉིད་ཏིཥྛ་བཛྲ་དང༌། རྡོ་རྗེ་རྒྱ་གྲམ་གྱིས་བརྟན་པར་བྱའོ། །དེ་ནས་སློབ་མར་དཀྱིལ་འཁོར་གྱི་ཐད་ཀྱི་བར་སྣང་ཁྲུ་གང་ཙམ་དུ་བལྟར་བཅུག་ལ། ཁྱོད་ཀྱི་མིག་ལ་ཇི་ལྟར་སྣང་ཞེས་འདྲི། སློབ་མས། དཀར་སེར་དམར་ལྗང་ཁྲ་བོར་སྣང་ངོ༌། གང་ཟེར་རིམ་པས་ཞི་རྒྱས་དབང་དྲག་སྣ་ཚོགས་པའི་དངོས་གྲུབ་ལ་སྐལ་པ་དང་ལྡན་པར་གོ་བར་བྱ། སློབ་མའི་མཐེ་བོང་ནས་རྡོ་རྗེ་དང་བཅས་པས་ལག་པས་བཟུང་ནས༑ རྡོ་རྗེའི་རྐང་སྟབས་ཀྱིས་ལས་སྔགས་བརྗོད་ཅིང་དཀྱིལ་འཁོར་ལ་སྐོར་བ་ལན་གསུམ་བྱས་རྗེས། སློབ་དཔོན་རྡོར་དྲིལ་འཛིན་པས་བདེན་པའི་བྱིན་རླབས་ནི། ཡང་དག་པ་ཡི་དཀྱིལ་འཁོར་འདིར། །བདག་གིས་སློབ་མ་གཞུག་པ་འདིའི༑ ༑ལྷ་རྣམས་རིགས་ཀྱི་རིམ་པ་ནི། །བསོད་ནམས་ཇི་ལྟ་དེ་ལྟར་ཤོག །འདི་ཡི་དངོས་གྲུབ་ཇི་འདྲར་འགྱུར། །རིགས་ནི་གང་གི་སྣོད་དུ་འགྱུར། །བསོད་ནམས་མཐུ་ཡང་ཅི་འདྲ་བ། །དེ་འདྲ་དཀྱིལ་འཁོར་དུ་གྱུར་ཅིག །ཅེས་བརྗོད། དེ་ནས་སློབ་མས་མེ་ཏོག་ཐོགས་འཁོར་ལོའི་གཙོ་བོའི་དབུ་ལ་ཕུལ་བར་དམིགས་ནས། པྲ་ཏཱིཙྪ་ཀུ་སུ་མཱཉྫ་ལི་ནཱ་ཐ་ཧོཿ ཞེས་དོར། དེ་ཡང་དཀྱིལ་འཁོར་གྱི་གཙོ་བོའི་མཛོད་སྤུའམ་དབུའི་གཙུག་ཏོར་ལ་བབ་ན་ཕྱག་ཆེན། སྤྱན་ནམ་ཞལ་ལ་སྔགས་ཀྱི་དངོས་གྲུབ། སྐུའི་སྟོད་སྨད་བར་གསུམ་ལ་དངོས་གྲུབ་མཆོག་དམན་བར་མ། སྐུ་ལས་རིང་ན་ཡུན་རིང་པོ་ནས་དངོས་གྲུབ་འཐོབ། ལྷ་གཉིས་ཀྱི་བར་དུ་ལྷུང་ན་གང་དང་ཉེ་བ་དེའི་རིགས་དང༌། མཉམ་ན་གཉིས་ཀའམ་གང་ལ་དད་པ་དེའི་རིགས། སྲུང་འཁོར་གྱི་ཕྱིར་ལྷུང་ན་དངོས་གྲུབ་མི་འཐོབ་ཅིང་སྐལ་པ་མེད་པས་རེ་ཞིག་དཀྱིལ་འཁོར་མི་བསྟན་པར་སྡིག་པ་བཤགས་པ་སོགས་ལ་འབད་དགོས་སོ། །ཞེས་བརྡ་སྦྱར།

མེ་ཏོག་དེ་ཉིད་སློབ་དཔོན་གྱིས་ཐོགས་ལ་སློབ་མའི་མགོར་བཅིངས་ཏེ། ཨོཾ་པྲ་ཏི་གྲྀཧྞ་སྟྭཾ་ཨི་མཾ་སཏྭ་མ་ཧཱ་བ་ལ། ཞེས་བརྗོད། གཉིས་པ་དཀྱིལ་འཁོར་མཐོང་བའི་བདག་ཉིད་ཅན་དུ་གཞུག་པ་ནི། སློབ་མའི་སྙིང་གར་ཟླ་བ་ལ་བདག་པོའི་ས་བོན་ཧཱུྂ། དཔྲལ་བར་རཾ། མིག་གཉིས་སུ་འབར་བ་དང་བཅས་པའི་ཨོཾ་རེ་གསལ་བཏབ་ནས། སློབ་དཔོན་གྱིས། ཨོཾ། དེ་རིང་འཇམ་དཔལ་གཤིན་རྗེའི་གཤེད། །ཁྱོད་ཀྱི་མིག་ནི་འབྱེད་པར་བརྩོན། །རྡོ་རྗེའི་མིག་ནི་བླ་ན་མེད། །ཐམས་ཅད་མིག་ནི་འབྱེད་པར་མཛད། །ཨོཾ་ཛྙཱ་ན་ཙཀྵུཿཧཱུྂ་ཨཱཿསྭཱ་ཧཱ། ཞེས་བརྗོད་ཅིང་གདོང་གཡོགས་བསལ། ཧེ་བཛྲ་པ་ཤྱ། ཞེས་ལྟ་བར་བསྐུལ་ནས། བསྲུང་བའི་གུར་ཁང་རིམ་པ་བཅུ་གསུམ་གྱི་དབུས་སུ། བྱང་ཆུབ་ཆེན་པོའི་མཆོད་རྟེན་གྱི་བུམ་ནང་དུ་གསེར་གྱི་རྡོ་རྗེ་རྒྱ་གྲམ་གྱི་ནང་དུ་ཤེལ་གྱི་རྡོ་རྗེ་རྩེ་ལྔ་པའི་ལྟེ་བར་གཤིན་རྗེ་ཕོ་མོ་མ་ཧེ་ཆུ་གླང་པདྨ་ཉི་ཟླའི་སྟེང་དུ་འཇམ་དཔལ་གཤིན་རྗེའི་གཤེད་ཕྱག་རྒྱ་ཟིལ་གནོན་དང༌། དེའི་གཡོན་དུ་ཡུམ་མ་མོ་ཁྲག་མིག་མ། གཡས་སུ་སྲས་མཆོག་ཡ་མ་རཱ་ཙ། མདུན་དུ་སྐུ་སྤྲུལ་འཆི་བདག་ནག་པོ། རྒྱབ་ཏུ་གསུང་སྤྲུལ་སྲོག་བདག་ནག་པོ། དེ་རྣམས་ལ་འཁོར་གཤིན་རྗེ་མ་མོ་སྡེ་བརྒྱད་འཇིག་རྟེན་དྲེགས་པའི་ཚོགས་ཏིལ་གྱི་གང་བུ་ཁ་ཕྱེ་བ་ལྟ་བུས་བསྐོར་ནས་བཞུགས་པ་ལ་དཀྱིལ་འཁོར་ཆེན་པོ་རྟེན་དང་བརྟེན་པར་བཅས་པ་མངོན་སུམ་དུ་མཐོང་བར་ངོ་སྤྲད་དོ། །གཉིས་པ་དཀྱིལ་འཁོར་དུ་ཞུགས་པ་ལ་དབང་བསྐུར་བ་ནི། སྤྱི་དང༌། བྱེ་བྲག །ཁྱད་པར་གསུམ་མོ། །དང་པོ་ནི། རྡོ་རྗེ་སློབ་མའི་དབང་དང༌། སློབ་དཔོན་གྱི་དབང་གཉིས་སོ། །དང་པོ་ཡོན་དང་མཎྜལ་ཕུལ། བྱང་ཆུབ་རྡོ་རྗེས་གསོལ་བ་བཏབ་ནས། སློབ་དཔོན་གྱི་ཐུགས་ཀའི་ཧཱུྂ་གི་འོད་ཀྱིས་སློབ་མ་འོད་ཀྱི་རང་བཞིན་དུ་བྱས་པ་བཀུག །སློབ་དཔོན་གྱི་ཞལ་དུ་ཞུགས། ཐུགས་ཀར་རྗེས་ཆགས་ཀྱི་མེས་བཞུས་ཏེ་བྱང་ཆུབ་ཀྱི་སེམས་སུ་གྱུར་པ་རྡོ་རྗེའི་ལམ་ནས་སྤྲོས་པ་མདུན་དུ་གནས་པར་གྱུར་པར་དམིགས།

ཏིལ་དང་མེ་ཆུས་རྡོ་རྗེ་མཁའ་འགྲོའི་སྦྱིན་སྲེག་གིས་སྡིག་པ་སྦྱོང་བ་ཆོ་ག་གཞན་ནས་འབྱུང་བ་ལྟར་སྐབས་འདིར་བྱ་བ་གལ་ཆེའོ། །སློབ་མ་དང་བུམ་ཆུ་བསངས་སྦྱངས། སྟོང་པའི་ངང་ལས་པད་ཉིའི་གདན་ལ་སློབ་མ་དང་དབང་རྫས་ཧཱུྂ་ལས་རྡོ་རྗེ་ཧཱུྂ་གིས་མཚན་པ་ལས་འོད་འཕྲོས། དོན་གཉིས་བྱས་འདུས་ཡོངས་སུ་གྱུར་པ་ལས། ཞེ་སྡང་གཤིན་རྗེའི་གཤེད་མཐིང་ནག །ནག་དཀར་དམར་བའི་ཞལ་གསུམ། ཕྱག་དྲུག་གི་གཡས་གསུམ་རྡོ་རྗེ་དང་གཡོན་གསུམ་དྲིལ་བུ་འཛིན་པ། དུར་ཁྲོད་ཀྱི་ཆས་དང་དཔལ་གྱི་ཆས་བརྒྱད་ཀྱིས་བརྒྱན་པ། ཞབས་བཞི་གཡོན་བརྐྱང་གིས་བསྒྱིངས་པ། ཡུམ་མཱ་མ་ཀཱི་སྔོན་མོ་གྲི་ཐོད་འཛིན་པ་དང་མཉམ་་་་་་དབང་རྫས་བསྐྱེད་པ་ཡན་ལག་བཞི་རྫོགས་ནི་སྟོང་སྦྱང་ནས་འདི་མན་ཆད་བསྙེན་པའི་ཡན་ལག །པར་སྦྱོར་བའི་གནས་གསུམ་ཡི་གེ་གསུམ་གྱིས་མཚན་པ་ལས་་་་་་ཡི་གེ་གསུམ་གྱིས་སྐུ་གསུང་ཐུགས་བྱིན་གྱིས་བརླབས་པ་ཉེ་བར་བསྒྲུབ་པའི་ཡན་ལག འོད་འཕྲོས། བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས། ཛཿཧཱུྂ་བཾ་ཧོཿ གཉིས་སུ་མེད་པར་གྱུར། ཡེ་ཤེས་པ་སྤྱན་འདྲེན་དགུག་གཞུག་བཅིང༌། སླར་ཡང་སྙིང་གའི་ས་་་་་་མཉེས་པར་བསྒྲུབ་པའི་ཡན་ལག །བོན་གྱི་འོད་ཀྱིས་སངས་རྒྱས་དང་བྱང་ཆུབ་སེམས་དཔའ་ནམ་མཁའ་གང་བར་སྤྱན་དྲངས།་་་་་སླར་དབང་ལྷ་སྤྱན་དྲངས་གསོལ་བ་བཏབ་པས། དབང་རྫས་ཀྱི་ལྷ་ལ་དབང་བསྐུར་རྒྱས་བཏབ་ནས་ཞུ་བ་དབང་རྫས་སུ་གྱུར་པ་ནི་སྒྲུབ་པ་ཆེན་པོའི་ཡན་ལག་སྟེ་དེ་ལྟར་དབང་སོ་སོར་ཡན་ལག་བཞི་རྫོགས་སུ་བསྐྱེད་པ་ནི་རིགས་དབང་འོག་མ་བཞི་ལའང་ཤེས་པར་བྱའོ། །ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ། ཞེས་གསོལ་བ་བཏབ་པས། དེ་བཞིན་གཤེགས་པ་དེ་རྣམས་ཀྱིས་བདག་དང་དབང་རྫས་ཀྱི་དབང་ལྷ་ལ་དབང་བསྐུར། ཆུ་རྒྱུན་གྱིས་ལུས་གང༌། རིགས་བདག་གིས་རྒྱས་བཏབ་ནས། དབང་རྫས་ཀྱི་ལྷ་ཡབ་ཡུམ་སྙོམས་འཇུག་གི་བདེ་བས་ཞུ་བ་དབང་རྫས་ཀྱི་རྣམ་པར་གྱུར།

སླར་ཡང་་་་་་སློབ་མའི་ཡན་ལག་བཞི་ནི་འདི་ནས། ནམ་མཁར་བཞུགས་པའི་དེ་བཞིན་གཤེགས་པ་རྣམས་ལ་དབང་བསྐུར་བའི་སླད་དུ། རྡོ་རྗེ་ཅན་གྱིས་སངས་རྒྱས་ལ། །འགྲོ་བའི་སྐྱོབ་པའི་ཆེད་དུ་དབང༌། །ཡོན་ཏན་འབྱུང་གནས་ཇི་ལྟར་བསྩལ། །དེ་ལྟར་འདི་ལའང་བསྩལ་དུ་གསོལ༑ ༑ཞེས་གསོལ་བ་སློབ་དཔོན་གྱིས་བཏབ་པས། མདུན་བསྐྱེད་ཀྱི་དཀྱིལ་འཁོར་པས་དབང་བསྐུར་བའི་དགོངས་པ་མཛད། དེ་བཞིན་གཤེགས་པ་རྣམས་ཀྱིས་དབང་རྫས་བསྣམས་པ་ལ། སློབ་མས། བཅོམ་ལྡན་དེ་བཞིན་གཤེགས་པ་ཀུན། །བཅོམ་ལྡན་བདག་ཉིད་ཆེན་པོ་རྣམས། །ཐུགས་རྗེའི་རང་བཞིན་ཅན་རྣམས་ཀྱི། །ཁྱོད་ཀྱིས་བདག་ལ་དབང་བསྐུར་ཅིག །ཅེས་གསོལ་བ་བཏབ་པ་ལ་དབང་བསྐུར་བར་མོས་ནས། སློབ་དཔོན་གྱིས་བུམ་པ་ཐོགས་ནས། དབང་བསྐུར་རྡོ་རྗེ་ཆེན་པོ་ནི། །ཁམས་གསུམ་པ་ཡིས་ཕྱག་བྱས་པ། །སངས་རྒྱས་ཀུན་གྱི་གསང་གསུམ་གྱི། །གནས་ལས་བྱུང་བ་སྦྱིན་པར་བྱ། །ཨོཾ་ཨཱཿབཛྲོད་ཀ་ཨ་བྷི་ཥིཉྩ་ཧཱུྂ། སུ་ར་ཏེ་སྟྭཾ་ཨ་ཧཾ། ཞེས་བུམ་པ་མགོར་བཞག་ནས་བུམ་ཆུ་སྦྱིན། དེ་ལྟར་དབང་བསྐུར་བའི་ཆུ་རྒྱུན་གྱིས་ལུས་ཐམས་ཅད་གང༌། ཆུའི་ལྷག་མ་ཡར་ལུད་པ་ལས་དཔྲལ་བའི་སྟེང་དུ་མི་བསྐྱོད་པ་ཡབ་ཡུམ་གྱིས་དབུ་བརྒྱན། དབང་གི་ལྷ་རྣམས་སློབ་མའི་ལུས་ལ་ཐིམ་པ་ལ། ཉེར་སྤྱོད་ལྔས་མཆོད།་་་་་འདི་ཡན་སློབ་མའི་ཡན་ལག་བཞི། དེས་མི་བསྐྱོད་པ་གཤིན་རྗེའི་གཤེད་ཆུའི་དབང་བསྐུར་བ་ཐོབ། ཞེ་སྡང་གི་དྲི་མ་དག །རྣམ་པར་ཤེས་པའི་ཕུང་པོ་གནས་བསྒྱུར། མེ་ལོང་ལྟ་བུའི་ཡེ་ཤེས་མངོན་དུ་བྱས། མི་བསྐྱོད་པའི་ས་བོན་དང་བག་ཆགས་རྒྱུད་ལ་བཞག །དེ་བཞིན་གཤེགས་པ་རྣམས་ཀྱི་ཐུགས་ཀྱི་བྱིན་རླབས་ཞུགས། རྡོ་རྗེའི་རིགས་ཀྱི་དངོས་གྲུབ་དང་ཕྲིན་ལས་བསྒྲུབ་པ་ལ་དབང་ངོ༌། །ཞེས་གོ་བ་བསྐྱེད་དོ། །དབུ་རྒྱན་དང་སློབ་མ་སྔར་ལྟར་ལས། ཨཾཿལས་རིན་པོ་ཆེ་ཨཾཿགིས་མཚན་པ་ཡོངས་སུ་གྱུར་པ་ལས། ང་རྒྱལ་གཤིན་རྗེའི་གཤེད་སེར་ནག

།སེར་དཀར་དམར་བའི་ཞལ་གསུམ། ཕྱག་དྲུག་གི་གཡས་གསུམ་རིན་པོ་ཆེ་དང་གཡོན་གསུམ་སོགས། ཡུམ་རིན་ཆེན་སྒྲོལ་མ་སེར་མོ་གྲི་ཐོད་འཛིན་པ་དང་སོགས་ནས། དབང་བསྐུར་བར་མོས་ནས་ཀྱི་བར་གོང་ལྟར་བྱས་ལ། སློབ་དཔོན་གྱིས་དབུ་རྒྱན་མགོ་བོའི་དབུས་དང་གཡས་གཡོན་མདུན་རྒྱབ་ཏུ་རིམ་པ་བཞིན། ཨོཾ་སརྦ་ཏ་ཐཱ་ག་ཏ་སཏྭ་བཛྲི་ཨ་བྷི་ཥིཉྩ་ཨོཾ། ཨོཾ་བཛྲ་དྷཱ་ཏྭཱི་ཤྭ་རཱི་ཨ་བྷི་ཥིཉྩ་ཧཱུྂ། ཨོཾ་རཏྣ་བཛྲི་ཨ་བྷི་ཥིཉྩ་ཨཱཿ ཨོཾ་དྷརྨ་བཛྲི་ཨ་བྷི་ཥིཉྩ་ཧྲཱིཿ ཨོཾ་ཀརྨ་བཛྲི་ཨ་བྷི་ཥིཉྩ་ཏྲཱཾ། ཞེས་སྔགས་ལྔས་མགོ་ལ་བསྐོན། དེ་ནས། དབང་བསྐུར་རྡོ་རྗེ་ཆེན་པོ་ནི། །སོགས་དང༌། ཨོཾ་ཨཱཿབཛྲ་མུ་ཀུ་ཊ་ཨ་བྷི་ཥིཉྩ་ཧཱུྂ། སུ་ར་ཏེ་སྟྭཾ་ཨ་ཧཾ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། ཞེས་ཆུ་དབང་བསྐུར། ཆུའི་ལྷག་མ་ཡར་ལུད་པ་ལས་རྣ་ལྟག་གཡས་སུ་རིན་ཆེན་འབྱུང་ལྡན་ཡབ་ཡུམ་གྱིས་དབུ་བརྒྱན་པར་སོགས་གོང་ལྟར་བྱ། དེས་རིན་ཆེན་འབྱུང་ལྡན་གཤིན་རྗེའི་གཤེད་དབུ་རྒྱན་གྱི་དབང་བསྐུར་བ་ཐོབ། ང་རྒྱལ་གྱི་དྲི་མ་དག །ཚོར་བའི་ཕུང་པོ་གནས་བསྒྱུར། མཉམ་པ་ཉིད་ཀྱི་ཡེ་ཤེས་མངོན་དུ་བྱས། རིན་ཆེན་འབྱུང་ལྡན་གྱི་ས་བོན་དང་བག་ཆགས་རྒྱུད་ལ་བཞག །ཡོན་ཏན་གྱི་བྱིན་རླབས་ཞུགས། རིན་པོ་ཆེའི་རིགས་ཀྱི་དངོས་གྲུབ་དང་ཕྲིན་ལས་བསྒྲུབ་པ་ལ་དབང་ངོ༌། །ཞེས་གོ་བ་བསྐྱེད། སློབ་མ་དང་དབང་རྫས་རྡོ་རྗེ་སྔར་ལྟར་ལས།་་་་་འདི་ལ་ངེས་པར་རྡོ་རྗེ་རྩེ་དགུ་པ་དགོས་པར་གསུངས་སོ། །ཧྲཱིཿལས་པདྨ་ཧྲཱིཿས་མཚན་པ་ལས་འདོད་ཆགས་གཤིན་རྗེའི་གཤེད་དམར་ནག །དམར་དཀར་སྔོ་བའི་ཞལ་གསུམ། ཕྱག་དྲུག་གི་གཡས་གསུམ་པདྨ་གཡོན་གསུམ་སོགས། ཡུམ་གོས་དཀར་མོ་དམར་མོ་གྲི་ཐོད་འཛིན་པ་དང་སོགས་ནས། དབང་བསྐུར་བར་མོས་ནས་ཀྱི་བར་སྔར་ལྟར་ལ། སློབ་དཔོན་གྱིས་རྡོ་རྗེ་རྩེ་དགུ་པ་ཐོགས་ནས། དབང་བསྐུར་རྡོ་རྗེ་སོགས་ཚིགས་བཅད་ཀྱི་མཐར། སངས་རྒྱས་རྣམས་ཀྱི་རྡོ་རྗེ་ཡི། །དབང་འདི་དེ་རིང་ཁྱོད་དབང་བསྐུར། །འདི་དེ་སངས་རྒྱས་ཐམས་ཅད་ཉིད། །རྡོ་རྗེ་རབ་ཏུ་འགྲུབ་ཕྱིར་ཟུང༌། །ཨོཾ་ཨཱཿབཛྲ་ཨ་བྷི་ཥིཉྩ་ཧཱུྂ།

སུ་ར་ཏེ་སྟྭཾ་ཨ་ཧཾ། ཞེས་རྡོ་རྗེ་སློབ་མའི་སྙིང་མགྲིན་དཔྲལ་བར་རེག་ཅིང་ལག་གཡས་སུ་གཏད། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་སོགས་ཀྱིས་བུམ་ཆུ་སྦྱིན། ཆུ་ལྷག་མ་ཡར་ལུད་པ་ལས་ལྟག་པར་འོད་དཔག་མེད་ཡབ་ཡུམ་གྱིས་དབུ་བརྒྱན་པ་སོགས་སྔར་ལྟར་བྱ། དེས་འོད་དཔག་མེད་གཤིན་རྗེའི་གཤེད་རྡོ་རྗེའི་དབང་བསྐུར་བ་ཐོབ། འདོད་ཆགས་ཀྱི༴ འདུ་ཤེས་ཀྱི༴ སོ་སོར་རྟོག་པའི༴ འོད་དཔག་མེད་ཀྱི༴ གསུང་གི་བྱིན་རླབས༴ པདྨའི་རིགས་ཀྱི་དངོས་གྲུབ་དང་ཕྲིན་ལས་བསྒྲུབ་པ་ལ་དབང་ངོ༌། །ཞེས་སྦྱར་ཞིང་གོ་བ་བསྐྱེད། སློབ་མ་དང་དབང་རྫས་སྔར་ལྟར་ལས།་་་་་དྲིལ་བུ་འདིའང་ངེས་པར་རྡོ་རྗེ་རྩེ་དགུ་པས་ཡུ་བ་བྱས་པའི་དྲིལ་བུ་དགོས་སོ། །ཁཾ་ལས་རལ་གྲི་ཁཾ་གིས་མཚན་པ་ལས་ཕྲག་དོག་གཤིན་རྗེའི་གཤེད་ལྗང་ནག །ལྗང་དཀར་དམར་བའི་ཞལ་གསུམ། ཕྱག་དྲུག་གི་གཡས་གསུམ་རྒྱ་གྲམ་དང་གཡོན་གསུམ་སོགས། ཡུམ་དམ་ཚིག་སྒྲོལ་མ་ལྗང་གུ་གྲི་ཐོད་འཛིན་སོགས་ནས། དབང་བསྐུར་བར་མོས་ནས་ཀྱི་བར་སྔར་ལྟར་ལ། སློབ་དཔོན་གྱིས་དྲིལ་བུ་ཐོགས་ནས། དབང་བསྐུར་རྡོ་རྗེ་སོགས་ཚིགས་བཅད་ཀྱི་མཐར། ཨོཾ། དྲིལ་བུ་རྡོ་རྗེ་རབ་ལྡན་པ། །ཤིན་ཏུ་དཔའ་བོ་ཉིད་དབང་བསྐུར། །རྡོ་རྗེའི་དམ་ཚིག་གནས་པ་ཁྱོད། །བདག་པོའི་དབང་བསྐུར་རྒྱལ་ནོས་ཤིག །ཨོཾ་བཛྲ་ཨ་དྷི་པ་ཏི་ཏྭཾ་ཨ་བྷི་ཥིཉྩ་མི། ཏིཥྛ་བཛྲ་ས་མ་ཡ་སྟྭཾ། ཞེས་དྲིལ་བུ་སློབ་མའི་གཡོན་དུ་གཏད༑ སློབ་མས། ཨོཾ་བཛྲ་གྷཎྚ་ཨཿ བཅོམ་ལྡན་བཟུང་ངོ་བདག་ལ་ནི། །ཡང་དག་ཉེ་བར་གྱུར་པར་མཛོད། །ཅེས་བརྗོད་ཅིང་དྲིལ་བུ་སྨིན་མཚམས་སུ་ལན་གསུམ་དཀྲོལ་ཏེ་དཀུ་གཡོན་དུ་བཟུང༌། རྡོ་རྗེ་སྙིང་གར་ལག་པ་གཡས་པས་འཛིན་དུ་བཅུག །ཨོཾ་སརྦ་ཏ་ཐཱ་ག་ཏ་སོགས་ཀྱིས་བུམ་ཆུ་སྦྱིན། ཆུ་ལྷག་མ་ཡར་ལུད་པ་ལས་རྣ་ལྟག་གཡོན་དུ་དོན་ཡོད་གྲུབ་པ་ཡབ་ཡུམ་གྱིས་དབུ་བརྒྱན་པ་སོགས་སྔར་ལྟར་བྱ། དེས་དོན་ཡོད་གྲུབ་པ་གཤིན་རྗེའི་གཤེད་དྲིལ་བུས་དབང་བསྐུར་བ་ཐོབ།

ཕྲག་དོག་གི༴ འདུ་བྱེད་ཀྱི༴ བྱ་བ་གྲུབ་པའི༴ དོན་ཡོད་གྲུབ་པའི༴ ཕྲིན་ལས་ཀྱི་བྱིན༴ ལས་ཀྱི་རིགས་ཀྱི་དངོས་གྲུབ་དང་ཕྲིན་ལས་བསྒྲུབ་པ་ལ་དབང་ངོ༌། །ཞེས་སྦྱར་ཞིང་གོ་བ་བསྐྱེད། དེ་ནས། སློབ་མ་དང་རྡོར་དྲིལ་སྔར་ལྟར་ལས།་་་་་འདི་ལ་རྩེ་ལྔ་དགུ་གང་བྱུང་འདྲ་བ་ཡིན་ནོ། །ཨོཾ་ལས་འཁོར་ལོ་ཨོཾ་གྱིས་མཚན་པ་ལས་གཏི་མུག་གཤིན་རྗེའི་གཤེད་དཀར་སྔོ་དམར་བའི་ཞལ་གསུམ། ཕྱག་དྲུག་གི་གཡས་གསུམ་འཁོར་ལོ་དང་གཡོན་གསུམ་སོགས། ཡུམ་སངས་རྒྱས་སྤྱན་མ་དཀར་མོ་གྲི་ཐོད་འཛིན་པ་སོགས་ནས། དབང་བསྐུར་བར་མོས་ནས་ཀྱི་བར་སྔར་ལྟར་ལ༑ སློབ་དཔོན་གྱིས་རྡོར་དྲིལ་མཉམ་པོར་སློབ་མའི་སྤྱི་བོར་ཐོགས་ནས། དབང་བསྐུར་རྡོ་རྗེ་སོགས་ཚིགས་བཅད་ཀྱི་མཐར། རྡོ་རྗེ་མིང་གི་དབང་བསྐུར་བས། །རྟག་པའི་རྡོ་རྗེར་རབ་བཞུགས་ནས། །མི་ཤིགས་རྡོ་རྗེའི་མིང་ལྡན་པར། །བུ་ཁྱོད་དེ་རིང་དབང་བསྐུར་རོ། །ཨོཾ་བཛྲ་སཏྭ་ཏྭཾ་ཨ་བྷི་ཥིཉྩ་མི། བཛྲ་ནཱ་མ་ཨ་བྷི་ཥེ་ཀ་ཏཿ ཀྱེ་དཔལ་ཞེས་བོས་ནས་གསང་མཚན་སྐྱེས་པ་ལ་གཏི་མུག་རྡོ་རྗེ། སྒྱུ་འཕྲུལ་རྡོ་རྗེ། རྟག་པའི་རྡོ་རྗེ། ཞེ་སྡང་རྡོ་རྗེ། ཐུགས་ཀྱི་རྡོ་རྗེ། ང་རྒྱལ་རྡོ་རྗེ། རྡོ་རྗེ་ནམ་མཁའ། འདོད་ཆགས་རྡོ་རྗེ། གསུང་གི་རྡོ་རྗེ། ཕྲག་དོག་རྡོ་རྗེ། དམ་ཚིག་རྡོ་རྗེ་རྣམས་གང་རུང༌། བུད་མེད་ལ་རྡོ་རྗེ་སྤྱན་མ། རྡོ་རྗེ་མཁའ་འགྲོ། རྡོ་རྗེ་དབང་བསྐུར་མ། རྡོ་རྗེ་བཞད་མ། རྡོ་རྗེ་སྒྲོལ་མ་རྣམས་གང་རུང་བཏགས། སུ་ར་ཏེ་སྟྭཾ་ཨ་ཧཾ་ཞེས། ཨོཾ་སརྦ་ཏ་ཐཱ་ག་ཏ་ཨ་བྷི་སོགས་ཀྱིས་བུམ་ཆུ་སྦྱིན། ཆུ་ལྷག་མ་ཡར་ལུད་པ་ལས་སྤྱི་གཙུག་ཏུ་རྣམ་པར་སྣང་མཛད་ཡབ་ཡུམ་གྱིས་དབུ་བརྒྱན་པ་སོགས་སྔར་ལྟར་བྱ། དེས་རྣམ་པར་སྣང་མཛད་གཤིན་རྗེའི་གཤེད་མིང་གི་དབང་བསྐུར་བ་ཐོབ། གཏི་མུག་གི༴ གཟུགས་ཀྱི༴ ཆོས་ཀྱི་དབྱིངས་ཀྱི༴ རྣམ་པར་སྣང་མཛད་ཀྱི༴ སྐུའི་བྱིན་རླབས༴ དེ་བཞིན་གཤེགས་པའི་རིགས་ཀྱི་དངོས་གྲུབ་དང་ཕྲིན་ལས་བསྒྲུབ་པ་ལ་དབང་ངོ༌། །ཞེས་སྦྱར་ཞིང་གོ་བ་བསྐྱེད།

དེ་རྣམས་རིགས་དབང་ལྔ་པོ་ལ་རྒྱས་པར་ན། སློབ་དཔོན་དང༌། དབང་རྫས་དང༌། སློབ་མ་གསུམ་ག་དབང་རང་རང་གི་ལྷར་ཡན་ལག་བཞི་རྫོགས་ཀྱིས་བསྐྱེད་དགོས་ལ། བསྡུ་ན་སློབ་དཔོན་གཙོ་བོའི་ང་རྒྱལ་ལས་གོ་མ་འཕོས་པར་སློབ་མ་དང་དམ་རྫས་སོ་སོར་སྐབས་ཐོབ་ཏུ་གོ་འཕོ་བ་དཀྱུས་ལྟར་བྱ་ཞིང༌། ལར་ནི་སློབ་དཔོན་དང་སློབ་མ་དབང་རྫས་གསུམ་ག་ལྷར་བསྐྱེད་པ་མདུན་བསྐྱེད་ཀྱི་དཀྱིལ་འཁོར་པ་རྣམས་དང་ནམ་མཁར་སྤྱན་དྲངས་པའི་དབང་ལྷ་རྣམས་གདན་གསུམ་དོན་གྱིས་ཚང་བ་ལ་ཚང་བར་གོ་ཞིང་ཤེས་པའི་ངེས་པ་རྙེད་པ་ནི་དཔོན་སློབ་གཉིས་ཀའི་བསམ་འདུན་གལ་ཤིན་ཏུ་ཆེ་བའི་ཕྱིར་རོ། །དེ་རྣམས་ནི་མ་རིག་པ་སོགས་ཉོན་མོངས་པ་ལྔ་རིག་པ་ཡེ་ཤེས་སུ་གནས་བསྒྱུར་བས་རིག་པའི་དབང་ཞེས་བྱའོ། །ཞེས་བཤད། སྐབས་འདིར་དེའི་མཐའ་རྟེན་བརྟུལ་ཞུགས་སྦྱིན་པ་ལ་རྡོ་རྗེའི་བརྟུལ་ཞུགས། རིག་མའི་བརྟུལ་ཞུགས། སྤྱོད་པའི་བརྟུལ་ཞུགས་སོགས་མང་དུ་བཤད་ཀྱང་གཙོ་བོར་གྱུར་པ་རྡོ་རྗེའི་བརྟུལ་ཞུགས་སྦྱིན་པ་ནི། སློབ་མ་པད་ཟླའི་སྟེང་དུ་ཧཱུྂ་དང་རྡོ་རྗེ་ལས་རྡོ་རྗེ་སེམས་དཔའ་སྐུ་མདོག་དཀར་པོ་རྡོ་རྗེ་དང་དྲིལ་བུ་འཛིན་པ་དར་དང་རིན་པོ་ཆེས་བརྒྱན་ཅིང་གཡོན་བརྐྱང་གིས་བཞེངས་པར་བསྐྱེད་ལ། སློབ་དཔོན་གྱིས་རྡོ་རྗེ་རྩེ་ལྔ་པ་དེའི་ལག་གཡས་སུ་གཏད་ལ། འདི་དེ་སངས་རྒྱས་ཐམས་ཅད་ཉིད། །རྡོ་རྗེ་སེམས་དཔའི་ཕྱག་ན་གནས། །ཁྱོད་ཀྱིས་ཀྱང་ནི་རྟག་ཏུ་བཟུང༌༑ ༑ཕྱག་ན་རྡོ་རྗེའི་བརྟུལ་ཞུགས་བརྟན། །ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མ་ཡ་ཏིཥྛ་ཨེ་ཥ་སྟྭཾ་དྷ་ར་ཡཱ་མི་བཛྲ་སཏྭ་ཧིཿ ཧི་ཧི་ཧི་ཧི་ཧཱུྂ། ཞེས་གཏད། དེས་ཀྱང་སྔགས་འདི་བརྗོད་ཅིང་རྡོ་རྗེ་སྨིན་མཚམས་སུ་གསོར་ཞིང་སྙིང་གར་བཟུང་བ་ལ་སློབ་དཔོན་གྱིས། དེ་བཞིན་གཤེགས་པ་ཐམས་ཅད་ཀྱི་དངོས་གྲུབ་ཏུ་ངེས་པར་བྱ་སྟེ་རྡོ་རྗེ་ཡོངས་སུ་མི་འདོར་བའོ། །ཞེས་བརྗོད། དེ་ནས། སློབ་མས་དབང་དེ་རྣམས་ཀྱི་སྡོམ་པ་ཐོབ་ཚུལ་བརྗོད་པ་ནི།

དཀྱིལ་འཁོར་གྱི་འཇུག་པ་ཕྱི་ནང་གིས་ལྷ་རྣམས་དང་སྐལ་པ་མཉམ་པར་བྱས་ལ། རིགས་དབང་ལྔས་ཉོན་མོངས་ལྔ་ཕུང་པོ་ལྔ་འབྱུང་བ་ལྔ་སོགས་ཀྱི་དྲི་མ་སྦྱངས་ནས༑ བདེ་གཤེགས་ལྔ་དང་ཡེ་ཤེས་ལྔར་བྱིན་གྱིས་བརླབས་པས་རིགས་ལྔ་སྤྱི་དང་བྱེ་བྲག་ཏུ་བཅས་པའི་སྡོམ་པ་རྣམས་ཐོབ། རྡོ་རྗེའི་བརྟུལ་ཞུགས་ཀྱིས་ཐ་མལ་གྱི་རྣམ་རྟོག་སྤངས་ཤིང་དྲུག་པ་རྡོ་རྗེ་འཆང་གིས་བྱིན་གྱིས་རློབ་པས་ན། རིགས་དྲུག་དང་ལྔ་དང་གསུམ་སོགས་གསང་ཆེན་རིགས་གཅིག་ཏུ་བསྡུས་པ་སྟེ། དེས་ན་དབང་འདི་རྣམས་ཀྱིས་བྱ་སྤྱོད་ཀྱི་རྒྱུད་རྣམས་སྒོམ་སྒྲུབ་ཉན་བཤད་བྱེད་པ་ལ་དབང་བ་ཡིན་ནོ། །ཞེས་བརྗོད། གཏང་རག་གི་མཎྜལ་འབུལ། གཉིས་པ་སློབ་དཔོན་གྱི་དབང་ལ་བཞི། བུམ་པ། གསང་བ། ཤེས་རབ། བཞི་པ་རྣམས་སོ། །དང་པོ་མཎྜལ་ཕུལ་ནས། མི་ལྡོག་འཁོར་ལོའི་དབང་བསྐུར་བ། །མགོན་པོས་བདག་ལ་བསྩལ་ནས་ཀྱང༌། །འཁོར་ལོ་ལྷ་ཡི་དེ་ཉིད་དང༌། །སློབ་དཔོན་ཕྲིན་ལས་ཡོངས་སུ་གསུངས། །སངས་རྒྱས་ཀུན་གྱི་དམ་ཚིག་དང༌། །སྡོམ་པའང་བླ་མེད་གསུང་དུ་གསོལ༑ ༑ཞེས་གསུམ་གྱིས་གསོལ་བ་བཏབ། དབང་སྟེགས་དབུས་རྡོ་རྗེ་དང༌། གཡས་གཡོན་སེང་གེས་བཏེག་པའི་སྟེང་དུ་འཁོར་ལོ་རྩིབས་བཅུ་གཉིས་པའི་ལྟེ་བར་སྣ་ཚོགས་པདྨ་འདབ་མ་བརྒྱད་པའི་གདན་ལ། ཧཱུྂ་ལས་སྐྱེས་པའི་རྡོ་རྗེ་འཆང་གཤིན་རྗེའི་གཤེད་སྐུ་མདོག་ནག་པོ། གཡས་རྡོ་རྗེ་དང་གཡོན་དྲིལ་བུ་འཛིན་པ། དཔལ་གྱི་ཆས་བརྒྱད་ཀྱིས་བརྒྱན་པ། གཡོན་བརྐྱང་གིས་བསྒྱིངས་པར་གསལ་བ་ལ་རྡོ་རྗེ་རྩེ་ལྔ་པ་གཡས་སུ་གཏད་ལ། རྡོ་རྗེ་ཧཱུྂ་ལས་བྱུང་བའི་རྡོ་རྗེ་སེམས་དཔའ་དེ་ཞུ་བ་ལས་བྱུང་བའི་རྡོ་རྗེར་མོས། ཐོག་མཐའ་མེད་པའི་སེམས་དཔའ་ནི། །རྡོ་རྗེ་སེམས་དཔའ་དགའ་བ་ཆེ། །ཀུན་ཏུ་བཟང་པོ་ཀུན་བདག་ཉིད། །རྡོ་རྗེ་སྙེམས་མའི་བདག་པོའི་བདག །བཅོམ་ལྡན་འདས་དཔལ་མཆོག་གི་དང་པོའི་སྐྱེས་བུའོ། །ཨོཾ་མ་ཧཱ་བཛྲ་ཧཱུྂ། ཞེས་བརྗོད་ཅིང༌།

སྔགས་དེ་སློབ་མས་ཀྱང་བརྗོད་པ་ནི་ཐུགས་རྡོ་རྗེའི་དམ་ཚིག་གོ། །དྲིལ་བུ་ཨཿལས་རྡོ་རྗེ་སྙེམས་མ་དེ་ཞུ་བ་ལས་བྱུང་བའི་དྲིལ་བུར་མོས་པ་གཡོན་དུ་གཏད་ལ། འདི་དེ་སངས་རྒྱས་ཐམས་ཅད་ཀྱི། །ཤེས་རབ་དབྱངས་ཀྱི་རྗེས་འགྲོར་བཤད༑ ཁྱོད་ཀྱིས་ཀྱང་ནི་རྟག་ཏུ་བཅང༌། །བྱང་ཆུབ་མཆོག་ཏུ་རྒྱལ་བས་བཞེད། །ཅེས་གཏད་པ་སློབ་མས་དཀུ་གཡོན་དུ་བཟུང་ནས། སྲིད་པ་ངོ་བོ་ཉིད་ཀྱིས་དག །ངོ་བོ་ཉིད་ཀྱིས་སྲིད་བྲལ་བྱས། །རང་བཞིན་དག་པའི་སེམས་ལྡན་པ། །དམ་པའི་སྲིད་པ་བྱེད་པར་འགྱུར། །ཨོཾ་བཛྲ་གྷཎྚ་ཨཿ ཞེས་སློབ་མས་བརྗོད་ཅིང་དྲིལ་བུ་དཀྲོལ་བ་ནི། གསུང་དྲིལ་བུའི་དམ་ཚིག་གོ། །དེ་ནས་ཕྱག་རྒྱ་ནི། ཡིད་ནི་ལུས་ནི་བརྟན་པ་ཉིད། །ཕྱག་རྒྱའི་དམ་ཚིག་རབ་ཏུ་བརྗོད། །གང་གི་ལུས་ནི་ཐམས་ཅད་བརྟན། །དེས་ན་ཕྱག་རྒྱར་རབ་ཏུ་གྲགས། །ཡེ་ཤེས་ཕྱག་རྒྱར་བྱིན་བརླབས་ནས། །འདོད་པ་ཐམས་ཅད་ལོངས་སྤྱད་པས། །དངོས་གྲུབ་ཐམས་ཅད་བསྒྲུབ་པར་བྱ། །ཞེས་ཡེ་ཤེས་ཀྱི་ཕྱག་རྒྱ་ལོ་བཅུ་དྲུག་མ་སློབ་མར་གཏད་ལ། ཕྱག་རྒྱ་དེ་ཡུམ་རྡོ་རྗེ་སྙེམས་མ་སྔོན་མོ་གྲི་ཐོད་འཛིན་པ་རུས་པ་དང་རིན་པོ་ཆེའི་བརྒྱན་པར་གསལ་བ་དང༌། སློབ་མ་རྡོར་སེམས་སུ་གསལ་བ་གཉིས་ཁ་སྦྱོར་གྱི་རིམ་པས་བྱིན་གྱིས་བརླབས་ཏེ། སློབ་མ་རྡོར་དྲིལ་དང་བཅས་འཁྱུད་པའི་ཚུལ་བྱེད་དུ་བཅུག་པ་ལ། བླ་མས། ཤེས་རབ་བཅུ་དྲུག་ལོན་པ་ལ། །ལག་པ་དག་གིས་ཡང་དག་འཁྱུད། །རྡོ་རྗེ་དྲིལ་བུ་མཉམ་སྦྱོར་བ། །སློབ་དཔོན་གྱི་ནི་དབང་དུ་འདོད། །ཅེས་པ་དང༌། རྡོ་རྗེ་ཆེ་དང་དྲིལ་བུ་ཆེ། །ཟུང་ཞིག་རྡོ་རྗེར་བྱིན་གྱིས་བརླབས། །དེ་རིང་རྡོ་རྗེ་སློབ་དཔོན་གྱུར། །སློབ་མའི་ཚོགས་ཀུན་བསྡུ་བར་གྱིས། །དེ་ལྟར་འཁྱུད་པ་ལས་བྱུང་བའི་བདེ་་་་་་འདི་ནི་རླུང་གི་རིག་བདེ་མཉམ་སྦྱོར་མ་གཏོགས་ཐིག་ལེ་མཉམ་སྦྱོར་མིན་ཏེ། ཡིན་ནའང་ཤེར་དབང་དུ་འགྱུར་བའི་ཕྱིར་རོ། །སྟོང་གཉིས་མེད་ཀྱི་ཡེ་ཤེས་རང་རིག་པ་ནི་སློབ་དཔོན་གྱི་དབང་ངམ་བུམ་པའི་དབང་གི་དངོས་གཞི་ཡིན་ལ།

སྔགས་སྡོམ་གྱི་རྩ་བ་ནི་རྫོགས་རིམ་ཡིན་པས་དེ་བསྐྱེད་པ་ལ། བུམ་དབང་གི་རྟེན་ཕུང་ཁམས་སྐྱེ་མཆེད་ཐམས་ཅད་ལྷར་བསྒྱུར་བ་དགོས་པས་ཞིང་ས་གཤིན་པོ་དང་འདྲ་བར་བྱས་པ་ཡིན་ནོ། །ཞེས་གོ་བ་བསྐྱེད་པ་ནི་སྐུ་ཕྱག་རྒྱའི་དམ་ཚིག་གོ། །དེ་ཉིད་བརྟན་བྱེད་ཆུ་དབང་ནི། སློབ་དཔོན་གྱི་ཐུགས་ཀའི་ས་བོན་གྱི་འོད་ཟེར་གྱིས་ཕྱོགས་བཅུའི་རྒྱལ་བ་འཁོར་དང་བཅས་པ་དབང་གི་ལྷ་རིགས་ལྔ་ཡབ་ཡུམ་སེམས་དཔའ་སེམས་མ་ཁྲོ་བོ་དང་ཁྲོ་མོའི་ཚོགས་ཀྱི་རྣམ་པར་སྤྱན་དྲངས། ཨོཾ་བཛྲ་པུཥྤཾ་པྲ་ཏཱིཙྪ་སྭཱ་ཧཱ། དེ་བཞིན། དྷཱུ་པཾ། ཨཱ་ལོ་ཀཾ། གནྡྷེ༑ ནཻ་ཝི་དྱེ། སྦྱར་བས་མཆོད། རྡོ་རྗེ་ཅན་གྱིས་སངས་རྒྱས་ལ། །འགྲོ་བ་སྐྱོབ་བའི་ཆེད་དུ་དབང༌། །ཡོན་ཏན་འབྱུང་གནས་ཇི་ལྟར་བསྩལ། །དེ་ལྟར་འདི་ལའང་བསྩལ་དུ་གསོལ། །ཞེས་སློབ་དཔོན་གྱིས་གསོལ་བ་བཏབ་པས། ནམ་མཁར་བཞུགས་པའི་དབང་གི་ལྷ་དང་ལྷ་མོ་རྣམས་ཀྱིས་གདུགས་དང་རྒྱལ་མཚན་དང༌། བ་དན། ན་བཟའ་རྣམས་སློབ་མའི་སྟེང་ཕྱོགས་སུ་འཛིན་གླུ་དང་གར་མཛད་ཅིང་རོལ་མོའི་སྒྲ་སྒྲོག །མེ་ཏོག་དང་གུར་གུམ་ལ་སོགས་པའི་ཆར་འབེབས། ཁྲོ་བོ་རྣམས་ཀྱིས་བགེགས་སྲུང༌། རིག་མ་རྣམས་ཀྱིས་བཀྲ་ཤིས་ཀྱི་གླུ་ལེན། དབང་གི་ལྷས་ཕྱག་གིས་ཅུང་ཟད་ཡོ་བར་བཟུང་བའི་བུམ་པ་དཀར་པོ་བྱང་ཆུབ་སེམས་ཀྱི་བདུད་རྩིས་བཀང་བ་བསྣམས་ནས། སློབ་མ་ལ་དབང་བསྐུར་བར་བསམ། ཇི་ལྟར་བལྟམས་པ་སོགས་དང༌། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། ཞེས་བུམ་པས་དབང་བསྐུར། བུམ་ཆུ་སྦྱིན། དེ་ལྟར་བུམ་པའི་ཆུས་དབང་བསྐུར། སྐུ་གང་དྲི་མ་དག །ཆུའི་ལྷག་མ་ལས་མི་བསྐྱོད་པ་ཡབ་ཡུམ་གྱིས་དབུ་བརྒྱན། ནམ་མཁར་བཞུགས་པའི་དབང་གི་ལྷ་རྣམས་ཡེ་ཤེས་སེམས་དཔའི་ངོ་བོར་སློབ་མ་བཅུག །ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། ཞེས་མེ་ཏོག་འཐོར། པུཥྤེ་སོགས་ཉེར་སྤྱོད་ལྔས་མཆོད། དེ་ལྟར་ཁྱོད་ལ་རྡོ་རྗེ་འཆང་གཤིན་རྗེའི་གཤེད་ཆེན་པོའི་དབང་བསྐུར་བ་འདི་ཉིད་ཕུང་པོ་དང༌།

ཁམས་དང༌། སྐྱེ་མཆེད་ཀྱི་དྲི་མ་དག་པར་བྱས་པས་དེ་ཐམས་ཅད་རང་རིག་སེམས་ཉིད་ཙམ་དུ་འདུས་ལ། སེམས་དེ་ཉིད་བཅོམ་ལྡན་འདས་གཤིན་རྗེའི་གཤེད་ཡིན་ཅིང༌། དེའི་རང་བཞིན་དཔལ་རྡོ་རྗེ་སེམས་དཔའ་ལ་སོགས་པའང་གཤིན་རྗེའི་གཤེད་དེ་དེ་བས་ན་རང་གི་སེམས་རྣམ་པར་དག་པ་ཉིད་དཀྱིལ་འཁོར་གྱི་འཁོར་ལོ་ཡིན་ཏེ། ཇི་སྐད་དུ། དཀྱིལ་འཁོར་ཞེས་ནི་གང་བཤད་པ། །ཡིད་ནི་དཀྱིལ་འཁོར་དམ་པ་ཡིན། །ཞེས་གསུངས་པས། རང་གི་སེམས་ཉིད་ནི་རྟེན་གྱི་དཀྱིལ་འཁོར་ཡིན་ལ། སེམས་དེ་ཉིད་ལ་ཕུང་ཁམས་སྐྱེ་མཆེད་སོགས་སུ་སྣང་བ་ནི་གདན་གསུམ་ཚང་བའི་ལྷ་ཡིན་ཏེ། ཇི་སྐད་དུ། མདོར་ན་ཕུང་པོ་ལྔ་རྒྱལ་བ། །དེ་བཞིན་གཤེགས་པ་ཐམས་ཅད་ཡིན། །རྡོ་རྗེའི་སྐྱེ་མཆེད་ཉིད་དག་ཀྱང༌། །བྱང་ཆུབ་སེམས་དཔའི་དཀྱིལ་འཁོར་མཆོག །ས་ནི་སྤྱན་ཞེས་བྱ་བ་སྟེ། །ཆུ་ཡི་ཁམས་ནི་མཱ་མ་ཀཱི། །དཀར་དང་སྒྲོལ་མ་ཞེས་བྱ་གང༌། །མེ་དང་རླུང་དང་རབ་ཏུ་གྲགས༑ ༑ཞེས་པས། རྣམ་པ་མཚོན་བྱེད་དཔེའི་དཀྱིལ་འཁོར་ཐམས་ཅད་ཀྱང་དོན་རང་གི་གཏི་མུག་དག་པ་ཆོས་དབྱིངས་ཡེ་ཤེས་ཕྱག་རྒྱ་ཟིལ་གནོན། འདོད་ཆགས་དག་པ་སོར་རྟོག་ཡེ་ཤེས་ཡུམ་མ་མོ་ཁྲག་མིག་མ། ང་རྒྱལ་དག་པ་མཉམ་ཉིད་ཡེ་ཤེས་སྲས་ཡ་མ་རཱ་ཙ། ཞེ་སྡང་དག་པ་མེ་ལོང་ཡེ་ཤེས་སྐུ་སྤྲུལ་འཆི་བདག །ཕྲག་དོག་དག་པ་བྱ་གྲུབ་ཡེ་ཤེས་གསུང་སྤྲུལ་སྲོག་བདག །དེ་དག་གི་རང་རྩལ་རང་མདངས་ཉི་མ་ལ་འོད་ཟེར་ལྟར་སྣང་བ་ནི་བསྲུང་བའི་གུར་ཁང་ལ་སོགས་པ་རྣམས་སོ། །གཞན་ཡང་རང་གི་ཕུང་པོ་ལྔ་རྒྱལ་བ་ལྔ། འབྱུང་བ་ལྔ་ཡུམ་ལྔ། མིག་སོགས་ནང་གི་སྐྱེ་མཆེད་སེམས་དཔའ་དྲུག །གཟུགས་སོགས་ཕྱིའི་སྐྱེ་མཆེད་སེམས་མ་དྲུག །ཉོན་མོངས་པའི་སྒྲིབ་པ་ཟད་པར་བྱེད་པ་སོགས་དང་དམ་ཚིག་རྩ་རྣམས་ཁྲོ་བོ་དང་ཁྲོ་མོ་སྟེ་གདན་གསུམ་ཚང་བ། དེ་ཡང་རྟེན་དང་བརྟེན་པ་ཐམས་ཅད་ཐ་དད་པ་མ་ཡིན་པར་གཙོ་བོ་གཅིག་པུའི་ཟབ་གསལ་གཉིས་མེད་ཀྱི་ཡེ་ཤེས་ཀྱི་རོལ་པ་ལས་མ་འདས་ཤིང༌།

གཙོ་འཁོར་ཐམས་ཅད་ཀྱང་རྒྱུད་ཐ་དད་མ་ཡིན་ཏེ་གཙོ་བོའི་རང་རྩལ་ཁོ་ན་ཡིན་ལ། མདོར་ན་འཁོར་འདས་ཀྱིས་བསྡུས་པའི་ཆོས་ཐམས་ཅད་ཀྱང་གཙོ་བོ་ཁོ་ནའི་ཆོས་ཀྱི་དབྱིངས་མཉམ་པ་ཆེན་པོའི་རོལ་པ་ཉིད་ཡིན་ལ། དེའང་རང་གི་སེམས་ཉིད་གདོད་ནས་འོད་གསལ་བདེ་བ་ཆེན་པོར་སྣང་བས་སྣང་ཕྱོགས་རྟེན་དང་བརྟེན་པའི་དཀྱིལ་འཁོར་ལ། དེ་དག་ཀྱང་སྟོང་ཕྱོགས་བློ་ལས་འདས་པས་འཛིན་པ་མེད་པ་རྟག་ཆད་ཀྱི་མཐའ་དང་བྲལ་བ་གདོད་ནས་ཡོངས་སུ་གྲུབ་པའི་དཀྱིལ་འཁོར་གྱི་འཁོར་ལོ་ཡིན་པ་ལ་ཡིན་པར་ངོ་ཤེས་པ་གྱིས་ཤིག །ཅེས་དག་པ་བརྗོད། དེས་ཁྱོད་ཀྱིས་རྡོ་རྗེ་སློབ་དཔོན་གྱི་དབང་ཐོབ་པ་ཡིན་པས་དཀྱིལ་འཁོར་བྲི་ཞིང་སྒྲུབ་པ་དང༌། འཇུག་ཅིང་དབང་བསྐུར་བ་དང༌། རབ་ཏུ་གནས་པ་དང༌། སྦྱིན་སྲེག་ལ་སོགས་པ། མདོར་ན་ཕྱི་ནང་གསང་བའི་དེ་ཉིད་བཅུས་བསྡུས་པའི་རྡོ་རྗེ་སློབ་དཔོན་གྱི་ལས་དང་བྱ་བའི་རིམ་པ་འཁོར་དང་བཅས་པ་ལ་དབང་བ་ཡིན་ནོ། །ཞེས་གནང་བ་སྦྱིན། འདིའི་མཐའ་རྟེན་ཕ་རྒྱུད་དུ་གསུངས་པ་ནི། ཐོར་ཚུགས་དབུ་རྒྱན་དང་བཅས་པ་ལ། ཨོཾ་ཨ་ཀྲོ་ཏེ་ཀ་ཡ་མཱནྟ་ཀ་ཧཱུྂ་ཕཊ྄༑ ཅེས་ལན་གསུམ་བཟླས་ལ། རྡོ་རྗེ་སེམས་དཔའི་ཕྱག་རྒྱ་འདི། །ཕྱི་དང་ནང་དུ་ཡང་དག་གནས། །གཟུགས་ནི་ཐོར་ཚུགས་དབུ་རྒྱན་འཆང༌། །བྱིན་པ་དཔའ་བོས་བཟུང་བར་གྱིས། །ཞེས་བརྗོད་ལ་འཛིན་དུ་གཞུག་གོ། །དེས་མཚན་བཅས་ཕྱིའི་དཀྱིལ་འཁོར་ལ་བརྟེན་ནས་བུམ་པའི་དབང་བསྐུར་བ་ཐོབ། གཙོ་བོར་ཐུན་མོང་བ་ལུས་ཀྱི་ལས་གསུམ་དང༌། སད་པའི་གནས་སྐབས་ཀྱི་སྒྲིབ་པ་སྔར་བསགས་པ་རྣམས་སྦྱོང་ཞིང་ཕྱི་མ་རྣམས་སྡོམ། ཐུན་མོང་མ་ཡིན་པ་ལུས་ཐ་མལ་དུ་འཛིན་པའི་སྣང་ཞེན་གྱི་དྲི་མ་འཁྲུད། ལམ་ཏིང་ངེ་འཛིན་གསུམ་དང་བསྐྱེད་པའི་རིམ་པ་འཁོར་བཅས་བསྒོམ་ཞིང༌༑ བསྙེན་པའི་ཡན་ལག་དང༌། ཕྲིན་ལས་བཞི་དང༌། གྲུབ་ཆེན་བརྒྱད་སོགས་སྒྲུབ་པ་དང༌། རྩ་ལྟུང་བཅུ་བཞི་ཡན་ལག་བརྒྱད་དེ་དམ་ཚིག་ཉེར་གཉིས་བསྲུང་བ་ལ་དབང༌།

སྤྲུལ་སྐུའི་ནུས་པ་ཁྱད་པར་ཅན་འཇོག་གོ། །འབྲས་བུ་སྐུ་རྡོ་རྗེ་ཐོབ་པའི་སྐལ་པ་དང་ལྡན་པར་བྱས་སོ། །ཞེས་རྟོགས་པ་བརྗོད། དབང་བཞི་སོ་སོར་རྟོགས་པ་བསྐྱེད་པ་རྒྱས་པར་སྤྲོ་ན། བཤགས་པ་ཐམས་ཅད་ཀྱི་རྒྱུད་དྲི་མ་མེད་པའི་རྒྱལ་པོ་གཉགས་ཛྙཱ་ན་ཀུ་མཱ་རའི་འགྱུར་ལས། རྣམ་གྲངས་བཅོ་ལྔ་བཅོ་ལྔས་བརྗོད་དེ་བུམ་དབང་ལ། ཕྱི་སྒྲོ་འདོགས་ཡོངས་སུ་གཅོད་པའི་བླ་མས་རྡུལ་ཚོན་དབྱིབས་ཀྱི་དཀྱིལ་འཁོར་དུ་བུམ་པའི་དབང་བསྐུར་ནས། གཙོ་བོ་ལུས་རྩའི་དྲི་མ་དག །དེས་ཞིང་ས་གཤིན་པོ་དང་འདྲ། ཡོན་ཏན་བརྒྱ་ཕྲག་བདུན་དང་བྱེ་བ་ཕྲག་བདུན་སོགས་ལ་དབང་འབྱོར། ལམ་བསྐྱེད་པའི་རིམ་པ་བསྒོམ་པ་ལ་དབང༌།་་་་་དབྱིབས་ཀྱི་རྣལ་འབྱོར། མཆན། ལྟ་བ་ངོ་བོ་ཉིད་གསུམ།་་་་་སྣང་ཕྱོགས་ངོ་བོ་ཉིད་དེ་བཞིན་སྟོང་ཕྱོགས་ཟུང་འཇུག་དང༌། མཆན། འདའ་ཀ་མ་གོང་དུ་འཕོ་བ་བར་དོར་དབང་དག་སེམས་རོ་གཅིག་པ།་་་་་སྣང་བ་བསྒྱུར་བ་དང་འོད་ཀྱི་གོང་བུ་དང་འདྲ་བའི་འཕོ་བ་དང་གསུམ། མཆན། དམ་ཚིག་ཉི་ཤུ་རྩ་གཉིས་བསྲུངས། བརྡ་ལྔ་བསྡུས་ཏེ་རྩེ་མོས་མནན་པ། གྲུབ་མཐའ་འཁོར་འདས་དབྱེར་མེད།་་་་་སྣོད་བཅུད་ལྷར་ཤེས་པ་འདིས་ས་དྲུག་པ་མན་བགྲོད་ནུས། མཆན། རྩའི་འགྲོས་མཆོག་ཏུ་ཐིམ་པས། འབྲས་བུ་སྤྲུལ་པའི་སྐུ་རང་བཞིན་ལྷུན་གྲུབ་ཀྱི་རྟེན་འབྲེལ་མངོན་དུ་བྱས་སོ། །ཞེས་སྦྱར། དེ་ལྟར་བུམ་དབང་ཐོབ་པའི་མཉམ་བཞག་གི་དམ་ཚིག་བསྐྱེད་རིམ་བསྒོམ། རྗེས་ཐོབ་ཀྱི་དམ་ཚིག་ལྷ་དང་མི་འབྲལ་ཞིང་ལུས་ངག་ཡིད་གསུམ་ཐ་མལ་དུ་མ་འཁྲུལ་བ། བཟའ་བའི་དམ་ཚིག་ཤ་ལྔ་བདུད་རྩི་ལྔ་ལ་རོལ་བ། བཅང་བའི་དམ་ཚིག་རྡོ་རྗེ་དྲིལ་བུ་དང་མི་འབྲལ་བ། བསྲུང་བའི་དམ་ཚིག་སྣོད་བཅུད་ཐམས་ཅད་གཞལ་ཡས་ཁང་དང་ལྷར་ཤེས་པ་རྣམས་དང་མི་འབྲལ་བར་བྱའོ། །ཞེས་དམ་བསྒྲགས། གཏང་རག་དབུལ། གཉིས་པ་གསང་བའི་དབང་ལ་མཎྜལ་ཕུལ། ཁྱོད་ཀྱི་ཞབས་ཀྱི་བཀའ་དྲིན་གྱིས། །བདག་གིས་བླ་མེད་བྱ་བ་ཐོབ། །དེ་ཕྱིར་གསང་བའི་དབང་གིས་ནི།

མགོན་པོས་རྗེས་སུ་གཟུང་བར་མཛོད། །གསུམ་གྱིས་གསོལ་བ་བཏབ། སློབ་མའི་གདོང་བཅིངས་ལ། རྡོ་རྗེ་སློབ་དཔོན་ཕྱག་རྒྱ་མཚན་ལྡན་དང་འདུ་ཤེས་གསུམ་གྱིས་སྙོམས་འཇུག་བྱ་ཞིང༌། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་པས་རང་གི་སྙིང་གའི་འོད་ཀྱིས་རྒྱལ་བ་ཡབ་ཡུམ་རྣམས་སྙོམས་པར་འཇུག་པ་བཀུག་པ་རྣམ་སྣང་གི་སྒོ་ནས་བདག་ཉིད་ལ་བཅུག་པས་ཆགས་པ་ཆེན་པོས་བྱང་ཆུབ་ཀྱི་སེམས་སུ་ཞུ་བ་དྷཱུ་ཏི་ནས་འོང༌། དགའ་བ་ལ་སོགས་པའི་རིམ་གྱིས་མཁའ་གསང་དུ་བབ་པས་ཡབ་ཡུམ་གྱི་དཀར་དམར་འདྲེས་པ་བྱུང་སྟེ། ཐོད་པའི་བདུད་རྩིར་སྦྱར་བ་སློབ་མ་སྐད་ཅིག་གིས་གསུང་རྡོ་རྗེ་འདོད་ཆགས་གཤིན་རྗེའི་གཤེད་སྐུ་མདོག་དམར་པོ། པདྨ་དང་དྲིལ་བུ་འཛིན་པ། རུས་པ་དང་རིན་པོ་ཆེས་བརྒྱན་པར་བསྐྱེད་པའི་ཁར་སྦྱིན་ཞིང༌། བྱང་ཆུབ་སེམས་ནི་རིན་ཆེན་འབར་ཕྱུང་བས། །མ་ལུས་རྒྱལ་བ་རྣམས་ནི་ལུས་བསྐམས་ལ༑ ༑རྣམ་དག་རྡོ་རྗེ་ལས་བྱུང་ཡེ་ཤེས་ཆུ། །དྲི་མེད་རིན་ཆེན་སྤྱི་ནས་དབང་བསྐུར་རོ། །ཞེས་དང༌། བཏུང་བ་རིན་ཆེན་འདི་ཡིས་ནི། །རྡོ་རྗེ་ཡི་ནི་ལུས་འགྲུབ་པར། །བུ་ཁྱོད་ཀྱིས་ནི་ཤེས་གྱིས་ལ༑ ༑ཡིད་ལས་བྱུང་བའི་ཆུ་འཐུང་ཞིག །ཨོཾ་ཡ་མ་རཱ་ཛ་བོ་དྷི་ཙིཏྟ་ཨ་བྷི་ཥིཉྩ་ཧཱུྂ། ཞེས་སྦྱིན། སློབ་མས་ཀྱང་རྒྱལ་བ་འཁོར་བཅས་ཞུ་བའི་དབང་རྫས་སུ་བསམས་ལ། ཨ་ཧོཿམ་ཧཱ་སུ་ཁཾ། ཞེས་བརྗོད་ལ་མྱང༌། དེ་ཡང་སློབ་མའི་མགྲིན་པར་ཡ་ར་ལ་ཝ་རྩ་མདུད་ཀྱི་རྣམ་པར་ཡོད་པའི་ནང་དུ་ཁམས་གནས་པ་དེ་བླ་མ་ཡབ་ཡུམ་གྱི་བྱང་སེམས་དེ་ཉིད་ཡེ་ཤེས་པའི་ཚུལ་དུ་འདྲེས་མ་ཐག་བྱང་སེམས་འཕེལ་ནས། ལུས་ཐམས་ཅད་ལ་ཁྱབ་ཚེ་བདེ་བ་སྐྱེས་པ་ནི་ས་བོན་བཏབ་པ་དང་འདྲའོ། །དེ་ལྟར་བླ་མ་ཡབ་ཡུམ་གྱི་བྱང་སེམས་ལྕེ་ཐོག་ཏུ་བཞག་པ་མྱངས་ཤིང༌། བྷ་ག་ལ་བལྟས་པ་ལས་སྐྱེས་པའི་དགའ་བ་དང་བཅས་པའི་ཏིང་ངེ་འཛིན་གྱི་ཡེ་ཤེས་སྐྱེ་བ་ནི། བྱང་སེམས་དཀར་པོ་མགྲིན་པའི་རྩ་འཁོར་ནས་བརྒྱུད་དེ་ལུས་ཀྱི་རྩ་གནས་ཐམས་ཅད་དུ་ཁྱབ་པས་བདེ་བ་དང༌།

བྱང་སེམས་དམར་པོ་བཀྲམ་པས་མེ་ལྟ་བུའི་དྲོད་སྐྱེས་ཏེ། འབར་འཛག་གི་རྐྱེན་གྱིས་ཞུ་བདེ་ལྷན་སྐྱེས་ཐིག་ལེ་གསུམ་གྱི་ཡེ་ཤེས་བདེ་དྲོད་ཟུང་འཇུག་གི་རྟོགས་པ་རང་བཞིན་བརྒྱད་ཅུའི་རྣམ་རྟོག་དབྱིངས་སུ་དག་པ་དེ་ཉིད་གསང་དབང་གི་ངོ་བོ་ཡིན་ནོ། །ཞེས་གོ་བ་བསྐྱེད། མིག་དར་བསལ། དེའི་མཐའ་རྟེན་ལུང་བསྟན་བྱ་བ་ནི། སློབ་དཔོན་ཤཱཀྱ་ཐུབ་པའི་ང་རྒྱལ་དང་ལྡན་པས་ལངས་ལ། སྣམ་སྦྱར་གྱོན་པའི་ལག་གཡོན་པས་དེའི་གྲྭ་གཉིས་རི་དྭགས་ཀྱི་རྣ་བ་ལྟར་ནུ་མ་གཡོན་པའི་ཐད་དུ་རྡོ་རྗེ་ཁུ་ཚུར་ཁ་གྱེན་བསྟན་གྱིས་བཟུང༌། གཡས་རྡོར་དྲིལ་དང་བཅས་མཆོག་སྦྱིན་གྱི་ཕྱག་རྒྱ་སློབ་མ་མེ་ཏོག་ཕོག་པའི་ལྷར་བསྐྱེད་པའི་སྤྱི་བོར་བཞག་ལ། ཨོཾ། འདིར་ནི་ཁྱོད་ལ་ངས་ལུང་བསྟན། །རྡོ་རྗེ་སེམས་དཔའ་དེ་བཞིན་གཤེགས། །སྲིད་པ་ཤིན་ཏུ་དག་པའི་ཕྱིར། །སྲིད་དང་ངན་འགྲོ་རྣམས་ལས་བཏོན། །ཀྱཻ་དཔལ་ཞེས་དང༌། སྔར་གསང་མཚན་གང་བཏགས་པ་བརྗོད་ལ། ཞེས་བྱ་བའི་དེ་བཞིན་གཤེགས་པ་གྲུབ་པས་ས་གསུམ་གྱི་བདག་པོར་འགྱུར་རོ། །འདི་བརྗོད་ཚེ་མི་འཇིགས་པའི་ཕྱག་རྒྱར་བསྒྱུར་ནས་ལག་གཡས་སྟེང་དུ་བརྐྱངས་ལ་དྲིལ་བུ་གསིལ་ཞིང༌། གང་ངས་ཚིག་འདིས་ལུང་བསྟན་པ་དེ་ལ་སངས་རྒྱས་དང་བྱང་ཆུབ་སེམས་དཔའ་འཁོར་དང་བཅས་པ་མགྲིན་གཅིག་ཏུ་བྱང་ཆུབ་ཆེན་པོར་ལུང་སྟོན་པར་མཛད་དེ། ཕྱག་རྒྱ་དང་སྔགས་འདི་ཉིད་ཀྱི་མཐུ་ལས་ཡིན་ནོ། །ཞེས་བསྒྲགས། ཉེར་སྤྱོད་ལྔས་མཆོད། དེས་ནི་བྷ་གའི་དཀྱིལ་འཁོར་ལ་བརྟེན་ནས་གསང་བའི་དབང་བསྐུར་བ་ཐོབ། གཙོ་འཁོར་ཐུན་མོང་བ་ངག་གི་ལས་བཞི་དང་རྨི་ལམ་གྱི་གནས་སྐབས་ཀྱི་དྲི་མ་སྔར་བསགས་རྣམས་སྦྱོང་ཞིང་ཕྱི་མ་རྣམས་སྡོམ། ཐུན་མོང་མ་ཡིན་པ་ལས་རླུང་གི་དྲི་མ་འཁྲུད། ལམ་རྡོ་རྗེའི་བཟླས་པ་དང༌། སྒྱུ་ལུས་དང༌། རང་བྱིན་རླབས་དང༌། ཙཎྜ་ལཱི་སྟེང་སྒོ་རྣམ་པར་གྲོལ་བའི་ལམ་གྱི་རྩ་རླུང་ཐིག་ལེའི་རྣལ་འབྱོར་རྣམས་དང་རླུང་གི་སྦྱོར་བས་ལས་སྒྲུབ་པ་དང༌།

ཉེ་བར་བསྒྲུབ་པའི་ཡན་ལག་བསྒོམ་པ་ལ་དབང༌། ལོངས་སྐུའི་ནུས་པ་ཁྱད་པར་ཅན་འཇོག །འབྲས་བུ་གསུང་རྡོ་རྗེ་ཐོབ་པའི་སྐལ་པ་དང་ལྡན་པར་བྱས་སོ། །ཞེས་རྟོགས་པ་བརྗོད། གསང་དབང་ལ་རང་བྱུང་གི་ཡེ་ཤེས་སྟོན་པའི་བླ་མས། བྷ་གའི་དཀྱིལ་འཁོར་དུ། གསང་བའི་དབང་བསྐུར་བས། གཙོ་བོར་ངག་གི་དྲི་མ་དག །དེས་ཞིང་ས་གཤིན་པོ་ལ་ས་བོན་བཏབ་པ་དང༌། ཡོན་ཏན་ནུས་པ་ལྔ་ལ་དབང་འབྱོར་ཞིང་ལྟ་སྟངས་ལ་ཐོགས་པ་མེད་པ་དང་ཚིག་གི་མཆོག་འགྲུབ་ཅིང་སོ་སོ་ཡང་དག་རིག་པ་བཞི་ལ་དབང་ཐོབ། ལམ་རང་བྱིན་རླབས་བསྒོམ་པ་ལ་དབང༌། ལྟ་བ་རང་བྱུང་གི་ཡེ་ཤེས།་་་་་ཉོན་མོངས་རང་བྱུང་ཡེ་ཤེས་དེ་བཞིན་དུ་རྣམ་རྟོག་དང་སྦྲེལ་ཞིང་གསལ་ཞིང་ཡངས་པ་དང་བཞི། མཆན། འདའ་ཀ་མ་འོད་གསལ་་་་་་འཆི་བ་འོད་གསལ་གྱི་འཕོ་བ། མཆན། བར་དོར་རང་བྱུང་ཡེ་ཤེས་གསལ་ལ་རྟོག་མེད་དམ་ཚིག་ཤ་ལྔ་བདུད་རྩི་ལྔ་བསྟེན། བརྡ་མཐེབ་སྲིན་ཨེ་མ་རིག་བྱེད་གཅིག །གྲུབ་མཐའ་་་་་་ས་བཅུའི་སར་བགྲོད་ནུས། མཆན། མ་འདྲེས་ལ་ཡོངས་སུ་རྫོགས་པ། ཡི་གེའི་འགྲོས་མཆོག་ཏུ་ཐིམ། འབྲས་བུ་ལོངས་སྤྱོད་རྫོགས་པའི་སྐུ་རང་བཞིན་ལྷུན་གྲུབ་ཀྱི་རྟེན་འབྲེལ་མངོན་དུ་བྱས་སོ། །ཞེས་སྦྱར། དེ་ལྟར་གསང་དབང་ཐོབ་པའི་མཉམ་གཞག་གི་དམ་ཚིག་གཏུམ་མོ་ཙཎྜ་ལཱི་བསྒོམ། རྗེས་ཐོབ་ཀྱི་དམ་ཚིག་ཨ་ཐུང་ཡེ་ཤེས་ཀྱི་མེ་སྦར་བ། བཟའ་བའི་དམ་ཚིག་ཡེ་ཤེས་ཀྱི་བདུད་རྩིར་བྱིན་གྱིས་བརླབས་ནས་རོལ་པ༑ བཅང་བའི་དམ་ཚིག་རླུང་ཁ་སྦྱོར་ཉེར་གཅིག་རེ་བསྒོམ་པ། བསྲུང་བའི་དམ་ཚིག་དགོས་པ་གལ་ཆེ་ན་མ་གཏོགས་བྱང་ཆུབ་ཀྱི་སེམས་མ་ཉམས་པར་བསྲུང་བ་རྣམས་སོ། །ཞེས་བསྒྲགས། གཏང་རག་དབུལ། གསུམ་པ་ཤེར་དབང་ལ་མཎྜལ་འབུལ་ཞིང༌། སློབ་མས། བཅོམ་ལྡན་ཞི་བ་ཆེན་པོ་ཀྱཻ། །རྡོ་རྗེ་རྣལ་འབྱོར་གཅིག་བཞེད་པ། །མི་ཕྱེད་ཕྱག་རྒྱ་སྒྲུབ་པ་པོ། །རྡོ་རྗེ་སྦྱོར་ལས་ཡང་དག་བྱུང༌། །ཇི་ལྟར་ཁྱོད་ནི་བདག་ཉིད་ཆེ། །མངའ་བདག་བདག་ལའང་དེ་ལྟར་མཛོད། །འཁོར་བ་འདམ་གྱི་ཚོགས་ནང་དུ། །བྱིང་བ་སྐྱབས་མེད་བདག་ལ་སྐྱོབས། །ཞེས་གསུམ་གྱིས་གསོལ་བ་བཏབ།

སློབ་མའི་གདོང་བཅིངས་ལ། གསང་དབང་གི་རྟེན་རིག་མ་དེའམ། གཞན་ཡང་རུང་བ་མཚན་ཉིད་དམ་སྡོམ་དང་ལྡན་པའི་ལག་གཡོན་དང༌། སློབ་མའི་ལག་གཡས་ནས་སློབ་དཔོན་གྱི་ལག་གཡོན་པས་བཟུང་གཡས་པས་སློབ་མའི་སྤྱི་བོར་རྡོ་རྗེ་བཞག་ལ། འདིར་ནི་ཁྱོད་རྣམས་དཔང་པོ་ཡིན། །བདག་གིས་འདི་ལ་འདི་གཏད་དོ། །ཞེས་དཀྱིལ་འཁོར་པ་རྣམས་དཔང་པོར་བྱས་ནས་སློབ་མར། གཟུང་མ་ཡིད་འོང་འདི་ཁྱོད་ཀྱིས། །བསྟེན་བྱར་སངས་རྒྱས་རྣམས་ཀྱིས་བཤད། །འཁོར་ལོ་རིམ་པའི་སྦྱོར་བ་ཡིས།་་༌།བདེ་བ་དམ་པ་མྱོང་བར་གྱིས། །རྡོ་རྗེའི་སྐྱིལ་ཀྲུང་གིས་སེམས་ནི། །ནོར་བུ་ནང་དུ་ཆུད་པར་བལྟ། །ཞེས་རིག་མ་གཏད། རིག་མས་ཀྱང་སློབ་མར། བཤང་གཅི་དག་ནི་ཟ་བ་དང༌།་་༌། ཁྲག་དང་ཁུ་བ་དེ་བཞིན་ཏེ། །ཤ་ཆེན་བསྟེན་པར་བུ་སྤྲོ་འམ། །བྷ་གའི་པདྨོར་འོ་བྱེད་པ། །བུ་ཁྱོད་ཇི་ལྟར་དགའ་བ་སྨྲོས། །ཞེས་སྨྲས་པ་ལ། རིག་མས་བྷ་ག་བསྟན་ནས། ཨེ་མ་བདག་གི་པདྨ་འདི། །བདེ་བ་ཀུན་དང་ཡང་དག་ལྡན། །ཅི་སྟེ་ཆོ་ག་བཞིན་བསྟེན་ན། །དེ་ཡི་མདུན་ན་བདག་གནས་ཏེ། །སངས་རྒྱས་བསྙེན་པ་ལ་སོགས་པའི། །བྱ་བ་ཐམས་ཅད་པདྨས་བྱེད། །བདེ་ཆེན་རྒྱལ་པོ་རང་ཉིད་ནི། །འདི་ཉིད་དུ་ནི་ཡང་དག་གནས། །བྷཉྫ་མོཀྵ་ཧོཿ ཞེས་གསུང་ཞིང་སློབ་མའི་པང་དུ་བྱོན་པར་བསམ། དེ་ནས། སློབ་མ་གཙོ་བོ་དང་རིག་མ་དེའི་ཡུམ་བསྐྱེད་པ་སྤྲུལ་སྐུར་བྱིན་གྱིས་བརླབས། ཧྲཱིཿདང་ཧཱུྂ་ཡིག་ལས་སྐྱེས་པའི་པདྨ་དང་རྡོ་རྗེ་ཨཱཿདང་ཨོཾ་ཡིག་གིས་ཟེའུ་འབྲུ་དང་ནོར་བུར་མཚན་པའི་རྡོ་རྗེའི་ཁ་ལ་ཕཊ་སེར་པོ་དང་བཅས་པ་སེམས་མ་མཁའ་གསང་བསྣོལ་མར་བྱིན་གྱིས་བརླབས་པ་ནི་ལོངས་སྐུར་བྱིན་གྱིས་བརླབས་པ། ཐབས་འདི་ལ་བརྟེན་ནས་ལྷན་སྐྱེས་ཀྱི་ཡེ་ཤེས་མངོན་དུ་བྱའོ་སྙམ་དུ་བསམ་པ་ཆོས་སྐུར་བྱིན་གྱིས་བརླབས་པ་སྟེ། སྐུ་གསུམ་ཐོབ་ཕྱིར་འདུ་ཤེས་གསུམ་དང་ལྡན་པས་རིག་མའི་གཡོན་གྱི་ཆར་སོན་པའི་རྩ་རྡོ་རྗེ་དབྱིངས་ཕྱུག་མ་མཛུབ་མོ་དང་ལྕེ་རྩེ་ཧྲཱིཿདམར་པོ་བསམས་ཏེ་ཡེ་ཤེས་སྔོན་དུ་འགྲོ་བས་ཡང་དག་པར་བསྐུལ་ཞིང་རྙེད་པ་ན་སྙོམས་པར་ཞུགས་ལ།

ཨོཾ་ཤཱི་ཤཱི་ཤཱི་ཧ་ཧ་ཧ་སྭཱ་ཧཱ། ཞེས་དང༌། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་པའི་སྔགས་སློབ་མས་བརྗོད་ཅིང༌། ཡབ་ཡུམ་སྙོམས་པར་ཞུགས་པའི་ཚེ་བྱང་སེམས་སྤྱི་བོ་ནས་མགྲིན་པར་བབ་པ་དགའ་བ། མགྲིན་པ་ནས་སྙིང་གར་མཆོག་དགའ། སྙིང་ག་ནས་ལྟེ་བར་དགའ་བྲལ། ལྟེ་བ་ནས་ནོར་བུའི་རྩེ་མོར་སོན་པ་ལྷན་ཅིག་སྐྱེས་པའི་དགའ་བ། དེར་རླུང་གི་གནད་ཀྱིས་འཕོ་མེད་དུ་བཅིངས་ཏེ་གྱེན་དུ་ལྡོག་པ་ན་ལྟེ་བར་དགའ་བ། སྙིང་གར་མཆོག་དགའ། མགྲིན་པར་དགའ་བྲལ། སྤྱི་བོར་ལྷན་ཅིག་སྐྱེས་དགར་ཤེས་པར་བྱ་ལ། དེའི་ཚེ་སློབ་མ་རང་གི་སྙིང་གའི་ས་བོན་གྱི་འོད་ཟེར་གྱིས་དེ་བཞིན་གཤེགས་པ་ཡུམ་དང་བཅས་པ་རྣམས་སྤྱན་དྲངས་ཏེ་ཁ་ནས་ཞུགས་ཏེ་ཐིམ་པར་དམིགས་པས་ལུས་བྱིན་གྱིས་བརླབས་ལ། བླ་མས་ཀྱང་རྣམ་སྣང་དང་སྤྱན་མ་ལ་སོགས་པ་དཔག་ཏུ་མེད་པ་རྣམས་སློབ་མ་ཡབ་ཡུམ་གྱི་ལུས་ལ་བཅུག་པ་དང་རོ་གཅིག་ཏུ་གྱུར་པར་བསམས་ནས། དགའ་བ་བརྩི་ཞིང་དེའི་ཚེ་ནུས་པ་ཇི་ལྟ་བར་འཛིན་ཅིང་མ་ཟིན་ན་དལ་བུས་བཏང་ནས་ཆུ་སྐྱེས་ལས་ལྕེས་བླངས་ཏེ། དེ་ཁོ་ན་ཉིད་ཀྱི་བསམ་པས་དམ་ཚིག་གི་ངོ་བོ་བྱང་ཆུབ་ཀྱི་སེམས་བཏུང་བར་བྱ་བ་སོགས་མན་ངག་ལྟར་བྱའོ། །ཤེར་དབང་གི་ཕྱག་རྒྱའི་སྙོམས་འཇུག་ལ་བརྟེན་ནས་སྔར་གྱི་བྱང་སེམས་དེ་ཉིད་གཙུག་ཏོར་ནོར་བུའི་རྩེ་མོའི་བར་ཡས་བབ་ཀྱི་དགའ་བ་བཞི་ཉམས་སུ་མྱོང་བ་ནི་མྱུ་གུ་འཁྲུངས་པ་དང་འདྲའོ་ཞེས་དང༌། དེ་ལྟར་འདུ་ཤེས་གསུམ་ལྡན་གྱིས་རིག་མ་ལ་སྙོམས་པར་ཞུགས་པའི་ཚེ་བྱང་སེམས་ནོར་བུར་བབ་པ་འཕོ་མེད་དུ་བཅིངས་པའི་ཚེ། སྐྱེས་པའི་དགའ་བ་བཞིའི་ཐ་མའི་ཚེ་སྣང་མཆེད་ཐོབ་གསུམ་གྱི་མཐར་འོད་གསལ་དཔེའི་ལྷན་སྐྱེས་ཀུན་རྫོབ་ཡིན་ཡང་བཞི་པ་དོན་དམ་པ་མཚོན་བྱེད་དུ་གྱུར་པ་འདི་ནི་དབང་གསུམ་པའི་ངོ་བོ་ཡིན་ནོ། །ཞེས་གོ་བ་བསྐྱེད། མིག་དར་བསལ། དེའི་མཐའ་རྟེན་དབུགས་དབྱུང་ནི།

ལྷ་ཐམས་ཅད་ཀྱི་སྙིང་པོའི་སྔགས་ཀྱིས་བཏབ་པའི་སྲུང་སྐུད་ལག་པ་གཡས་པར་བཅིངས༑ དེའི་སྤྱི་བོར་གདུགས་བཟུང་བ་དཀྱིལ་འཁོར་ལ་སྐོར་བ་བྱས་ནས་སློབ་མས་དཀྱིལ་འཁོར་གྱི་ཤར་སྒོར་ཕྱག་བཙལ་ཐལ་མོ་སྦྱར་ནས་འདུག་ལ། བླ་མས། རྒྱུད་རྣམས་འཛིན་པར་གྱུར་པ་ཡི། །སློབ་མ་འདི་ནི་ཕུལ་བ་ལགས། །ཞེས་པས་དཀྱིལ་འཁོར་དབང་ཕྱུག་ལ་གསོལ་བ་བཏབ་ལ་འདུག །གཞན་དུ་བཞག་ནས་སླར་བླ་མས་སློབ་མའི་སྙིང་ལ་བབ་པའི་ཚིག་འདི་དག་བརྗོད་དེ། ད་ནི་ཁྱོད་རྣམས་དཀྱིལ་འཁོར་གྱི། །སློབ་དཔོན་སྔགས་དང་རྒྱུད་འཛིན་པར། །སངས་རྒྱས་བྱང་ཆུབ་སེམས་དཔའ་དང༌། །ལྷ་རྣམས་དག་ཀྱང་དགོངས་པར་འགྱུར། །སེམས་ཅན་ཀུན་ལ་བརྩེ་དོན་དུ། །ཁྱོད་ཀྱིས་དཀྱིལ་འཁོར་ཆོ་ག་བཞིན། །རབ་ཏུ་འབད་དེ་བྲི་བར་བྱ། །སྒྲུབ་པ་པོ་རྣམས་རྒྱུད་ལ་སྦྱོར། །མཆོག་ཏུ་གསང་བ་དམ་པ་ཡི། །དཀྱིལ་འཁོར་མཐོང་ཞིང་ཞུགས་པས་ན། །སྡིག་པ་ཀུན་ལས་རྣམ་པར་གྲོལ། །དེ་རིང་ཁྱོད་རྣམས་བདེ་བར་གནས། །བདེ་ཆེན་ཐེག་པ་འདི་ལ་ནི། །ཕྱིན་ཆད་འཆི་བ་ཁྱོད་ལ་མེད། །སྲིད་པའི་སྡུག་བསྔལ་ལས་ཁྱོད་འདས། །སྲིད་པ་ཤིན་ཏུ་མཐའ་གྲུབ་པ། །སངས་རྒྱས་རྡོ་རྗེ་ཅན་ཀུན་གྱིས། །དེ་རིང་ཚེ་ལྡན་དབང་བསྐུར་རོ༑ ༑ཁམས་གསུམ་ཀུན་གྱི་རྒྱལ་སྲིད་ཆེའི། །བདག་པོ་ཉིད་དུ་ཁྱོད་ངེས་སོ། །འདོད་ཆགས་བྲལ་བ་ལྟ་བུའི་སྡིག །ཁམས་གསུམ་ན་ནི་གཞན་མེད་དེ། །དེ་བས་འདོད་ལ་ཆགས་བྲལ་བ། །ཁྱོད་ཀྱིས་ནམ་ཡང་མི་བྱའོ། །འདོད་པ་ཀུན་ལ་སྤྱོད་པ་ཁྱོད། །གང་ལའང་འཇིགས་མེད་སྤྱོད་པར་གྱིས། །ཤ་ལྔ་བདུད་རྩི་ལྔ་བཟའ་བྱ། །འདི་ལས་གཞན་ཡང་དམ་ཚིག་སྲུངས། །སྲོག་ཆགས་བསད་པར་མི་བྱ་ཞིང༌། །བུད་མེད་རིན་ཆེན་སྤང་མི་བྱ། །སློབ་དཔོན་སྤང་བར་མི་བྱ་སྟེ། །དམ་ཚིག་ཤིན་ཏུ་འདའ་བར་དཀའ། །ཤེས་རབ་ཐབས་ཀྱི་བསམ་པ་ཡི། །མི་བྱ་ཅུང་ཟད་ཡོད་མ་ཡིན༑ ༑མ་འཇིགས་ཁྱོད་ལ་སྡིག་པ་མེད། །དེ་བཞིན་གཤེགས་པའི་གསུང་ཇི་བཞིན། །འདི་ལྟར་ཡིད་ནི་རབ་དང་རྡོ་རྗེ་ཉིད་དུ་བགྱིས། །རང་གི་དམ་ཚིག་མི་ཟད་བདེ་སྟེར་བསྟེན་པར་གྱིས། །འགྲོ་བ་བདེ་བ་ཉུང་ལས་རྡོ་རྗེ་སེམས་དཔའ་དང༌། །མཚུངས་མེད་རྟག་པ་ཉིད་དུ་ཁྱོད་རྣམས་ཕྱིན་པར་འགྱུར། །གཞན་ཡང་གང་དག་ཆོ་ག་ཇི་ལྟ་བ་བཞིན་དུ་དབང་བསྐུར་བ་ལ་དགེ་བའི་ཕྱིར་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་སྡུག་པའི་བུ་དང་འདྲ་བར་ཐུགས་དང་བས་ཡང་དག་པར་དགོངས་པར་མཛད་པ་འདི་ནི་ཆོས་ཉིད་ཡིན་ནོ། །ཞེས་བརྗོད།

ཉེར་སྤྱོད་ལྔས་མཆོད། དེས་གསང་བ་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་ལ་བརྟེན་ནས་ཤེས་རབ་ཡེ་ཤེས་ཀྱི་དབང་བསྐུར་བ་ཐོབ། གཙོ་བོ་ཐུན་མོང་བ་ཡིད་ཀྱི་ལས་གསུམ་དང་གཉིད་མཐུག་གི་གནས་སྐབས་ཀྱི་དྲི་མ་སྔར་བསགས་པ་རྣམས་སྦྱོང་ཞིང་ཕྱི་མ་རྣམས་སྡོམ། ཐུན་མོང་མ་ཡིན་པ་གཟུང་འཛིན་གྱི་རྣམ་རྟོག་རགས་པའི་དྲི་མ་འཁྲུད། ལམ་གཟུང་འཛིན་གྱིས་སྟོང་པའི་འོད་གསལ་ལམ་རྡོ་རྗེ་ལྟ་བུའི་ཏིང་ངེ་འཛིན་དང་འོག་སྒོ་བདེ་བ་ཆེན་པོའི་ཕོ་ཉ་མོ་རིགས་ལྔ་བསྟེན་པ་དང་བསྒྲུབ་པའི་ཡན་ལག་བསྒོམ་པ་ལ་དབང༌། ཆོས་སྐུའི་ནུས་པ་ཁྱད་པར་ཅན་འཇོག་གོ། །འབྲས་བུ་ཐུགས་རྡོ་རྗེ་ཐོབ་པའི་སྐལ་པ་དང་ལྡན་པར་བྱས་སོ། །ཞེས་རྟོགས་པ་བསྐྱེད། ཤེར་དབང་ལ། གསང་བ་ལྷན་ཅིག་སྐྱེས་པའི་ཡེ་ཤེས་སྟོན་པའི་བླ་མས། ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་བསྐུར་བས། གཙོ་བོ་ཡིད་ཀྱི་དྲི་མ་དག །དེས་ས་བོན་ལ་མྱུ་གུ་སྨིན་པ་དང་འདྲ། ཡོན་ཏན་སྐུ་གསུམ་ཡེ་ཤེས་ལྔ་ལ་སོགས་པ་སངས་རྒྱས་ཀྱི་ཡོན་ཏན་ཅི་རིགས་པ་ལ་དབང་འབྱོར། ལམ་དཀྱིལ་འཁོར་འཁོར་ལོ་བསྒོམ་པ་ལ་དབང༌། ལྟ་བ་ཡས་བབ་ཀྱི་དགའ་བ་བཞི།་་་་་དགའ་བ་ལ་མཆོག་དགའ་དགའ་བྲལ་ལྷན་སྐྱེས། མཆན། འདའ་ཀ་མའམ་འཆི་བའི་ཚེ་རྡོ་རྗེ་སེམས་དཔའ་འབྱོན་པར་འགྱུར་བ།་་་་་རྡོར་སེམས་དང་མཇལ་ཏེ་འཕོ་བ། མཆན། བར་དོར་ལྷན་སྐྱེས་ཀྱི་བདེ་བ། དམ་ཚིག་བུད་མེད་ལ་མི་སྨོད། བརྡ་བྱང་ཆུབ་མཆོག་གི་ཕྱག་རྒྱ་གྲུབ་མཐའ་བདེ་སྟོང་རྒྱ་ཆུང་ངུ༌།་་་་་ས་བཅུ་གཉིས་པ་ཕྱིན་བགྲོད། མཆན། བདུད་རྩིའི་འགྲོས་མཆོག་དུ་ཐིམ་མོ། །འབྲས་བུ་ཆོས་ཀྱི་སྐུ་རང་བཞིན་ལྷུན་གྲུབ་ཀྱི་རྟེན་འབྲེལ་མངོན་དུ་བྱའོ། །ཞེས་སྦྱར། དེ་ལྟར་ཤེས་རབ་ཡེ་ཤེས་ཀྱི་དབང་ཐོབ་པའི་མཉམ་བཞག་གི་དམ་ཚིག་དངོས་སམ་ཡིད་ཀྱིས་རིག་མ་བསྟེན་པ། རྗེས་ཐོབ་ཀྱི་དམ་ཚིག་བདེ་ཆེན་གྱི་ཉམས་དང་མི་འབྲལ་བར་བྱེད་པ།

བཟའ་བའི་དམ་ཚིག་སྙོམས་འཇུག་གི་ཚུལ་དུ་རོལ་བ། བཅང་བའི་དམ་ཚིག་བྱང་སེམས་གཉིས་རྟག་པར་བསྲུང་བ། བསྲུང་བའི་དམ་ཚིག་རིག་མ་མཚན་ལྡན་བསྟེན་ཞིང་བུད་མེད་ལ་མི་སྨོད་པ་རྣམས་སོ། །ཞེས་བསྒྲགས། གཏང་རག་འབུལ། བཞི་པ་ཚིག་དབང་ལ་མཎྜལ་ཕུལ་ནས་སློབ་མས། བདག་ཉིད་ཆེ་ཁྱོད་བཀའ་དྲིན་གྱིས། །གཙོ་བོའི་དབང་བསྐུར་རྣམ་གསུམ་ཐོབ། །དེ་རིང་རིན་ཆེན་བཞི་པ་ཡང༌། །བཀའ་དྲིན་གྱིས་ནི་བསྐྱང་དུ་གསོལ། །གསུམ་གྱིས་གསོལ་བ་བཏབ༑ གདོང་བཅིངས་ལ། སློབ་མ་ལུས་རྣམ་སྣང་གི་ཆོས་བདུན་ལྡན། སེམས་དུས་གསུམ་གྱི་རྟོག་པའི་རྒྱུ་བ་བཅད་དེ་ཟབ་ཅིང་རྒྱ་ཆེ་བའི་རྟོགས་པ་བསྐྱེད་དུ་བཅུག་པ་ལ། སློབ་དཔོན་གྱིས། ཡེ་ཤེས་འདི་ནི་ཆེས་ཕྲ་ཞིང༌། །རྡོ་རྗེ་སྙིང་པོ་མཁའ་དང་མཚུངས། །རྡུལ་བྲལ་མཐའ་སྟེར་ཞི་བ་ཉིད། །ཁྱོད་རང་ཡང་ནི་དེ་ཡི་ཕ། །ཞེས་པ་ནི་དབང་བཞི་པའི་ངོ་བོ་ཉིད་ཡིན་ལ། དེའང་ཤེས་རབ་ཡེ་ཤེས་ཀྱི་དཔེའི་ལྷན་སྐྱེས་དེ་ཉིད་དབང་བཞི་པ་དོན་གྱི་ལྷན་སྐྱེས་འབྲས་བུའི་མྱུ་གུ་ལྟ་བུ་ཡིན་ལ། དེ་ལྟ་བུའི་བྱང་ཆུབ་ཀྱི་སེམས་དེ་ཉིད་བསྒོམས་པས་གོམས་པར་བྱས་ནས་གོང་ནས་གོང་དུ་རབ་ཏུ་འཕེལ་བཞིན་པ་སྒྲིབ་པ་ཐམས་ཅད་ཟད་པས་མེད་པ་ཉིད་དུ་གྱུར་པའི་དེ་ཁོ་ན་ཉིད་ཆོས་ཐམས་ཅད་བསམ་གྱིས་མི་ཁྱབ་པའི་རང་བཞིན་འོད་གསལ་ཆོས་ཀྱི་སྐུ་ཡན་ལག་བདུན་ལྡན་གྱི་ངོ་བོ་ལྷ་སྐུ་ཕྱག་རྒྱ་ཆེན་པོ་ལོངས་སྤྱོད་རྫོགས་པའི་སྐུའི་བདག་ཉིད་ཅན་ཟུང་འཇུག་འཇམ་དཔལ་གཤིན་རྗེའི་གཤེད་དོན་དམ་པ་གང་ཡིན་པ་དེ་ནི་དབང་བཞི་པའི་ཡེ་ཤེས་ཡིན་ཞིང༌། དེའི་དོན་ནི་དབང་བཞིའི་ལམ་ལ་བརྟེན་ནས་ཉམས་སུ་མྱོང་བའི་ལྷན་སྐྱེས་ཀྱི་ཡེ་ཤེས་འདི་ནི་ཡོད་མིན་མེད་མིན་གྱི་མཐའ་བཞི་ལས་འདས་པ། སྣང་སྟོང༌། བདེ་སྟོང༌། གསལ་སྟོང་ཟུང་དུ་འཇུག་པ་འཁོར་འདས་ཐམས་ཅད་ཀྱི་བདག་ཉིད་ཡིན་ལ། དེ་ནི་བློ་ཡིན་ཡང་ཡུལ་དང་གཉིས་སུ་མེད་པས་ཟབ་ཅིང་རྟོགས་དཀའ་བས་ན་ཆེས་ཕྲ་ཞིང༌།

མི་ཆོད་པ་དང༌། མི་ཤིགས་པའི་སེམས་ཡིན་པས་ན་རྡོ་རྗེ། ཆོས་ཐམས་ཅད་འབྱུང་བས་སྙིང་པོ། གང་དུའང་མ་གྲུབ་པས་ནམ་མཁའ་དང་མཚུངས་ལ། རྣམ་པར་མི་རྟོག་པས་ན་རྡུལ་བྲལ། མྱ་ངན་ལས་འདས་པས་མཐའ་སྟེར། སྤྲོས་པ་དང་བྲལ་བས་ཞི་བ་ཉིད་དོ། །ཁྱོད་རང་སོགས་ནི་དེ་ཁྱོད་ལ་ཇི་ལྟར་སློབ་དཔོན་གྱིས་བརྡ་སྤྲད་ཅིང་བསྒོམས་པས་རང་བྱུང་ལྷུན་གྲུབ་ཏུ་མངོན་དུ་འགྱུར་ལ། དེ་ཆོས་སྐུ་ཡིན་པའི་ཕྱིར་གཞན་དུ་བཙལ་བས་ཅི་བྱ་སྟེ། སངས་རྒྱས་གཞན་ནས་རྙེད་པ་མིན་ནོ་ཞེས་པའི་དོན་ཡིན་ལ། དེ་ཡང་རང་བྱུང་ཞེས་པ་ནི། རང་ལས་རང་བྱུང་བ་མིན་གྱི་གློ་བུར་བའི་རྐྱེན་ལ་མི་ལྟོས་པར་ཐོག་མཐའ་མེད་པའི་བྱང་ཆུབ་ཀྱི་སེམས་རྒྱུན་ཆགས་སུ་འབྱུང་བ་དེ་ཉིད་བླ་མའི་བྱིན་རླབས་ཀྱིས་ཅུང་ཟད་མངོན་དུ་གྱུར་པ་སྟེ་ཆུ་ལ་ཆུ་བཞག་ལྟར་གཞི་རྟོག་མེད་ལ། ལམ་ཡང་རྟོག་མེད་དུ་བཞག་པས་ཆེས་ཕྲ་ནས་ཞི་བའི་བར་མངོན་དུ་གྱུར་པའི་དོན་ཡིན་ལ། ཤེར་དབང་གི་དཔེའི་ཡེ་ཤེས་དེ་ཉིད་འདིར་ཚིག་ཙམ་གྱི་སྒོ་ནས་འབྲས་བུ་སངས་རྒྱས་ཀྱི་ཡེ་ཤེས་གནས་ལུགས་ངོ་སྤྲད་པས་སྔར་གྱི་ཡེ་ཤེས་དེའི་ཐོབ་བྱ་མཐར་ཐུག་ངོ་འཕྲོད་པས་འབྲས་བུ་སྟོན་ཐོག་སྨིན་པ་དང་འདྲ་བ་ཡིན་ནོ། །ཞེས་དང༌། མིག་དར་བསལ་ནས། དེ་རིང་ཁྱོད་ལ་དགའ་བཞིའི་ཡེ་ཤེས་བསྐྱེད་ཅིང་ཉམས་སུ་མྱོང་བར་བྱས་ཀྱི། དེང་ཕྱིན་ཆད་ལམ་སྐབས་ཐམས་ཅད་དུ་ཉམས་མྱོང་འདི་སྒོམ་པའི་སྒོ་ནས་མཚོན་བྱ་དོན་གྱི་བཞི་པ་མངོན་སུམ་དུ་འགྱུར་བར་བྱ་དགོས་ཏེ། ཇི་སྐད་དུ། ཇི་སྲིད་བྱང་ཆུབ་སྙིང་པོའི་བར། །ཀུན་ཏུ་རྒྱུ་བགྱིས་རྡོ་རྗེ་འཛིན། །ཞེས་གསུངས་པས། ཉམས་མྱོང་འདི་ཉིད་དུས་ཐམས་ཅད་དུ་ལམ་དུ་གྱིས་ཤིག །དེ་ལྟར་ན་མཐར་ས་བཅུ་གསུམ་པའི་ས་བྱེད་ལས་ཁྱོད་ཀྱི་བུམ་དབང་རྩའི་འགྲོས་ལ་སོགས་པ་ཐིམ་པས་སྐུ་ལྔ་མངོན་དུ་འགྱུར་རོ་ཞེས་པ་ནི་འབྲས་བུའི་བཞི་པའང་ཚིག་ཙམ་གྱིས་བསྟན་པའོ། །ཞེས་བསྒྲགས།

དེའི་མཐའ་རྟེན་གཟེངས་བསྟོད་ནི། སློབ་དཔོན་གྱིས་མཆོག་སྦྱིན་གྱི་ཕྱག་རྒྱ་བསྟན་ལ། མཆོག་ཏུ་གསང་བའི་དཀྱིལ་འཁོར་འདིར། །ཞུགས་པ་དང་ནི་མཐོང་བས་ཀྱང༌། །སྡིག་པ་ཀུན་ལས་རྣམ་གྲོལ་ནས། །དེ་རིང་ཁྱོད་རྣམས་བདེ་བར་གནས། །བདེ་ཆེན་ཐེག་པ་འདི་ལ་ནི། །ཕྱིན་ཆད་འཆི་བ་ཡོད་མིན་ཏེ། །མི་ཐུབ་ཚུགས་པ་ཡོད་མིན་པས༑ ༑ཅིས་ཀྱང་མི་འཇིགས་དགའ་བར་གྱིས། །སྲིད་པ་ཤིན་ཏུ་དགའ་བའི་ཕྱིར། །སྲིད་པའི་སྡུག་བསྔལ་ལས་ཁྱོད་འདས། །ཁྱོད་རྣམས་དཀྱིལ་འཁོར་འདིར་ཞུགས་ཤིང༌། །མཐོང་བའི་ཕན་ཡོན་ལས་ཁྱོད་རྣམས། །སྲིད་པ་ཤིན་ཏུ་དག་པ་ཡི། བྱང་ཆུབ་ཏུ་གྱུར་དགའ་བར་གྱིས། །སྔར་བཤད་པའི་དམ་ཚིག་རྣམས་ཚུལ་བཞིན་དུ་སྲུངས་ཤིག །ཅེས་གཟེངས་བསྟོད། ཉེར་སྤྱོད་ལྔས་མཆོད། དེ་དག་གིས་དེ་ཁོ་ན་ཉིད་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ་དབང་བཞི་པ་ཐོབ། གཙོ་བོ་ཐུན་མོང་སྒོ་གསུམ་གྱི་དྲི་མ་བག་ཆགས་དང་བཅས་པ་དང་བཞི་པའི་གནས་སྐབས་ཀྱི་དྲི་མ་སྔར་བསགས་པ་རྣམས་སྦྱོང་ཞིང་ཕྱི་མ་རྣམས་སྡོམ། ཐུན་མོང་མ་ཡིན་པ་ཡེ་ཤེས་ཀྱི་དྲི་མ་གཟུང་འཛིན་གྱི་རྣམ་རྟོག་ཕྲ་བ་བག་ཉལ་དང་བཅས་པ་འཁྲུད། ལམ་འོད་གསལ་དང་ཟུང་འཇུག་ཕྱག་རྒྱ་ཆེན་པོ་བསམ་གྱིས་མི་ཁྱབ་པའི་རིམ་པ་དང་སྒྲུབ་པ་ཆེན་པོའི་ཡན་ལག་བསྒོམ་པ་ལ་དབང༌། བདེ་བ་ཆེན་པོའི་སྐུའམ་ངོ་བོ་ཉིད་ཀྱི་སྐུའི་ནུས་པ་ཁྱད་པར་ཅན་འཇོག །འབྲས་བུ་ཡེ་ཤེས་རྡོ་རྗེ་ཐོབ་པའི་སྐལ་པ་དང་ལྡན་པར་བྱས་སོ། །ཞེས་གོ་བ་བསྐྱེད། དབང་བཞི་པ་ལ། མཐར་ཐུག་དེ་ཁོ་ན་ཉིད་ཆོས་ཐམས་ཅད་ཤིན་ཏུ་རྣམ་པར་དག་པ་སྟོན་པའི་བླ་མས། དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ་དབང་བཞི་པ་ཚིག་དབང་རིན་པོ་ཆེ་བསྐུར་བས། སྒོ་གསུམ་གྱི་དྲི་མ་བག་ཆགས་དང་བཅས་པ་དག །དེས་མྱུ་གུ་ལས་ལོ་ཏོག་ཕུན་སུམ་ཚོགས་པ་འབྱུང་བ་དང་འདྲ། ཡོན་ཏན་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་སངས་རྒྱས་ཀྱི་ཡོན་ཏན་ཐམས་ཅད་དབང་འབྱོར།

ལམ་རྡོ་རྗེའི་རྦ་རླབས་བསྒོམ་པ་ལ་དབང༌། ལྟ་བ་མས་བརྟན་གྱི་དགའ་བཞི།་་་་་རྒྱུ་མཐུན་རྣམ་སྨིན་སྐྱེས་བུ་བྱེད་པ་དྲི་མ་མེད་པ་དང༌། མཆན། འདའ་ཀ་མ་ཕྱག་རྒྱ་ཆེན་པོ་ནས་འཕོ་བ།་་་་་འཕོ་བྱ་འཕོ་བྱེད་དང་བྲལ་བ། མཆན། བར་དོར་བདེ་སྟོང་མཆོག་གི་ཡེ་ཤེས། དམ་ཚིག་དགོངས་ཏེ་གསུངས་པ་མཐའ་དག ༑བརྡ་མཛུབ་མོས་ནམ་མཁའ་མཚོན་པ། གྲུབ་མཐའ་བདེ་སྟོང་རྒྱ་ཆེན་པོ།་་་་་ས་བཅུ་གསུམ་པ་བགྲོད་དོ། །མཆན། རླུང་གི་འགྲོས་མཆོག་ཏུ་ཐིམ་པ། འབྲས་བུ་ངོ་བོ་ཉིད་ཀྱི་སྐུ་རང་བཞིན་ལྷུན་གྲུབ་ཀྱི་རྟེན་འབྲེལ། དེ་ལྟར་ཚིག་དབང་ཐོབ་པས་མཉམ་བཞག་གི་དམ་ཚིག་ཟུང་འཇུག་གཉིས་མེད་བསྒོམ་པ། རྗེས་ཐོབ་ཀྱི་དམ་ཚིག་དེའི་ཉམས་དང་མི་འབྲལ་ཞིང་ངོ་བོ་བསྒོམ་པ། བཟའ་བའི་དམ་ཚིག་ཆོས་ཉིད་ལ་ཆོས་ཉིད་དུ་རོལ་བ། བཅང་བའི་དམ་ཚིག་དུས་རྟག་ཏུ་གཉིས་མེད་ཀྱི་དོན་ལ་གནས་པར་བྱེད་པ། བསྲུང་བའི་དམ་ཚིག་གང་ཤར་ཡེ་ཤེས་ལྔ་ལས་མི་འདའ་བར་བསྒོམ་པ་རྣམས་སོ། །ཞེས་དམ་བསྒྲགས། གཏང་རག་འབུལ་ལོ། །གཉིས་པ་བྱེ་བྲག་ཏུ་དབང་བསྐུར་བ་ལྔ། སྐུ་གསུང་ཐུགས་ཡོན་ཏན་ཕྲིན་ལས་སོ། །དང་པོ་ལུས་ལྷར་བསྒྱུར་བ་ལྷ་རྒྱུད་ཀྱི་དབང་ལ་མཎྜལ་ཕུལ་ནས། སློབ་མས། ཧོཿ བསྟན་པའི་སྒྲོན་མེ་བཅོམ་ལྡན་འདས། །རྡོ་རྗེ་སློབ་དཔོན་དགོངས་སུ་གསོལ། །དྲེགས་པའི་སྟོབས་ཀྱི་ཚུལ་བསྟན་པ། །དྲེགས་པའི་ལྷ་ཚོགས་དགོངས་སུ་གསོལ། །དམ་ཚིག་བཀའ་ཐུབ་སྡོམ་པའི་མཆོག །རིག་པའི་རྒྱལ་པོ་བདག་ལ་སྩོལ། །གསང་བའི་སྒྲོན་མེ་བདག་ལ་སྩོལ། །ཅེས་གསུམ་གྱིས་གསོལ་བ་བཏབ། སློབ་དཔོན་གྱིས་གཙོ་བོའི་སྐུ་སློབ་མའི་མགོར་བཞག་ཅིང༌། མདུན་བསྐྱེད་ཀྱི་གཙོ་བོའི་ཐུགས་ཀ་ནས་རང་འདྲ་བའི་གཙོ་བོ་སྤྲོས་པ་སློབ་མའི་སྤྱི་བོར་ཐིམ་པར་དཔོན་སློབ་གཉིས་ཀས་བསམས་ལ། ཧཱུྂ་༌། བསྐལ་པ་མེ་ལྟར་འབར་བའི་ཀློང་དཀྱིལ་ནས། །གྲུ་གསུམ་མཐིང་ནག་ཨེ་ཡི་གཞལ་ཡས་སུ། །དཔལ་ཆེན་ཁྲོ་རྒྱལ་འཇམ་དཔལ་གཤིན་རྗེའི་གཤེད། །སྲིད་གསུམ་སྒྲོལ་མཛད་ཞལ་གསུམ་རྔམ་པའི་སྟབས། །རྒྱུ་དྲུག་སྒྲོལ་མཛད་ཕྱག་མཚན་མེ་ཏོག་འབར། །བདུད་བཞི་འདུལ་ཕྱིར་ཞབས་བཞིས་དྲེགས་པ་བརྫིས། །དུར་ཁྲོད་ཆས་ལྡན་ཕྱག་རྒྱ་ཟིལ་གྱིས་གནོན། །གཤིན་རྗེ་རོལ་པའི་ཡོངས་རྫོགས་དབང་བསྐུར་རོ། །ཨོཾ་མཉྫུ་ཤྲཱི་ཡ་མཱནྟ་ཀ་མ་ཧཱ་ཀྲོ་དྷ་ཀཱ་ཡ་ཨ་བྷི་ཥིཉྩ་ཧཱུྂ།

ཞེས་བསྐུར། མཁའ་ལྡིང་ཐོགས་ནས། མདུན་བསྐྱེད་གཙོ་བོའི་སྤྱི་གཙུག་གི་ཡེ་ཤེས་ཀྱི་བྱ་ཁྱུང་གི་ཐུགས་ཀ་ནས་རང་འདྲ་བ་སྤྲོས་ཏེ་སློབ་མའི་སྤྱི་བོར་ཐིམ་པར་བསམ་ཞིང༌། ཧཱུྂ་༌། རྡོ་རྗེའི་ཁྱུང་ནག་འཇིགས་པའི་གཟུགས། །ཀླུ་དང་ས་བདག་གཟའ་ལ་སོགས། །དྲེགས་པ་མ་རུངས་ཟས་སུ་ཟ། །བ་སྤུ་རྡོ་རྗེ་ཐོག་སེར་འབེབས། །འཇིགས་བྱེད་གཏུམ་པོའི་དབང་བསྐུར་རོ། །ཨོཾ་ཡ་མ་རཱ་ཛ་བཛྲ་ག་རུ་ཌ་ཀཱ་ཡ་ཨ་བྷི་ཥིཉྩ་ཧཱུྂ། ཡུམ་གྱི་སྐུ་ཐོགས་ནས། མདུན་བསྐྱེད་གཙོ་བོའི་གཡོན་གྱི་ཡུམ་མ་མོ་ཁྲག་མིག་མའི་ཐུགས་ཀ་ནས་རང་འདྲ་བ་སྤྲོས་སློབ་མ་ལ་ཐིམ་པར་བསམ་ཞིང༌། ཧཱུྂ་༌། གཉིས་མེད་སྦྱོར་བའི་ཡུམ་ཆེན་ནི། །མ་མོའི་གཙོ་མོ་ཁྲག་མིག་མ། །གཅེར་བུ་དོན་སྙིང་ཁྲག་ལ་རོལ། །ཁམས་གསུམ་སྒྲོལ་མཛད་དབང་བསྐུར་རོ། །ཨོཾ་བཛྲ་བེ་ཏཱ་ལཱི་མ་མོ་ཨེ་ཀ་ཛཱ་ཏི་ཀཱ་ཡ་ཨ་བྷི་ཥིཉྩ་ཧཱུྂ། །སྲས་ཀྱི་སྐུ་ཐོགས་ནས། མདུན་བསྐྱེད་གཙོ་བོའི་གཡས་ཀྱི་སྲས་མཆོག་ཡ་མ་རཱ་ཙའི་ཐུགས་ཀ་ནས་རང་འདྲ་བ་སྤྲོས་ཏེ་སློབ་མར་ཐིམ་པར་བསམ་ཞིང༌། ཧཱུྂ་༌། ཐུགས་ཀྱི་ཕྱག་རྒྱ་རོལ་པ་ལས། །སྲས་མཆོག་ཡ་མ་རཱ་ཙ་ནི། །སྨུག་ནག་ཁྲོས་པ་ཞབས་རྡེབ་ཅིང༌། །དགྲ་བགེགས་གསོད་བྱེད་དབང་བསྐུར་རོ། །ཨོཾ་ཡ་མ་རཱ་ཙ་ཀཱ་ཡ་ཨ་བྷི་ཥིཉྩ་ཧཱུྂ། སྐུ་སྤྲུལ་གྱི་སྐུ་ཐོགས་ནས། མདུན་བསྐྱེད་གཙོ་བོའི་མདུན་གྱི་སྐུ་སྤྲུལ་འཆི་བདག་ནག་པོའི་ཐུགས་ཀ་ནས་རང་འདྲ་བའི་ལྷ་སྤྲོས་ཏེ་སློབ་མར་ཐིམ་པར་བསམ་ཞིང༌། ཧཱུྂ་༌། སྐུ་ཡི་ཕྱག་རྒྱ་རོལ་པ་ལས། །བདུད་པོ་བྱེ་བ་དགུ་ཁྲི་ནི། །མཐིང་ནག་ལྕགས་ཆས་ཆུ་གླང་བཅིབས། །འཆི་བདག་འབར་བས་དབང་བསྐུར་རོ། །ཨོཾ་ཡ་མཱནྟ་ཀ་མ་ར་ཎ་པ་ཏི་ཀཱ་ཡ་ཨ་བྷི་ཥིཉྩ་ཧཱུྂ། གསུང་སྤྲུལ་གྱི་སྐུ་ཐོགས་ནས། མདུན་བསྐྱེད་གཙོ་བོའི་རྒྱབ་ཀྱི་གསུང་སྤྲུལ་སྲོག་བདག་ནག་པོའི་ཐུགས་ཀ་ནས་ལྷ་རང་འདྲ་བ་སྤྲོས་ནས་སློབ་མར་ཐིམ་པར་བསམ་ཞིང༌། ཧཱུྂ་༌།

གསུང་གི་ཕྱག་རྒྱ་རོལ་པ་ལས། །སྒྲོལ་གིང་ཨཱརྻ་དམར་པོ་ནི། །དམར་ནག་རུ་སྦལ་གཡང་གཞི་གྱོན། །རླུང་བཅིབས་སྲོག་བདག་དབང་བསྐུར་རོ། །ཨོཾ་ཡ་མཱནྟ་ཀ་པྲཱ་ཎ་པ་ཏི་ཀཱ་ཡ་ཨ་བྷི་ཥིཉྩ་ཧཱུྂ། ཞེས་བསྐུར། དེ་ལྟར་ལྷ་ཡབ་ཡུམ་སྲས་གསུམ། སྤྲུལ་པ་གཉིས། མཁའ་ལྡིང་དང་བཅས་པའི་སྐུའི་ཕྱག་རྒྱ་ཡོངས་སུ་རྫོགས་པའི་དབང་བསྐུར་བས། གཟུང་འཛིན་གསུམ་གྱི་མངོན་ཞེན་གཉིས་སྣང་གི་དྲི་མ་དག་ནས། ལྷའི་སྐུ་བསྒོམ་པ་ལ་དབང་ཞིང་སྣོད་ཀྱི་འཇིག་རྟེན་གཞལ་ཡས་ཁང་དུ་བཅུད་ཀྱི་སེམས་ཅན་ལྷའི་སྐུར་རྟོགས་པར་བྱས་སོ། །ཞེས་གོ་བ་བསྐྱེད། གཏང་རག་འབུལ། གཉིས་པ་ངག་སྔགས་སུ་བསྒྱུར་བ་སྙིང་པོ་སྔགས་ཀྱི་དབང་བསྐུར་དོན་དུ་མཎྜལ་ཕུལ་ནས། སློབ་མས། སྔགས་ཀྱི་དབང་བསྐུར་ཡེ་ཤེས་ཆེ། །དངོས་གྲུབ་སྟེར་བ་བདག་ལ་སྩོལ། །བཅོམ་ལྡན་བདག་གིས་གཟུང་ལགས་ཀྱི། །བདག་ལ་ཉེ་བར་མཛད་དུ་གསོལ། །གསུམ་གྱིས་གསོལ་བ་བཏབ། སློབ་དཔོན་གཙོ་བོར་གསལ་བའི་ཐུགས་ཀའི་ཧཱུྂ་ལས་སྔགས་ཀྱི་ཕྲེང་བ་བྱུང་བ་ཞལ་ནས་ཐོན་པ་དང་མདུན་བསྐྱེད་ཀྱི་གཙོ་བོའི་ཐུགས་ཀ་ནས་སྔགས་ཀྱི་ཕྲེང་བ་བྱུང་བ་ཞལ་ནས་ཐོན་པ་སློབ་དཔོན་གྱི་ཞལ་གྱི་སྔགས་ཕྲེང་ལ་ཐིམ། དེ་དག་ཕྱིར་ཕྱུང་བ་སློབ་མ་ལྷར་གསལ་བའི་རྣ་བ་གཉིས་ནས་ཞུགས་ཏེ་སྙིང་གའི་ས་བོན་ལ་ཐིམ་པར་དཔོན་སློབ་གཉིས་ཀས་བསམ་ནས། ཡི་གེ་བཅུ་བདུན་པ་གཉིས་དང༌། ཨོཾ་ཨ་ཀྲོ་ཏེ་ཀ་ཡ་མཱནྟ་ཀ་ཧ་ན་མ་ཐ་བྷཉྫ་ཧཱུྂ་ཕཊ྄༔ ཡ་མ་མེ་དཀྵེ་རཱ་ཙ་ས་དོ་རུ་ཎ་ཡོ་ནི་ར་ཡ་ཙ་ནི༔ ཨོཾ་ཨ་ཀྲོ་ཏེ་ཀ་ཡ་མཱནྟ་ཀ་ཧཱུྂ་ཕཊ༔ ཉིན་བཞི་ནི། ཡ་མ་རཱ་ཛ་ས་དོ་མེ་ཡ༔ ཡ་མེ་དོ་རུ་ཎ་ཡོ་ད་ཡ༔ ཡ་ད་ཡོ་ནི་ར་ཡ་ཀྵེ་ཡ༔ ཡཀྵེ་ཡ་ཙ་ནི་ར་མ་ཡ༔ བཅུ་གཅིག་པ་དང་ཉིན་བཞི་རྣམས་ཚར་གསུམ་གསུམ་རྗེས་བཟློས་བྱ། སླར་སློབ་དཔོན་གྱིས་རཀྴའི་ཕྲེང་བའི་ཕྱེད་སློབ་མར་གཏད་ཕྱེད་རང་གིས་བཟུང་ནས། ཧཱུྂ་༌། རླུང་སྔགས་དབྱེར་མེད་སྙིང་པོའི་སྔགས་ཀྱི་སྒྲ། །གདུལ་བྱའི་ངོར་སྣང་གྲག་སྟོང་ངོ་བོ་ཉིད། །གསང་སྔགས་ཐུགས་བསྐུལ་ཕྲིན་ལས་ཀུན་གྱི་གཙོ། །ཡེ་ཤེས་རྡོ་རྗེ་གསུང་གི་དབང་ཐོབ་ཤོག

།ཅེས་དང༌། ཡི་གེ་བཅུ་བདུན་པ་གཉིས་དང༌། བཅུ་གཅིག་པ། ཉིན་བཞི་རྣམས་སློབ་དཔོན་གྱིས་བཟླ་ཞིང༌། སློབ་མས་དབྱངས་གསལ་རཀྴའི་ཕྲེང་བ་ལ་བགྲང་ཚུལ་བྱ། སླར་སློབ་དཔོན་གྱིས། བཅོམ་ལྡན་འདི་ལ་བསྩལ་ལགས་ཀྱི། །འདི་ལ་འགོ་བར་མཛད་དུ་གསོལ། །སྔགས་ཀྱི་དངོས་གྲུབ་བསྩལ་དུ་གསོལ། །ཕྲིན་ལས་རྫོགས་པར་མཛད་དུ་གསོལ། །ཞེས་དང༌། སུ་པྲ་ཏིཥྛ་བརྗོད་ཅིང་མེ་ཏོག་དོར། དེ་ལྟར་དཀྱིལ་འཁོར་གྱི་འཁོར་ལོའི་ལྷ་ཚོགས་རྣམས་ཀྱི་གསུང་སྙིང་པོ་སྔགས་ཀྱི་དབང་བསྐུར་བས། འཆལ་བ་བདེན་འཛིན་གསུམ་གྱི་དྲི་མ་དག་ནས་སྔགས་བཟླ་བ་ལ་དབང་ཞིང༌། སྒྲར་གྲག་སྟོང་ཐམས་ཅད་གསུང་སྙིང་པོ་གྲག་སྟོང་སྔགས་ཀྱི་རང་སྒྲར་རྟོགས་པར་བྱའོ། །ཞེས་གོ་བ་བསྐྱེད། གཏང་རག་འབུལ། གསུམ་པ་སེམས་ཏིང་ངེ་འཛིན་དུ་བསྒྱུར་བ་ཐུགས་ཕྱག་མཚན་གྱི་དབང་ཞུ་བའི་ཕྱིར་མཎྜལ་དབུལ། སློབ་མས། མཐའ་བྲལ་འཇིགས་མེད་ཐུགས་ཀྱི་དངོས། །བརྡར་བཏགས་ཕྱག་མཚན་སྣང་ངོར་ཤར། །ཏིང་འཛིན་རྡོ་རྗེ་བསྒྲུབ་པའི་ཕྱིར། །ཡེ་ཤེས་དབང་བསྐུར་བདག་ལ་སྩོལ། །གསུམ་གྱིས་གསོལ་བ་བཏབ། མདུན་བསྐྱེད་གཙོ་བོའི་ཐུགས་ཀ་ནས་ཐུགས་ཀྱི་ངོ་བོ་ཀུན་རྫོབ་བརྡར་བཏགས་པའི་ཕྱག་མཚན་གྱི་རྣམ་པ་རྣམས་སྤྲོས་པ་སློབ་མའི་སྙིང་གར་ཐིམ་པར་བསམ་ལ། འཁོར་ལོ་རྩིབས་བརྒྱད། རལ་གྲི། རྡོ་རྗེ་རྩེ་དགུ་རྣམས་ལག་གཡས་སུ་གཏད་ལ། ཧཱུྂ་༌། འཁོར་བ་སྒྲོལ་བྱེད་འཁོར་ལོ་རྩིབས་བརྒྱད་འབར། །ཉོན་མོངས་གཅོད་པའི་རལ་གྲི་རྣོ་ངར་ལྡན། །ཆོས་ཉིད་དོན་མཚོན་རྡོ་རྗེ་རྩེ་དགུ་པ། །ཐུགས་མཆོག་ཡེ་ཤེས་ཏིང་འཛིན་དབང་བསྐུར་རོ། །ཨོཾ་ཡ་མཱནྟ་ཀ་ཙཀྲ་ཁཌྒ་བཛྲ་ཙིཏྟ་ཨ་བྷི་ཥིཉྩ་ཧཱུྂ། ལྕགས་ཀྱུ། གཏུན་ཤིང༌། སྡིགས་མཛུབ་རྣམས་གཡོན་དུ་གཏད་ནས། ཧཱུྂ་༌། ལྕགས་ཀྱུས་འཁོར་བ་ཡེ་ཤེས་དབྱིངས་སུ་འདྲེན། །གཏུན་ཤིང་དགྲ་བགེགས་གདུག་པ་གནས་སུ་སྒྲོལ། །སྡིགས་མཛུབ་བག་ཆགས་སྐུ་གསུང་ཐུགས་སུ་སྦྱོར། །རིག་པ་སྟོབས་ཀྱི་ཡེ་ཤེས་དབང་བསྐུར་རོ། །ཨོཾ་ཡ་མཱནྟ་ཀ་ཨཾ་ཀུ་ཤ་མུ་ཥ་ལ་ཏརྫ་ནཱི་ཙིཏྟ་ཨ་བྷི་ཥིཉྩ་ཧཱུྂ།

དེ་ནས་དམིགས་པ་གོང་ལྟར་ལས། གཡས་སུ་ལྕགས་ཀྱུ་དང་གཡོན་དུ་ཐོད་ཁྲག་གཏད་ལ། ཧཱུྂ་༌། ཤེས་རབ་ཡུམ་གྱི་རང་རྟགས་སུ། །འགུགས་པར་བྱེད་པའི་ལྕགས་ཀྱུ་དང༌། །ཆགས་ཐོགས་མེད་པའི་ཐོད་ཁྲག་བཅས། །སྟོང་ཉིད་རྡོ་རྗེའི་དབང་བསྐུར་རོ། །ཨོཾ་བེ་ཏཱ་ལཱི་ཨེ་ཀ་ཛཱ་ཏི་ཨཾ་ཀུ་ཤ་ཀ་པཱ་ལ་རུ་དྷཱི་ར་ཙིཏྟ་ཨ་བྷི་ཥིཉྩ་ཧཱུྂ། ཡང་གཡས་སུ་བཤན་གྲི་དང་གཡོན་དུ་ཙིཏྟ་གཏད་ལ། ཧཱུྂ་༌། ཐབས་མཆོག་སྲས་ཀྱི་ཐུགས་ཕྱག་མཚན། །དགྲ་བགེགས་སྒྲོལ་བྱེད་བཤན་གྲི་དང༌། །ལོག་ལྟ་བསྒྲལ་བའི་དོན་སྙིང་བཅས། །སྙིང་རྗེ་ཆེན་པོའི་དབང་བསྐུར་རོ། །ཨོཾ་ཡ་མ་རཱ་ཙ་ཁཌྒ་ཙིཏྟ་ཨ་བྷི་ཥིཉྩ་ཧཱུྂ། ཡང་གཡས་སུ་རི་རབ་དང་གཡོན་དུ་དགྲ་སྟ་གཏད་ལ། ཧཱུྂ་༌། ཡེ་ཤེས་འགྱུར་མེད་རི་རབ་དང༌། །ཉོན་མོངས་རྩད་གཅོད་དགྲ་སྟ་འབར༑ ༑འཆི་བདག་ཐུགས་ཀྱི་མཚོན་བྱེད་རྟགས། །བདེ་བ་ཆེན་པོར་དབང་བསྐུར་རོ། །ཨོཾ་མ་ར་ཎ་པ་ཏི་སུུ་པརྦ་ཏ་པརྴུ་ཙིཏྟ་ཨ་བྷི་ཥིཉྩ་ཧཱུྂ། ཡང་གཡས་སུ་བེ་ཅོན་དང་གཡོན་དུ་ཞགས་པ་གཏད་ལ། ཧཱུྂ་༌། འཁོར་བ་གནས་འཇོམས་བེ་ཅོན་དང༌། །འཆིང་བར་བྱེད་པའི་ཞགས་པ་སྟེ། །སྲོག་བདག་ཐུགས་ཀྱི་རང་རྟགས་ཆེ། །སྤྲོས་བྲལ་ཆེན་པོར་དབང་བསྐུར་རོ། །ཨོཾ་པྲཱ་ཎ་པ་ཏི་ག་དཱ་པཱ་ཤ་ཙིཏྟ་ཨ་བྷི་ཥིཉྩ་ཧཱུྂ། ཞེས་བསྐུར་ཞིང་དམིགས་པ་གོང་ལྟར། ལྷ་རང་རང་གི་ཐུགས་ཀ་ནས་རང་རྟགས་ཀྱི་ཕྱག་མཚན་སྤྲོས་པ་བུའི་སྙིང་གར་ཐིམ་པར་དཔོན་སློབ་གཉིས་ཀས་བསམ། དེ་ལྟར་འཁོར་ལོའི་དབང་ཕྱུག་ཡབ་ཡུམ་སྲས་གསུམ་ཡང་གབ་སྦས་པའི་ལྷ་གཉིས་དང་བཅས་པའི་ཀུན་རྫོབ་བརྡར་བཏགས་པ་ཐུགས་ཕྱག་མཚན་རྣམས་ཀྱི་དབང་བསྐུར་བས། འཁྲུལ་པ་ལ་ཨ་འཐས་ཐེར་ཟུག་རྟག་བདེན་ངར་འཛིན་དེར་རྟོག་མཐའ་གཉིས་དང་བཅས་པའི་དྲི་མ་དག །རྫོགས་རིམ་ཏིང་ངེ་འཛིན་བསྒོམ་པ་ལ་དབང་ཞིང་འགྱུ་དྲན་འཁྲུལ་རྟོག་ཉིན་མོའི་བློས་བྱས་ཐམས་ཅད་ཐུགས་མཐའ་བྲལ་ཏིང་ངེ་འཛིན་གྱི་རོལ་པ་རང་བྱས་སུ་རྟོགས་པར་བྱས་སོ། །སྐབས་འདིར་ཕྱི་ནང་ཆས་དབང་རྣམས་ཟུར་དུ་ཡོད་པ་ལྟར་གལ་ཆེ་ན་མེད་མི་རུང་བས་སྦྱར།

ཞེས་གོ་བ་བསྐྱེད། གཏང་རག་དབུལ། བཞི་པ་གསང་སྔགས་ཀྱི་ཆེ་བ་འདོད་ཡོན་མ་སྤངས་ལམ་དུ་སློང་བ་ཡོན་ཏན་དངོས་གྲུབ་ཀྱི་དོན་དུ་མཎྜལ་ཕུལ། སློབ་མས། ཧོཿ ཆོས་དབྱིངས་ཡེ་ཤེས་རོལ་པའི་རྩལ། །གང་ལྟར་བྱས་ཀྱང་ཡེ་ཤེས་དང༌། །འདོད་ཡོན་མ་སྤངས་རྒྱན་གྱི་མཆོག །ཡོན་ཏན་དངོས་གྲུབ་དེང་སྩོལ་ཅིག །གསུམ་གྱིས་གསོལ་བ་བཏབ། སྨན་ལག་པ་གཡས་སུ་གཏད་ཅིང་ཁར་སྦྱིན་ལ། ཧཱུྂ་༌། ལྷ་རྣམས་མཆོད་པའི་དམ་རྫས་རྨད་བྱུང་བ། །རྩ་བརྒྱད་ཡན་ལག་སྟོང་སྦྱར་དངོས་གྲུབ་བཅུད། །རིགས་ལྔའི་རང་བཞིན་འཆི་མེད་ཨ་མྲྀ་ཏ། །ཡེ་ཤེས་ལྔ་རྫོགས་ཆེན་པོར་དབང་བསྐུར་རོ། །ཨོཾ་ཡ་མཱནྟ་ཀ་པཱུ་ཛ་པཉྩ་ཨ་མྲྀ་ཏ་ཨ་བྷི་ཥིཉྩ་ཧཱུྂ། །རཀྟ་གཡོན་དུ་གཏད་ཅིང་ཁར་བྱིན་ལ། ཧཱུྂ་༌། གཟུང་འཛིན་ཆགས་པས་མནར་བའི་དགྲ་བགེགས་རྣམས༑ ༑ཆགས་མེད་ས་ལ་འགོད་བྱེད་དམར་ཆེན་པོ། །རྒྱུ་གཉིས་རྐྱེན་གསུམ་འབེན་ཆེན་དམ་ཚིག་རྫས། །དབྱིངས་སྦྱོར་ཡེ་ཤེས་ཆེན་པོར་དབང་བསྐུར་རོ། །ཨོཾ་ཡ་མཱནྟ་ཀ་པཱུ་ཛ་མ་ཧཱ་རཀྟ་ཨ་བྷི་ཥིཉྩ་ཧཱུྂ། །གཏོར་མ་ལག་གཉིས་ཀར་གཏད་ལ། ཧཱུྂ་༌། སྣོད་ཀྱི་འཇིག་རྟེན་ཡངས་པའི་གཏོར་གཞོང་དུ། །བཅུད་ཀྱི་སྐྱེ་འགྲོ་རྣམ་དག་གཏོར་མའི་དངོས། །འཛིན་མེད་ངང་ནས་མཆོད་པའི་དམ་རྫས་མཆོག །ལྷུན་གྲུབ་ཀུན་འབྱུང་ཆེན་པོར་དབང་བསྐུར་རོ། །ཨོཾ་ཡ་མཱནྟ་ཀ་པཱུ་ཛ་བ་ལིངྟ་ཨ་བྷི་ཥིཉྩ་ཧཱུྂ། །ཞེས་བསྐུར། འོག་ནས་འབྱུང་བ་ལྟར་གཏོར་དབང་མི་བྱེད་ན་གཏོར་མ་དངོས་གྲུབ་ཏུ་རོལ༑ གཏོར་དབང་བྱེད་ན་སྐབས་འདིར་གཏོར་མ་ལ་ལོངས་མི་སྤྱོད་དོ། །དེ་དག་གིས་ཡེ་རྫོགས་ཆོས་ཉིད་མཉམ་རོལ་ཡོན་ཏན་རྨད་བྱུང་སྨན་རཀ་གཏོར་མའི་དབང་བསྐུར་བས། དུག་ལྔའི་བག་ཆགས་ཀྱི་དབང་གིས་ཆགས་སེམས་འདོད་སྲེད་སེར་སྣའི་དྲི་མ་དག་ནས། གསང་སྔགས་ཐབས་ཀྱི་ཆེ་བ་འདོད་ཡོན་ཐམས་ཅད་མི་སྤངས་ལམ་དུ་འཁྱེར་བ་ལ་དབང་ཞིང༌། གཟུགས། སྒྲ། དྲི། རོ། རེག་བྱ་རྣམས། སྣང་སྟོང༌།

གྲག་སྟོང༌། ཚོར་སྟོང༌། མྱོང་སྟོང༌། རེག་སྟོང་ཡེ་ཤེས་ཀྱི་རང་རྩལ་ལས་མ་འདས་པའི་ངོ་བོས་རྒྱས་བཏབ་ནས་མ་ཆགས་ཤིང་མ་ཞེན་པའི་སྒོ་ནས་ལོངས་སྤྱོད་པར་བྱའོ། །ཞེས་གོ་བ་བསྐྱེད། ལྔ་པ་གསང་སྔགས་སྟོབས་ཀྱིས་ཆེ་བ་ཕྲིན་ལས་ཀྱི་དབང་གི་དོན་དུ་མཎྜལ་ཕུལ་ནས། སློབ་མས། རང་རིག་ཡེ་ཤེས་རང་རྩལ་ལས། །རྒྱལ་བའི་ཕྲིན་ལས་དུ་མར་སྣང༌། །གང་འདུལ་ཐབས་ཀྱི་རོལ་པའི་ཚོགས༑ ༑ཕྲིན་ལས་དབང་བསྐུར་བསྩལ་དུ་གསོལ། །གསུམ་གྱིས་གསོལ་བ་བཏབ། དབང་འབྲིང་པོའི་ཚུལ་ལྟར་ན་སྐབས་འདིར་སྦྱོར་བའི་དབང་ཤེར་དབང་ལྟར་བསྐུར་ལ། དབང་གོང་མ་རྣམས་བྱས་ན་འདིར་སྦྱོར་དབང་མི་དགོས་སོ། །དྲག་པོའི་སྒྲོལ་དབང་ནི། ཁམས་གསུམ་སྐྱེ་འགྲོའི་སྲོག་ལ་དབང་བསྐུར་བ་དང༌། སྲོག་ཡེ་ཤེས་སུ་དབང་བསྐུར་བ་དང༌། མཐའ་སྡུད་གསུམ་གྱི་དབང་ངོ༌། །དང་པོ་ནི། ཕུར་བུ་གཏད་ལ། ཧཱུྂ་༌། དུས་གསུམ་རྒྱལ་བ་མ་ལུས་པའི། །ཕྲིན་ལས་གཅིག་ཏུ་བསྡུས་པ་རྣམས། །གདུལ་དཀའ་འདུལ་ཕྱིར་དྲག་པོའི་སྐུར། །བཞེངས་པ་བཛྲ་ཀཱི་ལ་ཡ། །སྒྲིལ་བ་ཙམ་གྱིས་ལྷ་ཡང་འདར། །བཟླས་པ་ཙམ་གྱིས་སྲིད་གསུམ་གཡོ། །བཏབ་ན་ཁམས་གསུམ་རྡུལ་དུ་རློག །འདེབས་བྱེད་ལས་ཀྱི་ཕུར་བུ་འདེབས། །རིགས་ཀྱི་བུ་ལ་ངས་གཏད་ཀྱི། །ཞིང་བཅུ་ཚང་བའི་དགྲ་བགེགས་རྣམས། །སྒྲོལ་བྱེད་ཕོ་ཉས་དབང་བསྐུར་རོ། །ཨོཾ་ཡ་མཱནྟ་ཀ་བཛྲ་ཀརྨ་ཀཱི་ལ་ཡ་ཨ་བྷི་ཥིཉྩ་ཧཱུྂ། ཞེས་གཏད། ཐུན་རྫས་རྣམས་ལག་ཏུ་གཏད་ལ། ཧཱུྂ་༌། ཁྲོ་རྒྱལ་ཕྱག་རྒྱ་ཟིལ་གནོན་གྱིས། །མངགས་པའི་ཕོ་ཉར་དྲག་གཏུམ་ཅན། །ཡུངས་ཀར་ཡུངས་ནག་སྐེ་ཤངས་ཚེ། །གྲི་ལྕགས་དུར་རྡོ་བྲ་རམ་ཟངས། །ས་སྣ་ལ་སོགས་ཐུན་རྫས་ལ། །དུག་སྣ་ཁྲག་སྣས་ངར་བླུད་ཅིང༌། །རྦད་བསད་དྲེགས་པའི་སྲོག་སྔགས་ཀྱིས། །གཟིར་ཞིང་དྲེགས་པའི་སྐུར་བསྒོམས་པས། །འདུལ་བྱེད་ལས་ཀྱི་བཤན་པ་སྟེ། །དེ་ལྟར་སྡེ་བརྒྱད་འདུས་པའི་དམག །སྔགས་འཆང་བདག་གི་ཕོ་ཉའི་ཚོགས། །དེང་འདིར་ཁྱོད་ལ་ངས་གཏད་ཀྱི། །བསྙེན་སྒྲུབ་དྲོད་རྟགས་ཐོབ་པ་དང༌། །དུས་ལ་བབ་ཚེ་ལས་ལ་སྦྱོར། །སྒྲུབ་པའི་དྲོད་ཚད་མ་ཐོབ་ཅིང༌། །དུས་མིན་ལས་ལ་སྦྱོར་བ་ནི། །དྲེགས་པ་མ་རུངས་ཕྲག་དོག་ནས། །རང་སྲོག་འཆད་པའི་ཉེན་མཆིས་ཀྱི། །བུ་ཡིས་བློ་གྲོས་ལྡན་པར་གྱིས། །ཨོཾ་ཡ་མཱནྟ་ཀ་ཏྲཻ་ལོཀྱ་ཀརྨ་སརྦ་ཨ་བྷི་ཥིཉྩ་ཧཱུྂ། །ཞེས་གཏད་དོ།

གཉིས་པ་སྲོག་ཡེ་ཤེས་སུ་དབང་བསྐུར་བ་ནི། ལིངྒ་སློབ་མའི་ལག་ཏུ་བཞག །ཕུར་པ་སློབ་མར་གཏད་ལ། ཧཱུྂ་༌། ཉོན་མོངས་ལས་ཀྱི་སེམས་ཅན་རྣམས། །མ་རིག་དབང་གིས་འཁོར་བར་འཁྱམས། །ལས་ངན་སྡིག་ལ་ལོངས་སྤྱོད་རྣམས། །ལས་འཕྲོ་ངན་པ་རྒྱུན་བཅད་ནས། །མྱ་ངན་འདས་ལ་རབ་འགོད་ཕྱིར། །བསྒྲལ་བ་ལས་ཀྱི་གདུག་པ་འདུལ། །བུ་ཡིས་བློ་གྲོས་འདི་གྱིས་ལ། །སྡང་སེམས་ཅན་གྱི་དགྲ་དང་བགེགས། །རྡོ་རྗེ་ཕུར་ཐུན་སྦྱོར་བ་ཡིས། །རྣམ་ཤེས་རྟེན་དང་ཕྲལ་ནས་ཀྱང༌༑ ༑བདག་ཉིད་ལྷ་ཡི་ཏིང་འཛིན་གྱིས། །བཟས་པོའི་ཚེ་བསོད་རང་ལ་བསྡུ། །དེའི་རྣམ་པར་ཤེས་པ་ཉིད། །ཡེ་ཤེས་ལྷ་ཡི་ཐུགས་དང་བསྲེ། །འོག་མིན་གནས་སུ་སྤར་བྱས་ལ། །སྐུ་གསུམ་ཐོབ་པའི་ས་བོན་གདབ། །ཨ་དཀར་འོད་ཀྱི་འཕྲོ་འདུ་ཡིས། །བདག་དང་ལྷ་དང་ཕུར་བུ་གསུམ། །ཉམས་པ་གསོ་ཞིང་དབང་ཡང་བསྐུར། །དེ་ཡི་ཤ་ཁྲག་རུས་པར་བཅས། །ལྷ་ཚོགས་རྣམས་ལ་ཚོགས་སུ་འབུལ། །ཚོགས་གཉིས་རྫོགས་ནས་བྱང་ཆུབ་ཐོབ། །དེ་ལྟར་ཚེ་ཁྲུས་ལུང་གི་ནི། །གནོད་བྱེད་དགྲ་བགེགས་བསྒྲལ་བྱས་ནས། །སྔགས་པ་ཧོམ་ཁུང་ནང་འཚང་རྒྱ། །དེ་ལྟར་མི་ཤེས་སྔགས་མཁན་རྣམས། །སྲོག་གཅོད་བཤན་པ་དང་མཚུངས་ཕྱིར། །རུ་ཏྲར་གོལ་ཞིང་དམྱལ་བར་ལྟུང༌། །དེས་ན་གནད་དང་ལྡན་གྱིས་ལ། །དགྲ་བགེགས་གདུག་པ་ཚར་ཆོད་ཅིག །ཨོཾ་ཡ་མཱནྟ་ཀ་ཀརྨ་ཨུ་གྲ་ཨ་བྷི་ཥིཉྩ་ཧཱུྂ། ཞེས་བརྗོད་ཅིང་སློབ་མ་རྣམས་ཀྱིས་ལིངྒ་ཕུར་སྐོར་བྱ་ཞིང་ཐུན་བྲབ་བསྒྲལ་དུ་བཅུག་ལ། ལིང་རོ་གཏོར་མར་ཕུལ་ནས་སྨན་རཀ་སྒྲོན་གཏོར་བསྔོས་བསྡུས་པ་ཞིག་བྱའོ། །གཏང་རག་འབུལ་ལོ། །གསུམ་པ་མཐའ་སྡུད་གསུམ་གྱི་དབང་གི་དོན་དུ་མཎྜལ་ཕུལ་ནས། སློབ་མས། དྲག་པོའི་སྦྱོར་བ་མི་བཟད་པས། །དགྲ་བགེགས་གདུག་པ་ཚར་བཅད་ནས། །མཐའ་རྒྱས་རིམ་པ་རྣམ་གསུམ་གྱི། །དབང་བསྐུར་མཆོག་ལ་གནས་པར་མཛོད༑ ༑ཅེས་གསུམ་གྱིས་གསོལ་བ་བཏབ། དང་པོ་སྲེག་པ་ཧོམ་གྱི་དབང་ནི།

དྲག་པོའི་སྲེག་ཐབ་མེ་འབར་བ་ལག་ཏུ་གཏད་ལ། ཧོཿ ལྷ་རྣམས་ཞལ་ནི་མེ་ཡིན་ཏེ། །སྦྱིན་སྲེག་དེ་ནི་མེ་ལ་གནས། །སྦྱིན་སྲེག་མེ་ནི་ཚིམས་བྱས་ནས། །དགྱེས་པས་དངོས་གྲུབ་སྟེར་བར་འགྱུར། །དྲང་སྲོང་ཆེན་པོ་མེ་ལྷ་ཡིས། །སྔོན་ནས་ཁས་བླངས་མནའ་བོར་བ། །རྣལ་འབྱོར་ཕྲིན་ལས་བསྒྲུབས་པར་བྱས༑ ༑དེ་ཕྱིར་དྲག་པོའི་མཐའ་རྒྱས་ནི། །སྲེག་བྱེད་ཧོམ་ལ་བརྟེན་པར་བྱ། །དེ་ཕྱིར་བློ་ཅན་ཁྱོད་རྣམས་ཀྱིས། །དྲག་པོའི་ལས་སྦྱོར་འདི་གྱིས་ཤིག །ཨོཾ་ཡ་མཱནྟ་ཀ་ཨགྣ་ཡེ་ཛྭ་ལ་ཨ་བྷི་ཥིཉྩ་ཧཱུྂ། ཞེས་གཏད། གཏོར་ཟོར་ཐོགས་ལ། ཧཱུྂ་༌། སྔོན་ཚེ་སློབ་དཔོན་མན་ཆད་ནས། །ད་ལྟ་སྔགས་འཆང་ཡན་ཆད་དུ། །མཐའ་རྒྱས་དྲག་པོ་ཟོར་གྱི་ལས། །ལྕགས་སམ་བྷནྡྷའི་སྣོད་ནང་དུ། །འབྲུ་སྣ་ལྔ་ཡི་ངར་ཕྱེ་ལས། །དྲག་པོའི་བཤོས་བུ་ཟུར་གསུམ་བཞེངས། །མདའ་མདུང་མཚེ་ཡུངས་རྩང་གིས་བརྒྱན། །མྱོས་བྱེད་དུག་དང་ཁྲག་གིས་བྱུགས། །དུག་གསུམ་འབར་བའི་རླན་གྱིས་སྤྲས། །གཤིན་རྗེའི་དྲེགས་པའི་དམག་དཔུང་བསྡུས། །བསྐྱེད་རྫོགས་བསྙེན་སྒྲུབ་གཞུ་མོ་ལ། །སྟོང་ཉིད་སྙིང་རྗེའི་རྒྱུད་སྦྱར་ནས། །སྟོང་ཆེན་གཏོར་མའི་ཟོར་མདའ་ལ། །གདུག་བྱེད་དམོད་པའི་མདེའུ་བཙུགས༑ ༑དྲག་སྔགས་འབར་བའི་མཐེབ་སྦྱོར་གྱིས། །དགྲ་བགེགས་བླ་སྲོག་འབེན་ལ་རྡེག །ད་ལྟའི་སྦྱོར་བ་དྲག་པོ་འདི། །སྔགས་འཆང་རྣམས་ཀྱི་མཚོན་ཆ་སྟེ། །བུ་ཡིས་བློ་གྲོས་འདི་གྱིས་ཤིག ༑ཨོཾ་ཡ་མཱནྟ་ཀ་ཀརྨ་བ་ལིཾ་ཨུ་གྲ་ཨ་བྷི་ཥིཉྩ་ཧཱུྂ། ཞེས་གཏད། གཏད་མནན་གྱི་ཡོ་བྱད་གཏད་ལ། ཧཱུྂ་༌། དྲག་པོ་ལས་ཀྱི་མཐའ་སྡུད་པ། །གདུག་བྱེད་ཀླུ་དང་ས་བདག་རྣམས། །ཕྲིན་ལས་བསྒྲུབ་ལ་མངགས་པའི་ཕྱིར། །གནད་ལྡན་ས་རུ་མནན་བྱས་ནས། །དགྲ་བགེགས་འཆིང་ཞིང་སྒྲོལ་བའམ། །གདུག་བྱེད་ཀླུ་ལ་གཏད་ནས་ཀྱང༌། །རྩ་བ་དགུ་རྒྱུད་རློག་པར་བྱེད། །སྙིང་རྗེ་ལྡན་པའི་རྣལ་འབྱོར་གྱིས། །སྦྱོར་བ་དྲག་པོས་མཚམས་སྦྱར་ནས། །དགྲ་བགེགས་བྱང་ཆུབ་ས་ལ་འགོད། །དྲག་པོའི་ཕྲིན་ལས་དམ་པ་འདི། །སྐལ་ལྡན་ཁྱོད་ཀྱིས་འབད་དེ་སྒྲུབས། །ཨོཾ་ཡ་མཱནྟ་ཀ་ཀརྨ་ཨུ་གྲ་ཨཱ་ཀྲཱནྟ་ཨ་བྷི་ཥིཉྩ་ཧཱུྂ།

ཞེས་གཏད། དེ་དག་གིས་གསང་སྔགས་མཐུ་སྟོབས་ཀྱི་ཡོན་ཏན་རྨད་དུ་བྱུང་བས་དྲག་པོ་སྒྲོལ་བྱེད་སྔགས་པ་ཧོམ་ཁུང་དུ་འཚང་རྒྱ་བ་ཕྲིན་ལས་ཀྱི་དབང་བསྐུར་བ་ཐོབ། ཉོན་མོངས་པ་བག་ཉལ་དང་བཅས་པའི་དྲི་མ་དག །དྲག་པོའི་ཕྲིན་ལས་མཐའ་དག་བསྒྲུབ་པ་ལ་དབང་ཞིང་དེ་དག་ཀྱང་རང་ཕྱིས་ཙམ་དུ་བྱར་མི་རུང་གི། ཞིང་བཅུ་ཚང་བ་ལ་དྲོད་རྟགས་ཐོབ་པའི་རྣལ་འབྱོར་པས་ཉམས་སུ་བླང་བྱའི་སྤྱོད་ཡུལ་དུ་བྱོས་ཤིག །ཅེས་གོ་བ་བསྐྱེད་གཏང་རག་འབུལ། གསུམ་པ་ཁྱད་པར་གཏོར་མ་ལ་བརྟེན་ནས་དབང་བསྐུར་བ་ནི། མཎྜལ་ཕུལ་ནས་སློབ་མས། ཧོཿ བླ་མ་ལྷར་བཅས་བདག་ལ་དགོངས། །སྒོ་གསུམ་སྒྲིབ་པ་སྦྱང་བའི་ཕྱིར། །རྡོ་རྗེ་གསུམ་གྱི་དབང་བསྩལ་ནས། །སྐུ་གསུམ་འགྲུབ་པའི་དངོས་གྲུབ་སྩོལ། །ཅེས་གསུམ་གྱིས་གསོལ་བ་བཏབ། གཏོར་མ་ལྷ་གཙོ་འཁོར་དུ་གསལ་བ་སློབ་མའི་སྤྱི་བོར་བཞག་ལ། ཧཱུྂ་༌། དམ་ཚིག་ཆེན་པོའི་ཚུལ་བསྟན་ཁྲོ་བོའི་ཚོགས། །འདིར་གཤེགས་རྟགས་དང་མཚན་མ་མྱུར་སྟོན་ཅིག །སྐུ་ཡི་དབང་མཆོག་མི་ཤིགས་རྡོ་རྗེ་ཡིས། །གདོས་བཅས་ལུས་ཀྱི་སྒྲིབ་པ་སྦྱང་དུ་གསོལ། །ཨོཾ་ཡ་མཱནྟ་ཀ་བ་ལིངྟ་ཀཱ་ཡ་ཨ་བྷི་ཥིཉྩ་ཧཱུྂ། དེ་བཞིན་མགྲིན་པར་གཏད། བདུད་རྩི་སྦྱིན་ཞིང༌། ཧཱུྂ་༌། དམ་ཚིག་ཆེན་པོའི་ཚུལ་བསྟན་ཁྲོ་བོའི་ཚོགས། །འདིར་གཤེགས་རྟགས་དང་མཚན་མ་མྱུར་སྟོན་ཅིག །གསུང་གི་དབང་མཆོག་མི་ཤིགས་རྡོ་རྗེ་ཡིས། །འཆལ་བ་ངག་གི་སྒྲིབ་པ་སྦྱང་དུ་གསོལ། །ཨོཾ་ཡ་མཱནྟ་ཀ་བ་ལིངྟ་ཝཱཀཨ་བྷི་ཥིཉྩ་ཧཱུྂ། སྙིང་ཁར་གཏད་ལ༑ ཧཱུྂ་༌། དམ་ཚིག་ཆེན་པོའི་ཚུལ་བསྟན་ཁྲོ་བོའི་ཚོགས། །འདིར་གཤེགས་རྟགས་དང་མཚན་མ་མྱུར་སྟོན་ཅིག །ཐུགས་ཀྱི་དབང་མཆོག་མི་ཤིགས་རྡོ་རྗེ་ཡིས། །འཁྲུལ་པ་སེམས་ཀྱི་སྒྲིབ་པ་སྦྱང་དུ་གསོལ། །ཨོཾ་ཡ་མཱནྟ་ཀ་བ་ལིངྟ་ཙིཏྟ་ཨ་བྷི་ཥིཉྩ་ཧཱུྂ། ཞེས་བསྐུར། གནས་གསུམ་དུ་གཏད་ལ། ཧཱུྂ་༌། དམ་ཚིག་ཆེན་པོའི་ཚུལ་བསྟན་ཁྲོ་བོའི་ཚོགས། །འདིར་གཤེགས་རྟགས་དང་མཚན་མ་མྱུར་སྟོན་ཅིག

༑རྣམ་གསུམ་དབང་མཆོག་མི་ཤིགས་རྡོ་རྗེ་ཡིས། །དུག་གསུམ་ནད་གདོན་སྡིག་སྒྲིབ་སྦྱང་དུ་གསོལ། །ཨོཾ་ཡ་མཱནྟ་ཀ་བ་ལིངྟ་སརྦ་སིདྡྷི་ཕ་ལ་ཨ་བྷི་ཥིཉྩ་ཧཱུྂ། ཞེས་བསྐུར། དབང་དོན་གཞན་ལྟར་བཤད། དངོས་གྲུབ་ཀྱི་ཆོ་ག་བྱེད་ན་སྨན་རཀ་གཏོར་མ་ཚེ་གལ་མཐུན་གསུམ་ཚོགས་རྫས་དང་བཅས་པ་དབང་གི་སྔོན་ནས་ཉེར་བསྡོགས་བྱས་ལ་སྐབས་འདིར་དངོས་གྲུབ་ཀྱི་འཛབ་ཅི་འགྲུབ་བཟླས་པའི་རྗེས་སུ། ཧོཿ ནམ་མཁའི་ཁམས་མཉམ་ཟིལ་གནོན་འཇམ་པའི་དབྱངས། །ཞེས་པ་ནས། དངོས་གྲུབ་དམ་པ་ད་ལྟ་སྩོལ་གྱི་བར་གཞི་བསྙེན་ཞལ་གདམས་ཀྱི་དངོས་གྲུབ་ཀྱི་ཆོ་ག་ལྟར་བརྗོད་ལ་ལོངས་སྤྱོད། དེ་ལྟར་སློབ་དཔོན་ཆེན་པོ་གཙུག་ལག་དཔལ་དགེས་གཤིན་རྗེའི་གཤེད་ཀྱི་རྒྱུད་ཐམས་ཅད་ཀྱི་སྙིང་པོ་བསྡུས་པ་ཡང་ཟློག་མེའི་སྤུ་གྲི་ཞེས་གནུབས་སངས་རྒྱས་ཡེ་ཤེས་ཀྱི་རྣམ་འཕྲུལ་གཏེར་སྟོན་རྒྱ་ཞང་ཁྲོམ་རྡོ་རྗེ་འོད་འབར་གྱིས་གཏེར་ནས་སྤྱན་དྲངས་ཤིང༌། རྒྱལ་དབང་རིན་ཆེན་ཕུན་ཚོགས་ཚུན་རྗེ་གོང་མ་ན་རིམ་ཕལ་ཆེར་ལ་ཞལ་གཟིགས་ཤིང་ཐུགས་དམ་གྱི་ལྷག་པའི་ལྷ་ཐུན་མོང་མ་ཡིན་པ་འཇམ་དཔལ་ཚེ་བདག་ཕྱག་རྒྱ་ཟིལ་གནོན་གྱི་དབང་ཆེན་བདུད་དཔུང་ཟིལ་གནོན་ཡོངས་སུ་རྫོགས་པའི་སྟེང་དུ། དུར་ཁྲོད་ཆས་སོགས་ཀྱི་ཕྱི་དབང་དང་ནང་དབང༌། ཤིན་ཏུ་གསང་བ་ཐུན་མོང་མ་ཡིན་པའི་བཀའ་རྫོགས་མཆོད་རྟེན་གྱི་དབང༌། ཐུན་མོང་མ་ཡིན་པའི་གཏོར་དབང་བཀའ་གཏད་བཅས་ལེགས་པར་ཐོབ་པ་ཡིན་པས། དེ་དག་གི་སྐབས་ནས་བཤད་པའི་དམ་ཚིག་གི་རིམ་པ་སྤྱི་དང་བྱེ་བྲག་གཤིན་རྗེའི་གཤེད་ཀྱི་རྒྱུད་རྣམས་ནས་གསུངས་པའི་དམ་ཚིག་ཐུན་མོང་མ་ཡིན་པ་རྣམས་ཚུལ་བཞིན་དུ་བསྲུང་སྙམ་པའི་སྒོ་ནས་འདིའི་རྗེས་ཟློས་མཛོད། སློབ་མས། གཙོ་བོས་ཇི་ལྟར་སོགས་ཀྱིས་དམ་ཚིག་བསྲུང་བར་ཁས་བླངས་ཤིང་གཏང་རག་གི་མཎྜལ་རྒྱས་པ་འབུལ། གསུམ་པ་རྗེས་ཀྱི་དཀྱིལ་འཁོར་ལ་ཆུ་གཉིས་ཉེར་སྤྱོད་རོལ་མོ་སྨན་རཀ་གཏོར་མས་མཆོད་ཅིང༌།

བསྟོད་པ་གང་རུང་གིས་བསྟོད་ནས་གཏོར་མ་ཁང་ཐོག་ཏུ་འབུལ། ཟོར་དགྲ་ཕྱོགས་སུ་འཕང༌། ཡི་གེ་བརྒྱ་པས་བཟོད་གསོལ་བྱས་ནས། ལྷའི་ལྷ་མཆོག་དང༌། བསྐལ་པ་དཔག་ཏུ་མེད་པ་སོགས་ཀྱི་སྨོན་ལམ་གདབ། བུམ་མདུན་གྱི་ལྷ་སྤྱན་དྲངས་པའི་ཡེ་ཤེས་པ་རང་བཞིན་གྱི་གནས་སུ་གཤེགས། རང་གིས་སྤྲུལ་པའི་དམ་ཚིག་པ་ཨོཾ་ཨཱཿཧཱུྂ། ཞེས་རང་གི་སྙིང་གར་བསྡུ། ཤིས་བརྗོད་དང་བསྔོ་བ་སྨོན་ལམ་བྱ་ཞིང་ལས་ཀྱི་རྗེས་མི་མངོན་པར་བྱའོ། །སྤྱི་དོན་གཉིས་པ་དབང་འབྲིང་དུ་བྱེད་ན། དཀྱིལ་འཁོར་གྱི་འཇུག་པ་རྣམས་ཚར་རྗེས་དབང་ཐོབ་འདོད་ཙམ་ལས་བསྙེན་སྒྲུབ་མི་བྱེད་པ་ལ་བུམ་གསང་ཤེར་ཚིག་རྣམས་བསྐུར་ནས་ལྷ་དབང་མན་ཆད་དོར། ཡང་བསྙེན་སྒྲུབ་ཙམ་བྱེད་པ་མ་གཏོགས། གཞན་དོན་མི་ནུས་པ་ལ་དཀྱིལ་འཁོར་གྱི་འཇུག་པ་རྣམས་ཚར་རྗེས་སྐུ་གསུང་ཐུགས་ཡོན་ཏན་ཕྲིན་ལས་ལྔ་པོ་བསྐུར་གཞན་རྣམས་དོར། སྤྱི་དོན་གསུམ་པ་བསྡུས་པའི་ལུགས་ནི། ནད་པ་སོགས་ལ་གསོལ་གདབ་རྒྱུན་བཤགས་ཀྱི་མཇུག་ཏུ་སློབ་མ་ལྷར་གསལ། བྱིན་འབེབས་བྱ། ཏིཥྛ་བཛྲ་དང་རྒྱ་གྲམ་གྱིས་བརྟན་པར་བྱས་རྗེས་མཇུག་གི་གཏོར་མ་བཞི་པོ་བསྐུར་བ་ཁོ་ནས་འཐུས་སོ། །དབང་རྒྱས་པའི་ལུགས་འདི་ལྷ་འདི་ཉིད་ལ་མཆོག་ཏུ་འཛིན་ཅིང་བསྙེན་སྒྲུབ་ལས་སྦྱོར་ལ་དམ་བཅའ་འཛིན་པ། རང་གི་ཆོས་དང་སྲིད་ཀྱི་རྒྱུད་འཛིན་ལས་གཞན་དུ་སྤེལ་ན་དམ་ཚིག་ཉམས་པར་འགྱུར་རོ། །བསྡུས་པའི་ལུགས་ལ་གཏོར་མ་ཁོ་ནས་བསྐུར་རམ། ཡང་ན་དང་པོར་བུམ་པ་སྤྱི་བོར་བཞག་བུམ་ཆུ་བླུད། གཉིས་པར་ཐོད་པ་མགྲིན་པར་བཞག་བདུད་རྩི་སྦྱིན། གསུམ་པར་མེ་ལོང་སྙིང་གར་གཏད། བཞི་པར་གཏོར་མ་གནས་གསུམ་དུ་བསྐུར། དེ་ལྟར་བྱེད་ན་བུམ་པ་གཉིས་གཙོ་ལས་སུ་བྱེད། ཐོད་ཆང་དང་མེ་ལོང་གཏོར་མ་རྣམས་ལྷར་བསྐྱེད་ལ་ཐོད་ཆང་དང་མེ་ལོང་གི་ལྷ་བཞུ་ནས་དབང་བསྐུར༑ གཏོར་མའི་སྟོད་ལྷ་དང་སྨད་འདོད་ཡོན་དུ་བསམས་ལ་བསྐུར། བུམ་པ་གཉིས་ནི་དབང་ཆེན་གི་སྐབས་ལྟར་སྒྲུབ་དགོས།

དེ་ལྟར་ཡང་ཟློག་མེའི་སྤུ་གྲིའི་དབང་གི་ཆོ་ག་བདུད་དཔུང་ཟིལ་གནོན་ཞེས་བྱ་བ་འདིའང་ལྕགས་སྡིག་གི་དབང་ཆོག་མུ་ཏིག་ཕྲེང་བ་ལྷ་གྲངས་ཧ་ཅང་མང་བ་དང༌། རྗེས་གནང་རྣོན་པོ་ནང་གཅོད་ཀྱང་བསྡུས་ཤིང་སྔགས་དབང་ཙམ་ལས་མེད་ཅིང་འདི་ཉིད་དང་འབྲེལ་ཆགས་པར་མི་འདུག་པས་ཟླ་གསང་གི་རྒྱུད་རྣམས་གཙོ་བོར་བྱས། རྡོ་རྗེ་ཐེག་པའི་དབང་བསྐུར་གཞན་ནས་ཀྱང་རུང་མཐུན་གྱིས་ཁ་བསྐངས་ནས༑ འབྲི་གུང་པ་གཤིན་རྗེའི་གཤེད་ཀྱི་རྣལ་འབྱོར་པ་ཆོས་ཀྱི་གྲགས་པས། ལྕགས་ལུག་ཟླ་བ་དང་པོའི་རྒྱལ་བས་ཆོ་འཕྲུལ་ཆེན་པོ་བསྟན་པའི་དུས་དགེ་བར་ཆོས་གྲྭ་ཆེན་པོ་བཀྲ་ཤིས་ཚུགས་སུ་སྦྱར་བ་སྟེ། འདིའི་དཀྱིལ་འཁོར་སོགས་གནད་ཁ་ཡར་སློབ་དཔོན་དགྱེས་པའི་གསུང་གི་གསང་བ་ལས་རྟོགས་པར་བྱོས་ཤིག། །།སརྦ་མངྒ་ལཾ།།