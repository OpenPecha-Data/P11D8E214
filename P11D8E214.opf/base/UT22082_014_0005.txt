 ༄༅། །ལམ་ཟབ་བླ་མ་སྒྲུབ་པ་ལས། ཁ་བསྒྱུར་གཞན་ཕན་སྙིང་པོའི་འཕྲོ་བཞུགས་

སོ།། དྲག་པོ་མངོན་སྤྱོད་ཅེས་བྱ་བ། །ཏིང་འཛིན་སྔགས་རྫས་འཁོར་ལོ་སོགས། །བྱེད་ཚུལ་རྣམ་པ་མང་མཆིས་ཀྱང༌། །སྙིགས་མ་ལྔ་བདོའི་སྒྲུབ་པོ་རྣམས། །ཏིང་འཛིན་སྒོམ་པ་མི་ནུས་ཤིང༌། །གསང་སྔགས་བཟླས་བརྗོད་མ་དག་ལ། །འཁོར་ལོ་ལ་སོགས་གནད་འཕྱུག་ན། །གཞན་ལ་མི་གནོད་རང་ཉིད་ཕུང༌། །དེ་བས་སྙིགས་མའི་རྣལ་འབྱོར་གྱིས། །ཁ་འཛིན་རྒྱབ་རྟེན་རྫས་ཀྱི་ཆ། །དམ་ཚིག་ལྡན་ཞིང་བླ་སྒྲུབ་ལ། །མཆོག་ཏུ་འཛིན་པའི་རྣལ་འབྱོར་པས། །མེ་ཡི་སྦྱོར་བས་བསད་པ་ནི། །ཏེ་ལོའི་ཁོག་པ་ཚང་མའི་ནང༌། །སྲེ་མོ་ནག་པོའི་ཁོག་པ་བཅུག །དེའི་ནང་ཆུ་བྱི་ལོང་མ་ཡི། །ཁོག་པ་བཅུག་ལ་དེ་ཡི་ནང༌། །བསོ་དྲི་ཅན་གྱི་སྦུར་ནག་དང༌། །བྱ་ནག་མུ་ཟི་ནག་པོ་དང༌། །བསེ་ཞོ་ནག་དང་ཚུར་ནག་དང༌། །སྤུ་ནག་ཐང་ཁྲོམ་ནག་པོ་དང༌། །དབྱི་མོང་ནག་དང་ཀྱི་ལྕེ་ནག །ཁྱི་ནག་སྤྱང་ནག་ཞིམ་ནག་གི། །བྲུན་དང་ཤ་ཁྲག་ལ་སོགས་དང༌༑ ༑ར་རོག་ཕག་ནག་ཁྲག་ལ་སོགས། །སྐྱུང་ཁ་བྱ་རོག་སྲིན་བྱ་དང༌། །འུག་པའི་ཤ་ཁྲག་གང་རྙེད་རྣམས། །ལག་ཚགས་དམ་པར་ནང་དུ་ནི། །བསྲེས་ལ་ཕྱེ་མར་བྱས་ཏེ་བཏབ། །ཁོག་པ་གསུམ་པོ་ནང་ནས་རིམ། །ཁ་བསུམ་རྫས་མི་འཆོར་བར་བྱ། །ཐང་ཁྲོམ་ལོ་མའི་གསེབ་ཏུ་བསྙལ། །ཞག་གསུམ་ལོན་ནས་སེར་པོར་འགྱུར། །དེ་དག་ཕྱི་ནང་བསྲེས་ལ་བརྡུང༌། །གྲིབ་སྐམ་བྱས་ལ་ཚགས་བྱས་ནས། །དགོས་དུས་དུག་ཚེར་མེ་ལ་བསྲེག །དུད་པ་གང་ཕོག་དེ་རྣམས་ནི། །ཁྲག་དང་ཆུ་སེར་འཛག་པ་དང༌། །ཟ་ཕྲུག་ལ་སོགས་ནད་ཀྱིས་ནི། །ཟླ་བ་ཕྱེད་ནང་འགུམ་པར་ངེས། །རང་སྲུང་དྲི་ཆེན་དྲི་ཆུ་དང༌། །ཤུ་ཀྲ་པད་རཀ་ག་པུར་དང༌། །གླ་རྩི་རྒྱ་ཚིལ་སྦྱར་བ་དག ༑རང་སོགས་གང་སྲུང་ལུས་དང་ནི། །དབང་པོ་རྣམས་བྱུགས་ཐུབ་པར་ངེས། །། རླུང་ལ་བསྐྱོན་ནས་བསད་པ་ནི། །ཁྲ་དང་འུག་པ་བྱ་རོག་དང༌། །བྱ་རྒོད་གོ་བོ་སྐྱུང་ཀ་དང༌། །སྲེལ་བ་ཕུག་རོན་བག་སོགས་དགུའི། །ནང་ཁྲོལ་ཤ་ཁྲག་རུས་པར་བཅས། །བྲག་ཞུན་སྲེ་མོའི་བྲུན་དང་ནི། །ཤན་པ་དམེ་ཕོའི་དྲི་ཆེན་དང༌། །གྲི་རོའི་བྲུན་དང་ཁྱི་བྲུན་དང༌། །ཏེ་ལོ་བྱི་ལའི་བྲུན་དང་ནི། །སྤང་སྤོས་རྒྱ་སྤོས་སྒོག་སྐྱ་དང༌། །གཡེར་མ་རྒྱ་བཙོང་རྒྱ་བ་དང༌། །གླིང་དང་སྨན་མོ་ཟང་རྩི་བ། །གཟའ་དུག་རྫི་དུག་མདའ་དུག་དང༌། །བཙན་དུག་བོང་ནག་ར་དུག་དང༌། །ཁྱི་དུག་སྤྱང་དུག་ཉ་དུག་དང༌། །ཕག་དུག་མི་མཁྲིས་ཁྱི་རྟའི་མཁྲིས། །དྲེའུ་བོང་བུ་མཛཽ་རྟོལ་མཁྲིས། །རྟ་བོན་ར་ཐུག་བསེ་སྦྲེ་དང༌། །གླ་རྩི་ཏང་ཀུན་རྣ་རྭའི་གཞོབ། །དུ་བ་རལ་བ་ཕ་བ་དོག

།མུ་ཟི་སེར་པོ་ཐར་ནུ་དང༌། །རེ་ལྕག་པ་སོགས་བསྡུས་པ་རྣམས། །ཞིབ་བཏགས་ར་ཁྲག་གིས་སྦྲུས་པ། །ར་གྲོད་ནང་བླུག་ཐར་ནུ་ཡི། །འོ་མ་དང་སྦྱར་ར་ལུད་ནང༌། །ཞག་གསུམ་བསྙལ་ལ་གྲིབ་སྐམ་བྱ། །ཞིབ་བཏགས་ཕྱེ་མ་དགྲ་བོའི་ཕྱོགས། །རླུང་ལ་བསྐུར་བས་ཕོག་མ་ཐག །ལྟོ་བཅུད་མི་ལེན་ལུས་འདར་གཡོ། །རླུང་གིས་བརྒྱལ་ཏེ་འཆི་བར་ངེས། །རང་སྲུང་གླ་རྩི་མུ་ཟི་སེར། །སྒོག་གཅིག་ག་པུར་ཤིང་ཀུན་དང༌། །ར་ཚིལ་སྦྱར་བ་རང་ལུས་ལ། །ལན་གསུམ་བྱུགས་པས་ཐུབ་པར་ངེས། །། ཆུ་ལ་བསྐྱོན་ནས་བསད་པ་ནི། །སེ་བོ་ཉ་དང་སྤེ་བ་ཉ། །རྨང་མ་ཉ་དང་གསུམ་པོ་ལ། །གཞི་བྱས་དེ་ཡི་ཁ་ཚར་ནི། །སྦལ་པ་ལྕོང་མོ་ཉེའུ་ཆུང་རྣམས། །ཧྲུག་གུར་བཏང་ལ་སྲམ་གྱི་ནི། །ཁོང་པར་བླུགས་ལ་དེའི་གསེབ་ཏུ། །ཐར་ནུ་ཐང་ཁྲོམ་རེ་ལྕག་པ། །གྲོ་ཆང་ཕབ་རུལ་མཛེ་ཕོའི་ཁྲག །གཉན་པ་ཆུ་མིག་དགུ་ཡི་ཆུ། །སྦྲུས་ལ་བླུག་ཅིང་རོ་ལྤགས་གཏུམ། །ཐང་ཁྲོམ་ཐར་ནུ་རེ་ལྕག་གསུམ། །བསྲེས་པའི་ལོ་མའི་གསེབ་ཏུ་བསྙལ། །འདུལ་མོར་རུལ་ནས་ཅག་ཅིག་ལ། །དེ་ཚེ་རང་གི་བསྲུང་བ་ནི། །གླ་རྩི་ག་པུར་ཉ་མཁྲིས་གསུམ། །སྦྱར་བ་རང་གི་ལུས་ལ་བྱུག ༑རྫས་རྣམས་བླངས་ལ་གྲིབ་སྐམ་བྱ། །ཞིབ་བཏགས་གང་དགོས་དགྲ་བོ་ལ། །ཆུ་དང་སྦྱར་ལ་གོས་དང་མལ། །ལྷམ་སོགས་གང་རུང་བྱུགས་ན་ཡང༌། །རེག་པས་ཆོག་གོ་དེས་གང་རེག ༑ཁོལ་བུར་ཕོལ་མིག་རྡོལ་ནས་ཀྱང༌། །ལུས་པོ་འདུལ་ནས་འཆི་བར་ངེས། །གོང་གི་རང་སྲུང་རྫས་དེས་ཀྱང༌། །རྫི་དང་དྲི་ཕྱོགས་ཐུབ་ཕྱིར་ཡིན། །ཤ་རྗེན་རེག་ན་མི་ཐུབ་པས། །རང་གི་ཤ་ལ་མ་རེག་གཅེས། །། ས་ལ་བསྐྱོན་ནས་བསད་པ་ནི། །མཛེ་ཕོའི་ཤ་ཁྲག་དབང་པོ་ལྔ། །རྟ་བོང་ར་ཁྱི་གྲི་ཁྲག་དང༌། །རི་བོང་ཤ་ཁྲག་མཆོག་ཏུ་ཤེས། །དུག་སྦྲུལ་ཉ་སྦལ་ནག་པོ་དང༌། །གང་སྦལ་རྩང་ནག་སྡིག་སྲིན་དང༌། །སྡོམ་སྡིག་ལྕོང་མོ་ཕྱེ་ལེབ་དང༌། །རྨིགས་བུ་བྱི་བ་མཆུ་རིང་དང༌། །རྟ་བླ་བྱ་ཕོ་ནག་པོ་དང༌། །སྐྱུང་ཀའི་ཁྲག་དང་གཡེར་མ་དང༌། །བུལ་ཏོག་རྒྱ་ཚྭ་ཁ་རུ་ཚྭ། །ཏི་ཚ་རྒྱམ་ཚྭ་ཚྭ་ནག་དང༌། །ཟེ་ཚྭ་བཙན་དུག་ཐར་ནུ་དང༌། །བསེ་ཞོ་ཐང་ཁྲོམ་རེ་ལྕག་པ།

།ར་དུག་གཟའ་དུག་འཇི་དུག་པ། །ཕག་དུག་ཁྱི་སྤྱང་བྱི་ལའི་བྲུན༑ ༑མཛེ་ཕོའི་བྲུན་ནི་མེད་ཐབས་མེད། །དྲོད་སྨན་གསུམ་དང་སྤང་སྤོས་དང༌། །བྱ་ཕབས་མོན་ཕབས་ཀོང་ཕབས་དང༌། །ཏེ་ལོའི་ཤ་དང་སྒོག་པའི་རིགས། །གང་བྱུང་ཐམས་ཅད་བསགས་པ་རྣམས། །ཞིབ་བཏགས་བོང་བུའི་ཆུ་དང་སྦྱར། །མཛེ་ཐོད་ནང་བླུགས་ར་ལྤགས་གཏུམ། །དེ་ཡི་ཕྱི་ལ་རེ་བས་དྲིལ། །འདོམ་གང་ས་ཡི་འོག་ཏུ་སྦ༑ ༑ཞག་གསུམ་སོང་ནས་ལང་བའི་ཚད། །ལྦུ་བ་སོབ་སོབ་ཁོལ་བར་འགྱུར། །རང་སྲུང་ར་ཚིལ་རྒྱ་ཚིལ་དང༌། །ཕག་ཚིལ་བཙན་དུག་ར་དུག་དང༌། །གཟའ་དུག་ག་པུར་གླ་རྩི་དང༌། །ཤིང་ཀུན་སྐྱུང་ཁྲག་མུ་ཟི་སེར། །གཟུགས་མོ་བྱི་ཐུར་རྣམས་ཞིབ་བཏགས། །ཚིལ་དང་སྦྱར་བ་རང་ལུས་ཀྱི། །མགོ་མཇུག་དབང་ལྔ་ཁྱབ་པར་བྱུག །གོང་གི་རྫས་བཏོན་གྲིབ་མར་བསྐམ། །ཞིབ་བཏགས་སླར་ཡང་མཛེ་ཐོད་བླུག །དགོས་དུས་སྐམ་སྦྱོར་གཤེར་སྦྱོར་གཉིས། །སྐམ་སྦྱོར་དགྲ་ལ་རྫས་ཕྱེ་དེ། །མེ་ལ་བསྲེགས་སམ་རླུང་ལ་བསྐུར། །ཕོག་མ་ཐག་ཏུ་ཤུ་རྒོད་དང༌། །རྨ་འོལ་ཕོལ་རྡོལ་ཤ་རུལ་ནས། །གསོ་ཐབས་མེད་པར་འཆི་བར་འགྱུར། །ཟས་ལ་བསྐྱོན་ན་སྨོས་ཅི་དགོས། །གཤེར་སྦྱོར་བོང་བུའི་ཆུ་ལ་སྦྱར། །གདན་དང་རྟ་སྒ་ཡོབ་ལ་སོགས། །སྒོ་ཐེམ་ཨ་ཤིང་གོས་དང་ནི། །འདུག་ས་ལ་སོགས་གར་བྱུགས་ཀྱང༌། །རེག་པའི་མོད་ལ་དེ་མ་ཐག །ཕོལ་མིག་རྡོལ་ནས་འཆི་བར་ངེས། །། རྫས་ཀྱི་ཁང་སེལ་བྱ་བ་ནི། །གྲི་ཐལ་གྲི་ཁྲག་ཕུང་ས་དང༌། །རི་རུད་ལྷ་ཁང་མཆོད་རྟེན་དང༌། །ཐོག་རྒྱབ་སྒྱོགས་ཀྱིས་བཤིག་པ་དང༌། །གླེ་ཆད་གད་པ་གྲོག་སྟོང་དང༌། །མེས་ཚིག་ཆུས་ཁྱེར་རླུང་གཏོར་དང༌། །ཤྭ་སྦུད་གཡུལ་བཀྱེ་གྲོག་པོ་དང༌། །ས་གཡོས་ས་རྣམས་གྲི་ཁྲག་གིས། །སྦྲུས་པའི་སཱཙྪ་བཞི་བཏབ་ནས། །དགྲ་བོའི་ས་མཁར་རྨང་ཕྱོགས་བཞིར། །སྐུ་གདུང་མགོ་མཇུག་སློག་ལ་མནན། །ཟླ་བ་གཅིག་ནས་མཁར་ཁང་དེ། །ལྕགས་ལས་གྲུབ་ཀྱང་འཇིག་པར་ངེས། །།

ཞིང་སེལ་སྐྱེ་བ་རྒྱུན་གཅོད་ནི། །རི་བོང་སྔོ་ཟན་ཐོད་པའི་ནང༌། །བྱ་མ་བྱི་ཡི་ཤ་ཁྲག་སྤུ། །བྱི་ལའི་བྲུན་རྣམས་བླུགས་པའི་ཁར། །རྟ་ལོ་པ་ཡི་དུར་གྱི་རུས། །བཅུག་ལ་ཁ་བསྡམས་ཞིང་གི་དཀྱིལ། །ཐོང་གིས་མི་སླེབ་འོག་ཏུ་སྦ། །ལོ་གཅིག་སོང་ནས་སྐྱེ་བ་གཅོད། །རྫས་ཡོད་བར་དུ་སྐྱེ་མི་སྲིད། །རྫས་ལ་རྡོ་སྒྲོམ་བཅོས་བྱས་ནས། །མི་རུལ་ལག་ལེན་གཅེས་པ་སྟེ། །མ་རུལ་བར་དུ་སྐྱེ་བ་འཆད། །། ཞིང་ལ་འབུ་གཏོང་གདམས་པ་ནི། །རྟ་ཕོ་ངང་པའི་རྔ་མ་དག །སོར་ཕྱེད་ཙམ་གཏུབ་ཕབས་ཕྱེ་དང༌། །བག་ཕྱེ་བྱང་བུལ་ཚྭ་ལ་སྦྱར། །ཞིང་གི་རྐ་མགོར་བསྐྱལ་བ་ན། །ཆུ་ཡིས་འདེད་ཚེ་ཞིང་ཀུན་ཁྱབ། །དྲོད་གཤེར་གྱིས་ནི་འབུ་རུ་འགྱུར། །ཞིང་རྣམས་འཇོམས་པར་གདོན་མི་ཟ། །སང་ཞོགས་ཆར་པ་ཕབ་པ་གཅེས། །། ཞིང་ལ་བཙའ་གཏོང་མན་ངག་ནི། །བུལ་ཏོག་ཚྭ་ལ་མུ་ཟི་དང༌། །ལྡོང་རོས་ཟེ་ཚྭ་རྒྱ་ཚྭ་དང༌། །གཞན་ཡང་ཚྭ་སྣ་ཀུན་སྦྱར་བ། །བཙའ་ནག་ལྕགས་བཙའ་བཙའ་དམར་ནི། །ཟངས་ཀྱི་བཙའ་ལ་བཙའ་སྐྱ་ནི། །མཁར་བའི་བཙའ་ཡིས་ཁ་བསྒྱུར་བ། །ཆང་སྦྲུས་ཕབས་བཏབ་ཞག་གཅིག་བསྙལ། །ཕྱིས་ནང་ཞིང་གི་རྐ་མགོར་བླུག །ཆུས་འདེད་ཚེ་ན་ཞིང་ཀུན་ཁྱབ། །བཙའ་ཡིས་ལོ་ཏོག་འཇོམས་པར་ངེས། །། སེར་བ་དབབ་པའི་མན་ངག་ནི། །གྲི་དམེ་མཛེ་ཡུགས་བཤན་པ་དང༌༑ ༑གཙོད་དང་ཁ་ཤོ་རབས་ཆད་དང༌། །རྟ་ནག་ཁྱི་ནག་བོང་ནག་དང༌། །ཕག་ནག་ཁྲག་སྟེ་བཅུ་གསུམ་བསག །སྡོམ་སྡིག་སྦལ་ལྕོང་ཉ་ཕྱེ་ལེབ། །རྟ་གླང་རྩང་པ་རྨིགས་བུ་སྦྲུལ། །སྲེ་མོ་གངས་སྦལ་སྦུར་བའི་ཤ། །གུ་གུལ་མུ་ཟི་ཤིང་ཀུན་དང༌། །བཙན་དུག་ར་དུག་ཐར་ནུ་བ། །སི་ཏ་མུ་ལ་གླ་རྩི་དང༌། །ཀླུ་བདུད་རྡོ་རྗེ་གོ་བྱི་ལ། །སྟག་སྡེར་རྐྱང་བྲུན་དྲི་ཆེན་རྣམས། །ཞིབ་བཏགས་བག་ཕྱེ་དང་བསྲེས་པ། །ཆང་སྦྲུས་རིལ་བུ་མཐེབ་ཚིགས་ཙམ། །ནམ་མཁའ་མི་མཐོང་འཁར་སྡེར་བླུག །དར་ནག་དག་གིས་ཁ་བཀབ་ལ། །ཨོཾ་ཨ་ཡ་མ་དུ་རུ་ཙ་ཤ་ན་སྤྲིན་བསྡུས་གློག་འཁྱུག་ཐོག་སེར་ཕྲོམ་རིལ་ཤལ་ཕོབ་ཁྱུག་ཁྱུག་བྲེང་བྲེང་ཤར་ཤར་སེར་བ་ཕྲོམ་རིལ་ཤར་ཕོབ།

ཅེས་པ་འབུམ་བཟླས་རིལ་བུར་གདབ། །གང་དགོས་ཡུལ་གྱི་ཆུ་མིག་ནི། །བྱང་ལྟ་གཉིས་གསུམ་ལྔ་དྲུག་སོགས། །ལོ་ཏོག་རྒྱ་དང་བསྟུན་པ་རུ། །རིལ་བུ་གསུམ་གསུམ་རེ་བས་དྲིལ། །ཆུ་མིག་ཕུ་བཅུག་ཆུ་མིག་དེར། །མཁར་གོང་སྒྱེད་སྟེང་མཛེ་ཐོད་ནང༌། །གོང་གི་ཤ་ཁྲག་ཕྱེ་མ་རྣམས། །ཁྲག་རློན་དང་སྦྱར་ཡུན་རིང་བསྐོལ། །མཇུག་ཏུ་ཐབ་ཀ་ཆུ་མིག་སྦུབ། །གཞན་ཡང་ལོ་ཕུད་སྔོ་ཐབ་དང༌། །དཀར་གསུམ་སྦྱར་བའི་ཐབ་གསུར་བཏང༌། །ཡུལ་དེའི་རི་རྒྱུད་སྣ་མོ་འགར། །རིལ་བུ་རེ་རེ་རྐྱང་སྣང་བསྲེག །ཡུལ་དེའི་སེར་སྲུང་ལིངྒ་ནི། །ལྕེ་ཕྱིར་དྲང་སོགས་ངག་མནན་ནི། །སྤྱི་འགྲོ་ལྟ་བུ་ཁོ་རང་གི། །ལྷ་རྟེན་འོག་ཏུ་མནན་པར་བྱ། །རང་ཉིད་འབྲོས་ཤིང་སྔགས་འདི་བགྲང༌། །ཨོཾ་ག་རུ་ཌ་ཙ་ལེ་ཙ་ལེ་ནི་ནཱ་ག་རཱ་ཛ་མུན་ཏ་ཨ། །ཞེས་བཟླས་དེ་ནི་ཐོག་སེར་སོགས། །རང་ཕྱིར་མི་འབྲང་གནད་ཟབ་ཅིང༌། །འདི་ནི་རྫས་འཛོམ་སྔགས་མང་ཞིང༌། །ལག་ལེན་གནད་ཐེབ་མ་འཕྱུག་ན། །དགྲ་ཡུལ་སྐྱིན་ཐང་བུ་ཡུག་འཚུབ། །དུས་ནི་དབྱར་སྟོན་ཟླ་དྲུག་ལས། །གཞན་དུ་བྱ་མིན་ཤེས་པར་བྱ། །། ཉེ་འབྱེད་མཁའ་ལྡིང་ལས་སྦྱོར་ནི། །གང་དམིགས་སོ་སོའི་རུས་པ་ནི། །བག་ཕྱེ་ལས་བྱས་འགྲེང་བའི་ཚུལ། །དཔོན་ནམ་བླ་མ་སྐྱེས་པ་སོགས། །གཙོ་ཆེའི་མགོ་ལ་བྱ་རོག་གི༑ ༑དང་རུ་གཡས་གཟུགས་ངར་མི་ལ། །བྱ་རོག་ཤ་ཁྲག་རྟ་ཡི་རུས། །སྲེ་མོའི་ཁྲག་དང་དམིགས་བྱ་ཡི། །བདུན་ཟུར་ཤ་ཁྲག་གང་རྙེད་བསྲེ། །གཡོག་གམ་སློབ་མ་བུད་མེད་སོགས། །དམངས་ཀྱི་མགོ་ལ་འུག་པ་ཡི། །དང་རུ་གཡོན་དང་འུག་ཤ་ཁྲག །གཡག་གི་རུས་པ་སྤུ་ཤུད་ཁྲག །བདུན་ཟུར་ཤ་ཁྲག་དག་གིས་སྦག །ཁོང་པར་མིང་རུས་དམོད་པ་གཞུག །ངར་མི་རྒྱབ་སྤྲད་རང་མདུན་བཞག །བྱ་རོག་སྒྲོ་གཡས་འུག་སྒྲོ་གཡོན། །རང་གི་ལག་པ་གཡས་གཡོན་ཐོགས། །ཨོཾ་ཀ་ཀཱ་ཤག་ཕྱེ་ཨུལླུ་ཀ་ཤག་ཕྱེ། ཁ་འུར་ཁ་འུར་པ་ན་ཤག་ཕྱེ། ཁ་ཁ་འུར་འུར་པ་ན་ཤག་ཕྱེ།

ཞེས་བཟླས་བརྒྱ་ཕྲག་རེ་སོང་ཚེ། །ངར་མིའི་དབུས་ནས་སྒྲོ་གཉིས་ཀྱིས། །སོ་སོར་དབྱེ་བའི་ཕྱག་རྒྱ་དང༌། །སྔགས་ཀྱིས་ཕུ་གདབ་དམོད་པ་བོར། །གསང་སྔགས་འབུམ་ཕྲག་ཐེམས་མ་ཐག །རྒྱལ་འདོད་ངར་མི་ཉིན་རིར་སྦ། །ཕམ་འདོད་ངར་མི་སྲིབ་རིར་སྦ། །ཕན་ཚུན་མ་འཛོལ་རྒྱབ་སྤྲོད་བྱ། །རང་ལག་སྒྲོ་གཉིས་སོ་སོའི་སྟེང༌། །རླུང་གིས་བསྐྱོད་པར་བཙུགས་ལ་བཞག །དེས་ནི་མཐུན་མཛའ་གང་ཡིན་ཡང༌། །མྱུར་དུ་འབྲལ་བར་གདོན་མི་ཟ། །། བསྐྲད་པ་དབྱིག་པ་ནག་པོའི་ལས། །དགྲ་བོའི་ཟག་རྫས་ཀྱིས་སྦགས་པ། །ལིངྒ་རླུང་དཀྱིལ་སྟེང་གནས་པ། །མིང་རུས་དམོད་པས་བསྐོར་བ་ལ། །འགུགས་འདྲེན་དྲག་པོ་བརྒྱ་ཕྲག་དང༌། །ཨོཾ་དགྲ་བོ་ཆེ་གེ་མོ་ཨུཙྪ་ཏ་ཡ་ཡཾ་ཕཊ། ཅེས་པ་འབུམ་བཟླས་ལིངྒར་གདབ། །ཕུང་རེས་དྲིལ་ལ་སྤྲང་དབྱིག་ནི། །སོར་བཞི་བཤགས་པའི་སྦུབས་སུ་བཅུག །སྐར་མ་བྱ་མཆུའི་ཉི་མ་ལ། །བྱ་རོག་མགུལ་བཏགས་གཞན་དུ་བསྐྲད། །ལན་གསུམ་བསྐྱར་བས་ཚངས་པ་ཡང༌༑ ༑སྐྲོད་ན་གཞན་ལ་ལྟ་ཅི་སྨོས། །། རྫས་ཀྱི་འགོམ་ཆོག་བསྟན་པ་ནི། །དགེ་སློང་ཚུལ་ཁྲིམས་ལྡན་པ་དགུའི། །ཆོས་གོས་རྣམ་གསུམ་ཚལ་པ་དང༌། །སྔགས་པ་དམ་ནུས་ལྡན་པ་དགུའི༑ ༑སྐྲ་སེན་ཕྲེང་བའི་དུམ་བུ་དང༌། །སྐུ་གསུང་ཐུགས་རྟེན་རབ་གནས་ནི། །ལྡན་པ་དགུ་ཡི་བག་རྡུལ་དང༌། །དགེ་བཤེས་ཆོས་འཆད་དགུ་ཡི་ནི། །བཞུགས་ཁྲིའི་ས་དང་རྒྱལ་པོ་ཆེ༑ ༑བསོད་ནམས་ལྡན་དགུའི་གོས་དུམ་དང༌། །དེ་རྣམས་བསྲེས་པ་ཤེས་རབ་ཀྱི། །སྙིང་པོ་ཕྱིར་ཁ་ལོག་བྲིས་པས། །དྲིལ་ལ་རི་བོ་འཕན་བཟང་དགུའི། །ས་ལ་སཱཙྪ་བཏབ་པའི་ནང༌། །རྫས་བཅུག་སཱཙྪ་རབ་གནས་བྱ། །སཱཙྪའི་ནང་དུ་ཁོང་རང་གི། །ལྷ་སྲུང་མིང་སྔགས་ལྷ་རྟེན་གྱི། །གཏོར་མ་བག་རྡུལ་གཞུགས་པ་གནད། །སཱཙྪར་ཁོ་ཡི་ལྷ་སྲུང་རྣམས༑ ༑བཀུག་ལ་བསྟིམས་པ་གྲངས་མང་བྱ། །སཱཙྪ་རེ་བས་དྲིལ་བྱས་ནས། །ཁོ་ཡི་མལ་ཞབས་ཐེམ་འོག་གམ། །རྒྱུ་སྲང་སོགས་སུ་གྲུ་གསུམ་དུ། །མགོ་མཇུག་སློག་བཅུག་ས་ཡིས་བཀབ༑ ༑དེ་ལ་དམིགས་པའི་དགྲ་བོ་དེས། །ལན་གཅིག་བགོམས་པས་ནུས་པ་ཉམས། །ལན་གཉིས་བགོམས་པས་བསོད་ནམས་འཛད། །ལན་གསུམ་བགོམས་པས་སྲོག་དང་འབྲལ། །རང་ཉིད་སྤྱོད་ལམ་གཟབ་པར་གཅེས། །།

རྫས་ཀྱི་རླུང་གཏད་བྱ་བ་ནི། །གཡག་རྒོད་རྭ་གཡས་ནང་དུ་ནི། །དགྲ་བོའི་ཟག་པ་བཙན་དུག་དང༌། །བསྲེས་པ་ལེབ་མོར་བྱས་པ་བཅུག །སྡིག་ནག་གསོན་པོ་གཅིག་གམ་གཉིས། །བཅུག་ལ་གཡག་རུ་རེ་བས་དྲིལ། །ཆུ་མིག་གདོལ་པ་གནས་ངེས་པ། །བྱང་ལྟའི་སྔོ་ཕུག་དག་ཏུ་སྦ། །དེ་ཚེ་སྡིག་པས་རྫས་ཟོས་པས། །དགྲ་བོ་གྲི་འཐབ་སྣ་དགུ་པོ། །གང་རུང་གིས་ནི་འགུམ་པར་ངེས། །། རྫས་ཀྱི་ལྟས་ངན་གཏོང་བ་ནི། །སྦྲུལ་གྱི་མིག་དང་སྤྲེའུའི་སྙིང༌། །གླ་བའི་ཀླད་པ་སྲེ་མོའི་བྲུན། །བྱ་རོག་འུག་པའི་ཁྲག་དང་ནི། །པུ་ཤུད་ཟེ་སྒྲོ་སྦལ་པའི་ཤ། །ཅོ་གའི་ལྕེ་དང་བོང་བུའི་མཇེ། །སྲིན་བྱའི་མཆུ་དང་ཕག་གི་མཆིན། །གཞན་ཡང་སྲོག་ཆགས་དུ་མ་ཡི། །ཤ་རུས་ཁྲག་སོགས་གང་རྙེད་རྣམས། །བག་ཕྱེ་དང་སྦྱར་ཨཱ་ཙ་རའམ། །མོན་གྱི་ཆུས་སྦྲུས་སྐྱོ་མ་ལ། །ཕབས་བཏབ་རྒྱ་ལམ་སུམ་མདོར་བསྙལ། །ཞག་གསུམ་སོང་ནས་ལངས་པ་ན། །གྲིབ་སྐམ་ཕྱེ་མར་བྱས་པ་དག །དགྲ་བོའི་ཁང་ཁྱིམ་ཕྱི་ནང་དུ། །བཏབ་པས་སྣ་ཚོགས་ལྟས་ངན་ནི། །མི་རུང་སྣ་དགུ་བུ་ཡུག་ལྟར། །འདུས་ཤིང་འཚུབ་པར་གདོན་མི་ཟ། །། གཞན་ཡང་ཞིང་བཅུ་ཚང་བ་ཡི། །དགྲ་བོ་སྒྲོལ་བའི་ལས་སྦྱོར་ནི། །བླ་སྒྲུབ་དྲོད་རྟགས་ཐོན་པ་ན། །བསད་ཟློག་འབྱེད་དཀྲུག་མནན་གཏད་དང༌། །ཐོག་སེར་ཆོ་འཕྲུལ་ལ་སོགས་པ། །གང་འདོད་གཞན་ལྟར་ལོངས་སྤྱོད་པའི། །འབྲས་རྟགས་མྱུར་དུ་འབྱུང་བར་འགྱུར། །དེ་ལྟར་དྲག་པོ་མངོན་སྤྱོད་ཐབས། །ཕལ་ཆེར་རྫས་ཀྱིས་སྒྲུབ་པ་ཡང༌། །དུས་ངན་སྔགས་པ་རྒྱུད་དལ་གྱིས། །བསྙེན་སྒྲུབ་ལས་སྦྱོར་མི་ལྕོགས་ཤིང༌། །བློ་དམན་དག་གིས་འཁོར་ལོ་དང༌། །སྔགས་ཀྱི་གནད་ལ་རྨོངས་པའི་ཕྱིར། །རྫས་ཀྱི་ལས་སྦྱོར་དྲག་པོ་འདི། །མེ་བས་ཚ་ཞིང་ཐོག་ལས་མྱུར། །རལ་གྲི་ཕྱུང་རྡེག་བས་ཀྱང་རྣོ། །དེ་ཕྱིར་གཅེས་པར་འཛིན་པ་དང༌། །དགོས་དུས་མཁས་པས་ལོངས་སུ་སྤྱོད། །རང་ཉེས་བརྩམ་ལས་མི་བྱའོ། །ཞེས་པ་བླ་སྒྲུབ་ལས་ཚོགས་ཀྱི། །དྲག་པོ་མཐུ་ཡི་ལས་སྦྱོར་ཡང༌། །འཇིག་རྟེན་གསུམ་མགོན་བཀའ་ཇི་བཞིན། །ཁོ་བོ་ཆོས་ཀྱི་གྲགས་པས་བྲིས། །ཞེ་ནག་ཁོང་ཁྲོ་མ་ཡིན་ཡང༌། །ཞིང་བཅུ་ཚང་ལ་ཞེ་རེ་ཚིམ།།

།།སརྦ་མངྒ་ལཾ།། 