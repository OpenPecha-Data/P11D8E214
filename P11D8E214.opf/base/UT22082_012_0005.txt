༄༅། །ལྷག་པའི་ལྷ་བཞིར་དུས་གཏོར་འབུལ་བའི་ཕྲིན་ལས་བཞུགས་སོ།། སྤྱན་དྲང་བ་ནི། ཨེ། དྲག་པོ་ཆོས་དབྱིངས་གཤིན་རྗེའི་ཞིང་ཁམས་ནས། །བསྐལ་པ་མེ་ལྟར་འབར་བའི་ཀློང་དཀྱིལ་ནས། །འཇམ་དཔལ་ཁྲོས་པ་ཁྲོ་ཆུ་དུག་གདོང་དང༌། །ཀིཾ་ཀང་དམར་ནག་ཤོར་སང་ཉི་མ་ཁྲོས། །འཆར་ཀ་ནག་པོ་འཁོར་དང་བཅས་པ་དང༌། །རིག་པའི་རྒྱལ་པོ་ནཱ་ག་རཀྴར་བཅས། །དམ་ཚིག་ཐུགས་དམ་དབང་གིས་གནས་འདིར་གཤེགས། །ཨོཾ་ཡ་མཱནྟ་ཀ་ཡ་མ་རཱ་ཛ་བཛྲ་ས་མཱ་ཛཿ བཞུགས་སུ་གསོལ་བ་ནི། ཨེ༑ གྲུ་གསུམ་མཐིང་ནག་འབར་བའི་གཞལ་ཡས་ན། །པད་ཉི་དགྲ་བགེགས་བསྣོལ་བའི་གདན་སྟེང་དུ། །འཇམ་དཔལ་ཁྲོས་པ་གཤིན་རྗེའི་གཤེད་པོའི་ཚོགས། །མི་གཡོ་དགྱེས་ཤིང་བརྟན་པར་བཞུགས་སུ་གསོལ། །ཨོཾ་ཡ་མཱནྟ་ཀ་ས་པ་རི་ཝཱ་ར་ས་མ་ཡ་ཏིཥྛ་ལྷན། ཕྱག་འཚལ་བ་ནི། ཨེ། འཇམ་དཔལ་ཁྲོས་པ་ཁྲོ་རྒྱལ་ཚོགས་རྣམས་ལ། །བདག་ཅག་མོས་པས་རྟག་ཏུ་ཕྱག་འཚལ་ཞིང༌། །དད་པ་རབ་ཀྱིས་མི་བཏང་སྒྲུབ་བགྱིད་ན། །ལྷ་རྣམས་ཅི་བདེར་དགྱེས་པའི་ལས་མཛོད་ཅིག །ཡ་མཱནྟ་ཀ་ས་པ་རི་ཝཱ་ར་ན་མསྐཱ་ར་ཡཱ་མི། མཆོད་པ་འབུལ་བ་ནི། ཨེ། ཡ་མཱནྟ་ཀ་འཁོར་དང་བཅས་པ་ལ། །ཕྱི་མཆོད་མཆོད་ཡོན་མེ་ཏོག་སྤོས་མར་མེ། །དྲི་ཆབ་ཞལ་ཟས་རོལ་མོ་གཟུགས་སྒྲ་དྲི། །རོ་དང་རེག་ཆོས་རྒྱལ་སྲིད་བདུན་དང་ནི། །བཀྲ་ཤིས་རྟགས་རྫས་བརྒྱད་སོགས་མཆོད་པར་འབུལ། །ནང་གི་མཆོད་པ་ཁྲག་ཆེན་ཨརྒྷཾ་དང༌། །དབང་ལྔའི་མེ་ཏོག་ཤ་ཆེན་བདུག་སྤོས་དང༌༑ ༑ཚིལ་ཆེན་མར་མེ་མཁྲིས་པའི་དྲི་ཆབ་དང༌། །ཤ་རུས་ཞལ་ཟས་རྐང་གླིང་ཐོད་རྔའི་སྒྲ། །དུར་ཁྲོད་ནང་གི་མཆོད་པ་འབུལ་གྱི་བཞེས། །གསང་ཆེན་བདེ་ཆེན་ཁྲོ་མོ་སྦྱོར་བའི་ཡུམ། །དགའ་བསྐྱེད་གཟུགས་སྒྲ་དྲི་རོ་རེག་ཆོས་ལྔ། །སྙོམས་འཇུག་འཛག་མེད་དགའ་བདེའི་མཆོད་པ་ནི། །འབུལ་གྱི་ཚིམ་ཞིང་དགྱེས་པ་བསྐྱེད་གྱུར་ཅིག །དེ་བཞིན་ཉིད་མཆོད་འཁོར་གསུམ་དག་པའི་ཆོས། །སྤྲོས་བྲལ་གཟུང་འཛིན་མི་དམིགས་མཉམ་པ་ཉིད༑ ༑བདག་གཞན་གཉིས་སྣང་ངོ་བོ་སྟོང་པ་སྟེ། །མཆོད་བྱ་མཆོད་བྱེད་བྲལ་བས་དགྱེས་གྱུར་ཅིག

།ཨོཾ་ཡ་མཱནྟ་ཀ་ས་པ་རི་ཝཱ་ར་ཨརྒྷཾ། པུཥྤེ། དྷཱུ་པེ། ཨཱ་ལོ་ཀེ། གནྡྷེ། ནཻ་ཝི་དྱེ། ཤཔད༑ རཱུ་པ། ཤཔད། གནྡྷེ། ར་ས། སྤརྴེ། དྷརྨ་དྷཱ་ཏུ། སཔྟ་མ་ཧཱ་རཏྣ། ཨཥྚ་མངྒ་ལ། མ་ཧཱ་ཤྨ་ཤཱ་ན་ཨརྒྷཾ། པུཥྤེ། དྷཱུ་པེ། ཨཱ་ལོ་ཀེ། གནྡྷེ། ནཻ་ཝི་དྱེ། ཤཔད། ཨ་ནུ་རཱ་ག་ཡ་མ་ཧཱ་སུ་ཁ། མ་ཧཱ་མུ་དྲ་པཱུ་ཛ་པྲ་ཏཱིཙྪ་ཧཱུྂ་སྭཱ་ཧཱ། ཁྱད་པར་གྱི་མཆོད་པ་ནི། ཧཱུྂ་༌། མཚན་དང་ལྡན་པའི་བྷནྡྷ་རུ། །ལྕགས་ཀྱུ་ལྔ་དང་བདུད་རྩི་ལྔ། །རྩ་བརྒྱད་སྟོང་སྦྱར་ཨ་མྲྀ་ཏ། །སྦྱངས་སྤེལ་སྦར་བ་ཁ་རཾ་ཁཱ་ཧི། །ལྕང་ལོར་བཅས་པའི་དུང་ཆེན་པོར། །རྒྱུ་རྐྱེན་སྦྱར་བའི་རུ་དྷཱི་ར། །མཁའ་དབྱིངས་པདྨ་རཀྟ་དང༌། །འབེན་ཆེན་གསང་བའི་ཁྲག་དང་སྦྱར། །དམར་གྱི་ཨརྒྷཾ་དགྱེས་པར་རོལ༑ ༑བྷནྡྷ་འབར་བའི་གཏོར་གཞོང་དུ། །རྒྱུ་རྐྱེན་ཕུན་སུམ་ཚོགས་སྦྱར་བའི། །བ་ལིཾ་རྒྱན་ལྡན་རབ་འབར་བ། །འབུལ་ལོ་བཞེས་རོལ་ཚིམ་པར་མཛོད། །ཨོཾ་ཡ་མཱནྟ་ཀ་ས་པ་རི་ཝཱ་ར་པཉྩ་ཨ་མྲྀ་ཏ་ཁ་རཾ་ཁཱ་ཧི། མ་ཧཱ་རཀྟ་ཁ་རཾ་ཁཱ་ཧི། མ་ཧཱ་བ་ལིངྟ་ཁ་རཾ་ཁཱ་ཧི། ཞེས་དབུལ། སླར་ལྷ་རང་རང་གི་སྔགས་མཐར། མ་ཧཱ་པཉྩ་ཨ་མྲྀ་ཏ༴ མ་ཧཱ་རཀྟ༴ མ་ཧཱ་བ་ལིངྟ༴ མ་ཧཱ་མཾ་ས། རཀྟ། ཀེཾ་ནི་རི་ཏི། ཙིཏྟ། བ་སུ་ཏ། གོ་རོ་ཙ་ན། སྲོག་ཨཱཛྙཱ་ལ་ཀཱ་མ་གུ་ཎ་ཁ་ཁ་ཁཱ་ཧི་ཁཱ་ཧི། ཞེས་སྦྱར་བ་ཉེར་གཅིག་སོགས་ཀྱིས་དབུལ། ཐུགས་དམ་བསྐང་བ་ནི། ཨེ། བསྐང་ངོ་བསྐལ་པའི་ཐུགས་དམ་བསྐང༌། །ཕྱི་མཆོད་ཚོགས་ཀྱིས་ཐུགས་དམ་བསྐང༌། །ནང་གི་མཆོད་པས་ཐུགས་དམ་བསྐང༌། །གསང་བའི་མཆོད་པས༴ །དེ་བཞིན་མཆོད་པས༴ །བདུད་རྩི་སྨན་གྱིས༴ །འབེན་ཆེན་རཀྟས༴ །བ་ལིཾ་གཏོར་མས༴ །འདོད་ཡོན་ཀུན་གྱིས༴ །དམ་རྫས་འབར་བས༴ །སྤྱན་གཟིགས་ཡོད་དགུས༴ །ལོངས་སྤྱོད་འབྱོར་པས༴ །ཁྲོ་ཆུ་དུག་གདོང་༴ །ཀིཾ་ཀང་དམར་ནག༴ །འཆར་ཀ་ནག་པོའི་ཐུགས༴ །ནཱ་ག་རཀྴའི༴ །ཐུགས་དམ་བསྐངས་ལ་དངོས་གྲུབ་སྩོལ། །བཤགས་པ་ནི། ཧོཿ བདག་ཅག་མ་རིག་ལུས་དང་ངག་སེམས་ཀྱིས༑ ༑བག་མེད་སྤྱོད་པས་དམ་ལས་འགལ་གྱུར་ཏེ། །འདོད་ཁྲོ་གཏི་མུག་དབང་གིས་ནོངས་གྱུར་པ། །འཇམ་དཔལ་ཁྲོ་རྒྱལ་ཚོགས་ཀྱི་ཐུགས་དང་ནི། །འགལ་བར་གྱུར་པ་གནོང་ཞིང་འགྱོད་པས་བཤགས། །ཚངས་པ་འཕྲུལ་གྱི་དངོས་གྲུབ་དུས་འདིར་སྩོལ། །ཡ་མ་རཱ་ཛའི་ཡིག་བརྒྱ་ཉེར་གཅིག་སོགས་བཟླ།

བསྟོད་པ་ནི། ཧཱུྂ་ཨེ། རྒྱལ་བ་ཀུན་གྱི་ཡབ་གྱུར་དུས་གསུམ་དུ། །མངོན་སངས་རྒྱས་ཀྱང་རྒྱལ་སྲས་གཞོན་ནུའི་ཚུལ། །གང་འདུལ་དེར་སྣང་ཆུ་ཟླ་ལྟར་སྣང་བ། །འཕགས་མཆོག་འགྲོ་བའི་བླ་མར་བདག་ཕྱག་འཚལ། །རིགས་གསུམ་ཀུན་འདུས་ལས་ཀྱི་གཤིན་རྗེའི་གཤེད། །མཐུ་སྟོབས་དཔག་མེད་ཕྱི་ནང་དགྲ་བགེགས་འདུལ། །སྒྲུབ་པ་པོ་ལ་དངོས་གྲུབ་ཀུན་སྩོལ་བ། །ཁྲོ་ཆུ་དུག་གདོང་སྐུ་ལ་ཕྱག་འཚལ་བསྟོད། །འཆི་བདག་བདུད་འཇོམས་ཤོར་སང་ཉི་མ་ཁྲོས། །ཀིཾ་ཀང་དམར་ནག་མཐུ་རྩལ་སྟོབས་དང་ལྡན། །དྲག་པོ་དགྲ་བགེགས་སྒྲོལ་མཛད་ལྷག་པའི་ལྷ། །ཀིཾ་ཀང་ཁྲོ་རྒྱལ་ཁྱོད་ལ་བདག་བསྟོད་དོ། །ཕ་རོལ་རྒོལ་ངན་ཀུན་འཇོམས་དྲེགས་པའི་གཙོ། །ལས་ཀུན་ཐོགས་མེད་སྒྲུབ་པའི་རྫུ་འཕྲུལ་ཅན། །སྒྲུབ་པ་པོ་ལ་དངོས་གྲུབ་ཀུན་སྩོལ་བ། །འཆར་ཀ་ནག་པོའི་སྐུ་ལ་བདག་བསྟོད་དོ། །ཀླུ་དང་ས་བདག་མ་ལུས་དྲེགས་པའི་ཚོགས། །ཚར་གཅོད་རྗེས་འཛིན་ཀླུ་ཡི་སྲིན་པོ་ཆེ། །ཕྲིན་ལས་ཐོགས་མེད་མཛད་པ་རིག་པའི་རྒྱལ། །ནཱ་ག་རཀྴའི་སྐུ་ལ་བདག་བསྟོད་དོ། །དམ་རྫས་སྨན་རཀ་གཏོར་མ་མཆོད་པའི་ཚོགས། །བཞེས་ལ་སྔགས་འཆང་སྒྲུབ་པོ་བདག་ཉིད་ཀྱི། །འདོད་དོན་ཞི་རྒྱས་དབང་དང་དྲག་པོའི་ལས། །གང་བཅོལ་མ་ཐོགས་མྱུར་དུ་འགྲུབ་པ་དང༌། །སྒྲུབ་པའི་འབྲས་བུ་དངོས་གྲུབ་དེང་སྩོལ་ཅིག །ཅེས་བསྟོད། ལྷ་རང་རང་གི་བསྙེན་པ་ཅི་འགྲུབ་བཟླ། གཏོར་མ་འབུལ་ཞིང་ཕྲིན་ལས་བཅོལ་བ་ནི། ཨེ་ཡ། འཇམ་དཔལ་ལས་ཀྱི་གཤིན་རྗེའི་ཚོགས། །རིགས་གསུམ་འདུས་པའི་ལྷ་ཚོགས་དང༌། །ཤོར་སང་ཁྲོས་པའི་ལྷ་ཚོགས་དང༌། །འཆར་ཀ་ནག་པོའི་ལྷ་ཚོགས་དང༌། །རིག་པའི་རྒྱལ་པོའི་ལྷ་ཚོགས་རྣམས། །སྔགས་འཆང་གདུང་བས་འབོད་པའི་ཚེ། །མྱུར་དུ་བྱོན་ལ་སྨན་རཀྟ། །གཏོར་མཆོད་ཚོགས་ལ་དགྱེས་པར་རོལ། །བཞེས་ཤིག་རོལ་ཅིག་ཁ་རཾ་ཁཱ་ཧི། །སྐུ་གསུང་ཐུགས་ཀྱི་རྟེན་འདི་ལ། །རྟག་པར་དགྱེས་བཞིན་བཞུགས་ནས་ཀྱང༌། །བདག་འདོད་བཅོལ་བའི་ཕྲིན་ལས་ནི། །ནད་གདོན་མི་མཐུན་བར་ཆད་ཀུན། །ཞི་བར་མཛོད་ཅིག་ཤཱནྟིཾ་ཀུ་རུ། །ཚེ་བསོད་དཔལ་འབྱོར་ལ་སོགས་ཀུན། །རྒྱས་པར་མཛོད་ཅིག་པུཥྚིཾ་ཀུ་རུ། །མོས་བཞིས་ཁམས་གསུམ་སྲིད་པ་གསུམ། །དབང་དུ་བསྡུས་ཤིག་ཝ་ཤྱཾ་ཀུ་རུ། །དགྲ་བགེགས་གནོད་བྱེད་དམིགས་བྱ་རྣམས། །དྲག་པོས་སྒྲོལ་ཅིག་མཱ་ར་ཡ། །གཞན་ཡང་གང་བཅོལ་ལས་ཀྱི་གཉེར། །མྱུར་དུ་འགྲུབ་པའི་ཕྲིན་ལས་མཛོད། །འདོད་པའི་སྨན་རཀ་གཏོར་མར་བཅས། །སྔར་བཅོལ་ལེགས་པའི་གཏང་རག་འབུལ། །ཕྱི་བཅོལ་ལས་ཀྱི་ཞུ་སྐྱེམས་འབུལ༑ ༑ད་འཆོལ་ལས་ཀྱི་གཉེར་ཟས་འབུལ། །བཞེས་ཤིག་རོལ་ཅིག་དགྱེས་ཚིམ་མཛོད། །ལས་བཅོལ་བདེན་པས་མི་བསྒྲུབ་ན། །སྔོན་གྱི་དམ་བཅས་ཡལ་བར་འདོར། །དེ་བས་བཅོལ་བའི་ཕྲིན་ལས་རྣམས། །ད་ལྟ་ཉིད་དུ་འགྲུབ་པར་མཛོད། །མྱུར་བ་ཉིད་དུ་འགྲུབ་པར་མཛོད། །ཅེས་གཏོར་མ་འབུལ།

ལྷག་པའི་ལྷ་བཞིར། །དགུ་གསུམ་སོགས་ཀྱི། དུས་ཀྱི་གཏོར་མ། །འབུལ་ཚིག་འཁྱེར་བདེར། །བཀོད་པའི་ཕྲིན་ལས། །ཆོས་ཀྱི་གྲགས་པའི། །ཉེར་མཁོ་ཉིད་ཡིན། །དོན་ཀུན་འདུས་ཚེ། །ཚིག་ལ་མང་ཉུང༌། །ཁྱད་པར་མེད་དོ། །དགེ་བས་འགྲོ་ཀུན། །འཇམ་དཔལ་ས་ཐོབ། །དེ་ལ་བདག་སྨོན། །མྱུར་དུ་འགྲུབ་པར། ། གྱུར་ཅིག་ཨེ་ཝཾ།། །།