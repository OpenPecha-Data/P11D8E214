༄༅། །ཡང་ཟབ་བླ་མ་སྒྲུབ་པ་ལས། ཕྱི་སྒྲུབ་བྱིན་རླབས་འབྱུང་གནས་བཞུགས་སོ།།རྫོགས་པའི་སངས་རྒྱས་བླ་མ་མཆོག །འགྲོ་བ་སྐྱོབ་བྱེད་ལ་བཏུད་ནས། །ལམ་ཟབ་བླ་སྒྲུབ་ཟབ་མོ་ཡི། །ཕྱི་སྒྲུབ་བྱིན་རླབས་འབྱུང་གནས་བཤད། །སྨིན་ལམ་དབང་གིས་རྒྱུད་སྦྱངས་པའི། །སློབ་མ་མོས་ལྡན་འགའ་ཞིག་ཚོགས། །མལ་སྟན་བདེ་བ་ལ་འཁོད་ཅིང༌། །བསམ་གཏན་ཆོས་བདུན་དང་ལྡན་པས། །དལ་འབྱོར་རྙེད་པར་དཀའ་བ་དང༌། །དེ་དག་མི་རྟག་འཆི་བ་བསྒོམ། །ཐུན་དང་པོའོ། །རྒྱུ་འབྲས་དཀར་ནག་རྩིས་གདབ་དང༌། །ངན་སོང་འཁོར་བའི་ཉེས་དམིགས་བསམ། །ཐུན་གཉིས་པའོ། །རང་མདུན་གྱད་དང་སེངྒེའི་ཁྲིར། །དབུས་སུ་རྩ་བའི་བླ་མ་ནི། །རྡོ་རྗེ་འཆང་གི་ཚུལ་ཅན་དག །རྡོ་རྗེ་སྙེམས་མ་ཡུམ་དང་འཁྱུད། །གཡས་སུ་སངས་རྒྱས་ལོངས་སྐུའི་ཚུལ། །རྒྱབ་ཏུ་དམ་ཆོས་ཤེར་ཕྱིན་ཡུམ། །གཡོན་དུ་བྱང་སེམས་དགེ་འདུན་ཚོགས། །མདུན་དུ་ཡི་དམ་ལྷག་པའི་ལྷ། །ཁྲི་ཡི་མདུན་དུ་ཆོས་སྲུང་གསལ། །མཆོད་བསྟོད་སྐྱབས་འགྲོ་ཅི་འགྲུབ་དང༌། །བླ་མ་མཆོག་གསུམ་ཡི་དམ་སྲུང་མ་ལ། །བྱང་ཆུབ་བར་དུ་བདག་ནི་སྐྱབས་སུ་མཆི། །བདག་གིས་སྦྱིན་སོགས་བགྱིས་པའི་བསོད་ནམས་ཀྱིས། །འགྲོ་ལ་སྨན་སླད་སངས་རྒྱས་འགྲུབ་པར་ཤོག །ཅེས་པ་བརྒྱ་ཕྲག་ལ་སོགས་པ། །ཅི་འགྲུབ་མ་ཡེང་ངང་ནས་བཟླ།་་༌།རྗེས་སུ་སྐྱབས་ཡུལ་མི་བསྡུ་བར། །རང་སར་གསལ་གདབ་སྲུང་འཁོར་མཆོག །ཐུན་གསུམ་པའོ། །རང་གི་སྤྱི་བོར་བླ་མ་ནི། །ཧེ་རུ་ཀ་དཔལ་རྡོར་སེམས་སྐུ། །དུང་མདོག་དར་དང་རིན་ཆེན་རྒྱན། །རུས་པས་བརྒྱན་ཅིང་གཡས་བརྐྱང་ཚུལ། །རྡོ་རྗེ་དྲིལ་བཅས་ཡུམ་ལ་འཁྱུད། །ཡུམ་ནི་རྡོ་རྗེ་སྙེམས་མ་དཀར། །གྲི་གུག་ཐོད་འཛིན་ཡབ་ལ་འཁྲིལ། །རྒྱན་ཆས་ཡབ་འདྲ་ཡབ་ཀྱི་ནི། །ཐུགས་ཀར་ཟླ་སྟེང་ཧཱུྂ་གི་མཐར། །ཡིག་བརྒྱ་མུ་ཏིག་ཕྲེང་འདྲས་བསྐོར། །དེ་ལས་འོད་འཕྲོས་ཡེ་ཤེས་པ། །སྤྱན་དྲངས་བསྟིམ་ཞིང་སླར་འོད་ཀྱིས། །དབང་ལྷ་སྤྱན་དྲངས་དབང་བསྐུར་ཞིང༌། །རིགས་ལྔས་རྒྱས་གདབ་དབང་ལྷ་བསྟིམ། །མཆོད་ཅིང་བསྟོད་པ་དག་བྱས་ཏེ། །དེ་ལ་སེམས་གཏད་དར་ཅིག་བསྒོམ། །སླར་ཡང་ཡིག་བརྒྱ་བཟླས་པའི་ཚེ། །སྔགས་ཕྲེང་ས་བོན་བཅས་པ་ལས། །འོད་འཕྲོས་ཕྱོགས་བཅུའི་རྒྱལ་བ་མཆོད། །དེ་ཡི་ཐུགས་རྗེ་མ་ལུས་པ། །འོད་ཀྱི་རྣམ་པར་བསྡུས་ལ་བསྟིམ། །སླར་ཡང་འོད་འཕྲོས་འགྲོ་དྲུག་ལ། །ཕོག་པས་ཉེས་སྒྲིབ་དྲི་མའི་ཚོགས། །བཀྲུས་ཤིང་དག་ནས་ལྷ་སྐུར་བསྒྱུར། །ཀུན་ཀྱང་ཡིག་བརྒྱ་བཟླ་བར་བསམ། །འོད་ཟེར་ཚུར་བསྡུས་ཐིམ་མ་ཐག

།སྔགས་ཕྲེང་ས་བོན་བཅས་པ་ལས། །འོད་དཀར་བདུད་རྩིའི་རྒྱུན་ཟག་པ། །ཡབ་ཡུམ་མཁའ་གསང་ལ་འཁྲིལ་ཞིང༌། །དེ་ཉིད་ཆུ་རྒྱུན་ལྟར་ཟག་པ། །རང་གི་ཚངས་བུག་ནས་ཞུགས་ཚེ། །སྡིག་སྒྲིབ་ཉེས་ལྟུང་ནད་གདོན་ཚོགས། །དུད་ཁུ་སོལ་ཁུའི་རྣམ་པ་རུ། །འོག་སྒོ་གཉིས་དང་བ་སྤུ་ཡི། །ཁུང་ནས་ཆིལ་གྱིས་རབ་ཐོན་ཅིང༌། །ལུས་ཀུན་འོད་དཀར་དེས་གང་ནས། །དྲི་བྲལ་ཤེལ་སྒོང་བཞིན་གྱུར་བསམ། །དེ་ལྟར་དམིགས་གསལ་ཡིག་བརྒྱ་ནི། །བརྒྱ་སྟོང་ཁྲི་ཕྲག་ཅི་འགྲུབ་བཟླ། །ཐུན་མཐར་གསོལ་བ་འདི་སྐད་གདབ། །མགོན་པོ་བདག་ནི་མི་ཤེས་རྨོངས་པ་ཡིས། །དམ་ཚིག་ལས་ནི་འགལ་ཞིང་ཉམས། །བླ་མ་མགོན་པོས་སྐྱབས་མཛོད་ཅིག །གཙོ་བོ་རྡོ་རྗེ་འཛིན་པ་སྟེ། །ཐུགས་རྗེ་ཆེན་པོའི་བདག་ཉིད་ཅན། །འགྲོ་བའི་གཙོ་བོས་བདག་ལ་སྐྱོབས། །ཞེས་པས་གསོལ་བ་ལན་གསུམ་གདབ། །རྡོར་སེམས་དགྱེས་ཚུལ་འཛུམ་བཅས་ཀྱིས། །རིགས་ཀྱི་བུ་ཁྱོད་ཀྱི་སྡིག་པ་དང་སྒྲིབ་པ་དག་གོ། །ཞེས་པའི་གནང་བ་དགྱེས་བསྩལ་ནས། །སྐུ་ལུས་སྟོད་སྨད་ནས་ཞུ་བ། །སྔགས་ཕྲེང་ལ་ཐིམ་དེ་ཉིད་ཀྱང༌། །འོད་ཞུ་ཚངས་པའི་བུ་གར་ཞུགས། །རང་ལུས་དག་པའི་ངོ་བོར་བསམ། །ཐུན་བཞི་པའོ། །སླར་ཡང་རང་མདུན་ནམ་མཁའ་རུ། །ཚོགས་ཞིང་སྔར་གྱི་སྐྱབས་ཡུལ་ལྟར། །གསལ་བཏབ་མཆོད་པ་ཀུན་གྱིས་མཆོད། །དེ་ནས་མཎྜལ་འདི་སྐད་འབུལ། ཧཱུྂ་ཧྲཱིཿ དྲི་མེད་གླིང་བཞི་གླིང་ཕྲན་འཁོར་ཡུག་བཅས། །རིན་ཆེན་ཉི་ཟླ་རྒྱ་མཚོ་ལྗོན་ཤིང་ཚོགས། །མེ་ཏོག་སྨན་འབྲས་ཇི་སྙེད་མཆིས་པ་ཀུན། །ཕྱི་ཡི་མཎྜལ་རྒྱལ་བ་རྣམས་ལ་འབུལ། །ཧཱུྂ་ཧྲཱིཿ རང་ལུས་ཕུང་ཁམས་སྐྱེ་མཆེད་ཡུལ་སྣང་བཅས། །གདོས་བཅས་འཛིན་གྲུབ་ཤ་ཁྲག་རུས་པའི་ཚོགས། །བཀོད་ལེགས་ཡིད་འོང་མཆོད་པའི་ཚོགས་སྤྲོས་པའི། །ནང་གི་མཎྜལ་རྒྱལ་བ་རྣམས་ལ་འབུལ། །ཧཱུྂ་ཧྲཱིཿ ཐབས་ཤེས་བདེ་སྟོང་དགའ་བའི་རོལ་པ་ནི། །ཡབ་ཡུམ་སྙོམས་འཇུག་གསང་བའི་འཁྲུལ་འཁོར་གྱིས། །འཛད་མེད་དགའ་སྐྱེད་རྨད་བྱུང་རོལ་པའི་ཚོགས། །གསང་བའི་མཎྜལ་རྒྱལ་བ་རྣམས་ལ་འབུལ། །ཧཱུྂ་ཧྲཱིཿ

ཕྱི་ནང་དབྱེར་མེད་དེ་ཉིད་མཐའ་བཞི་བྲལ། །མཆོད་བྱ་མཆོད་བྱེད་ངོ་བོ་གཉིས་མེད་པ། །རང་རིག་རང་རྩལ་བདེན་དོན་གཤིས་བབས་ངང༌། །དོན་དམ་མཎྜལ་རྒྱལ་བ་རྣམས་ལ་འབུལ། །སྐུ་གསུམ་ཡོངས་རྫོགས་ལ་སོགས་དང༌། །གཞན་ཡང་མཎྜལ་རྒྱས་དང་བསྡུས། །རང་གིས་ཤེས་ཚད་ཀུན་འབུལ་ཞིང༌། །ཡན་ལག་བདུན་པ་ཟློས་བཞིན་པས། །བརྒྱ་ཕྲག་ཕྱག་དང་བསྐོར་བ་བྱ། །མཐར་ནི་ཚོགས་ཞིང་འོད་ཞུ་བ། །རང་ལ་ཐིམ་བསམ་མཉམ་པར་བཞག །ཐུན་ལྔ་པའོ། །རང་མདུན་གྱད་དང་སེངྒེའི་ཁྲིར། །རྩ་བའི་བླ་མ་རྡོ་རྗེ་འཛིན༑ ༑རྡོ་རྗེ་འཆང་གི་ཆ་ལུགས་ཅན། །སྡོ་བསངས་རྡོར་དྲིལ་ཐུགས་ཀར་བསྣོལ། །རྡོ་རྗེ་སྐྱིལ་ཀྲུང་འགྱིང་ཚུལ་བཞུགས། །དར་དང་རིན་ཆེན་རུས་པས་བརྒྱན། །དེ་ལ་རྩ་བརྒྱུད་བླ་མས་བསྐོར༑ ༑ཆར་སྤྲིན་ལྟ་བུར་འཁྲིགས་དམིགས་ནས། །མཆོད་ཅིང་མོས་དང་གུས་པ་བསྐྱེད། །དང་བས་གསོལ་བ་འདི་ལྟར་གདབ། །དཔལ་ལྡན་བླ་མ་སྐུ་བཞིའི་དབང་ཕྱུག །དྭགས་པོ་བཀའ་བརྒྱུད་ཡོངས་ཀྱི་གཙུག་རྒྱན། །འགྲོ་བའི་དེད་དཔོན་དམ་པའི་ལམ་སྟོན། །ཐུགས་རྗེའི་མངའ་བདག་རྒྱལ་བའི་རྒྱལ་ཚབ། །བཀའ་དྲིན་ཟླ་བྲལ་སྟོན་པ་ཟླ་མེད། རྡོ་རྗེ་འཆང་དབང་མགོན་པོ་འབྲི་གུང་པ་ཆེན་པོ་མཁྱེན་ནོ། །གསོལ་བ་འདེབས་སོ། །ཐུགས་རྗེས་གཟིགས་ཤིག །བྱིན་གྱིས་རློབས་ཤིག །དངོས་གྲུབ་རྣམ་གཉིས། ད་ལྟ་སྩོལ་ཅིག །དོན་གཉིས་ལྷུན་གྲུབ། འབྲས་བུ་སྩོལ་ཅིག །ཅེས་གསོལ་འདེབས་བརྒྱ་ཕྲག་སོགས་དང༌། །མ་ཡེང་གུས་པས་རྩེ་གཅིག་གདབ། །དབང་གི་དོན་དུ་འདི་སྐད་གསོལ། །དཔལ་ལྡན་བླ་མ་མཚན་རྣམས་ཀུན་རང་བཞིན༑ ༑བདག་གི་སྤྱི་བོར་ལུས་ཀྱི་ཐིག་ལེ་ལ། །ཉེ་བར་ཞུགས་ནས་བུམ་དབང་དགའ་བའི་ཆུས། །སད་པའི་བག་ཆགས་དག་པར་མཛད་དུ་གསོལ། །དེ་སྐད་གསོལ་གདབ་བླ་མ་ཡི། །དཔྲལ་བའི་འོད་དཀར་ཚུར་འཕྲོས་པ། བདག་གི་དཔྲལ་བར་ཐིམ་མ་ཐག །བུམ་དབང་ཐོབ་ནས་སྤྲུལ་སྐུར་སྨིན། །ལོངས་སྤྱོད་རྫོགས་པ་སེམས་ཅན་ཀུན་གྱི་སྐད། །བདག་གི་མགྲིན་པར་ངག་གི་ཐིག་ལེ་ལ། །ཉེ་བར་ཞུགས་ནས་གསང་བདག་མཆོག་དགའི་མེས། །རྨི་ལམ་བུད་ཤིང་བསྲེག་པར་མཛད་དུ་གསོལ། །ཞེས་གསོལ་བླ་མའི་མགྲིན་པ་ནས། །འོད་དམར་བདག་གི་མགྲིན་པར་ཐིམ། །ངག་དང་རྨི་ལམ་དྲི་མ་དག

།གསང་དབང་ཐོབ་ནས་ལོངས་སྐུར་སྨིན། །རྗེ་བཙུན་བླ་མ་མི་རྟོག་ཆོས་ཀྱི་སྐུ། །བདག་གི་སྙིང་ཁར་ཡིད་ཀྱི་ཐིག་ལེ་ལ། །ཉེ་བ་ཞུགས་ནས་ཤེས་རབ་ཡེ་ཤེས་ཀྱི། །གཉིད་འཐུག་མུན་པ་སངས་པར་མཛད་དུ་གསོལ། །ཞེས་གསོལ་ཐུགས་ནས་འོད་མཐིང་བྱུང༌། །རང་སྙིང་ཐིམ་པས་ཡིད་སྒྲིབ་དག །གཉིད་འཐུག་གཏི་མུག་ཚོགས་དག་ནས། །ཤེར་དབང་ཐོབ་ནས་ཆོས་སྐུར་སྨིན། །འགྲོ་བའི་མགོན་པོ་ལྷན་ཅིག་སྐྱེས་པའི་སྐུ། །བདག་གི་ལྟེ་བར་ཡེ་ཤེས་ཐིག་ལེ་ལ། །ཉེ་བར་ཞུགས་ནས་ཤེས་རབ་ཆེན་པོའི་དབང༌། །བསྐུར་བས་འཕོ་མེད་དགའ་བ་ཐོབ་པར་མཛོད། །ཅེས་གསོལ་ལྟེ་བའི་འོད་ཟེར་དག །རང་ལྟེར་ཐིམ་པས་སྒོ་གསུམ་དང༌། །འཕོ་བའི་སྒྲིབ་སྦྱངས་ཚིག་དབང་ཐོབ༑ ༑ངོ་བོ་ཉིད་སྐུར་སྨིན་པར་བསམ། །སླར་ཡང་གསོལ་བ་འདི་སྐད་གདབ། །ཀུན་ཏུ་བདག་དང་མཁའ་མཉམ་སེམས་ཅན་གྱི། །གདོད་མའི་ལུས་ངག་ཡིད་དང་ཡེ་ཤེས་རྣམས། །ཁྱོད་ཀྱི་རྡོ་རྗེ་བཞི་དང་མཉམ་སྦྱོར་བས། །མཆོག་བདེ་མངོན་དུ་འགྱུར་བར་མཛད་དུ་གསོལ།་་་་་འདིའི་དབང་བཞིའི་གསོལ་འདེབས་དཔལ་ལྡན་བླ་མ་མཚན་རྣམས་ཞེས་པ་ནས་འགྱུར་བར་མཛད་དུ་གསོལ་ཡན་ཆད་ཀྱི་ཤོ་ལོ་ཀ་ལྔ་ཚིག་བར་དགུ་རེ་ཡོད་པ་འདི་རྣམས་བླ་སྒྲུབ་གཞུང་རང་རྐང་ལས་བྱུང་བ་མིན་ཡང་རུང་མཐུན་དུ་བདག་རང་གིས་ཁ་བསྐངས་པ་ཡིན་ནོ། །ཞེས་གསོལ་འཁོར་ཚོགས་འོད་ཞུ་ནས། །གཙོ་ལ་ཐིམ་ཞིང་གཙོ་བོ་ཡང༌། །འོད་ཞུ་རང་གི་སྤྱི་བོར་ཐིམ། །མཉམ་པར་བཞག་ཅིང་ངལ་གསོ་བྱ། །ཐུན་དྲུག་པའོ། །དངོས་གཞི་བླ་མ་ཕྱི་ལྟར་དུ། །སྤྲུལ་པའི་སྐུ་རུ་བསྒྲུབ་པ་ནི། །རང་སྙིང་དབུས་སུ་མུཾ་སེར་པོ། །མེ་འོད་འབར་བ་ཆེར་འབར་བའི། །རང་ལུས་གདོས་བཅས་ཕུང་ཁམས་དང༌། །སྐྱེ་མཆེད་བཅས་པ་བསྲེགས་ཤིང་སྦྱངས། །སྟོང་པའི་ངང་ལས་རང་རིག་ནི། །མུཾ་སེར་འོད་འབར་གནས་པའི་ངང༌། །ཁྱད་པར་སེངྒེ་བརྒྱད་ཀྱིས་ནི། །ལེགས་པར་བཏེག་པའི་ཁྲི་སྟེང་དུ། །པདྨ་ཟླ་བ་ཉི་མའི་སྟེང༌། །རང་རིག་མུཾ་ཡིག་ཡོངས་གྱུར་ལས། །སྟོན་པ་ཤཱཀྱའི་རྒྱལ་པོ་ནི། །གསེར་སྦྱངས་དབུར་མ་ལྟར་འཚེར་ཞིང༌། །ཕྱག་གཡས་ས་གནོན་གཡོན་མཉམ་བཞག

།སྐུ་ལ་ཆོས་གོས་རྣམ་པ་གསུམ། །ལི་ཁྲིའི་མདོག་ཅན་ལེགས་མནབས་ཤིང༌། །མཚན་བཟང་སུམ་ཅུ་རྩ་གཉིས་དང༌། དཔེ་བྱད་བརྒྱད་ཅུས་རབ་མཛེས་ཤིང༌། །ལྟ་བས་ཆོག་མི་ཤེས་པའི་སྐུ། །ཉི་མ་འབུམ་གྱི་གཟི་འབར་བ། །དེ་ཡི་བ་སྤུའི་ཁུང་རྣམས་སུ། །བསྐལ་བཟང་སངས་རྒྱས་སྟོང་རྩ་གཉིས། །གཙོ་བོ་དང་མཚུངས་རབ་ཏུ་བཞུགས། །སྣང་ལ་རང་བཞིན་མ་གྲུབ་པ། །ལྷུན་གྲུབ་འོད་ཀྱི་སྐུ་རུ་གསལ། །དེ་དག་ཡིན་རློམ་མ་ཡིན་པར། །གསལ་སྣང་ངེས་པ་རྙེད་པར་བྱའོ། །ཐུན་བདུན་པའོ། །སླར་ཡང་མཚན་སྔགས་བཟླ་བའི་ཕྱིར། །རང་ཉིད་བསྟན་པའི་བདག་པོ་ནི། །དཔྲལ་བར་ཟླ་དཀྱིལ་དཀར་པོའི་ལྟེར། །ཨོཾ་མཐར་མཚན་སྔགས་དཀར་པོས་བསྐོར། །མགྲིན་པར་པདྨ་དམར་པོའི་ལྟེར།།་༌།ཨཱཿལས་སྔགས་ཕྲེང་དམར་པོས་བསྐོར།་་༌།ཐུགས་ཀར་ཉི་དཀྱིལ་འོད་འབར་དབུས།་་༌།ཧཱུྂ་མཐར་སྔགས་ཕྲེང་མཐིང་གས་བསྐོར།་་༌།དེ་ལྟར་གསལ་བཏབ་ངག་ཏུ་ནི། །ཨོཾ་ཨཱཿགུ་རུ་ཤྲཱི་ཤཱཀྱ་མུ་ནི་རཏྣ་ཤྲཱི་དྷརྨ་ཀཱིརྟི་ཀརྨ་བི་ཛ་ཡ་སེ་ན་མ་ཧཱ་མུ་དྲ་སིདྡྷི་ཕ་ལ་ཧོཿ ཞེས་བཟླ་དཔྲལ་བའི་སྔགས་ཕྲེང་ལས། །ཟླ་འོད་ལྟ་བུའི་འོད་འཕྲོས་པས། །འཇིག་རྟེན་གསུམ་གྱི་འགྲོ་རྣམས་ཀྱི། །གཏི་མུག་དྲི་མ་ཀུན་སྦྱངས་ནས། །སྐུ་ཡི་རྡོ་རྗེ་མངོན་བྱས་བསམ། །མཚན་སྔགས་བརྒྱ་སྟོང་ཅི་འགྲུབ་བཟླ། །སླར་ཡང་སྔགས་བཟླས་མགྲིན་པ་ཡི། །སྔགས་ལས་གློག་སྟོང་འགྱུ་འདྲ་བའི། །འོད་ཕྲེང་དམར་པོས་འགྲོ་རྣམས་ཀྱི། །འདོད་ཆགས་དྲི་མ་ཀུན་སྦྱངས་ནས། །གསུང་གི་རྡོ་རྗེ་མངོན་བྱས་བསམ། །མཚན་སྔགས་བརྒྱ་སྟོང་ཅི་འགྲུབ་བཟླ༑ ༑སླར་ཡང་སྔགས་བཟླས་ཐུགས་ཀ་ཡི། །སྔགས་ལས་འོད་མཐིང་རབ་འཕྲོས་པས། །འགྲོ་བ་རྣམས་ཀྱི་ཞེ་སྡང་གི། །དྲི་མ་དག་ཅིང་ཐུགས་རྡོ་རྗེའི། །གོ་འཕང་ཐོབ་པར་རབ་དམིགས་ནས། །མཚན་སྔགས་བརྒྱ་སྟོང་ཅི་འགྲུབ་བཟླ། །ཐུན་བརྒྱད་པའོ། །སླར་ཡང་དཔྲལ་བའི་སྔགས་ཕྲེང་ལས། །འོད་དཀར་འཕྲོས་པས་རང་ཉིད་ཀྱི། །མགྲིན་པ་ཡན་ཆད་རབ་གང་བས༑ ༑གདོས་བཅས་གཟུང་འཛིན་དྲི་མ་དག

།འོད་དཀར་འོ་མཚོ་འཁྱིལ་ལྟར་བསམ། །མཚན་སྔགས་བཟླ་ཞིང་དམིགས་པ་བསྒོམ། །མགྲིན་པའི་སྔགས་ཕྲེང་འོད་དམར་འཕྲོས། །སྙིང་ག་ཡན་གང་ངག་འཆལ་དང༌། །རྫུན་གྱི་ཉེས་པ་ཀུན་དག་ནས། །འོད་དམར་རྒྱ་མཚོ་འཁྱིལ་ལྟར་བསམ། །མཚན་སྔགས་བཟླ་ཞིང་དམིགས་པ་གསལ། །ཐུགས་ཀའི་སྔགས་ལས་འོད་མཐིང་འཕྲོས༑ ༑རྐང་མཐིལ་ཡན་གང་ངར་འཛིན་དང༌། འཇིག་ཚོགས་ལྟ་བ་ཀུན་སྦྱངས་ནས། །འོད་མཐིང་ནམ་མཁའ་ལྟ་བུར་བསམ། །མཚན་སྔགས་བཟླ་ཞིང་དེ་ཉིད་བསྒོམ། །ཐུན་དགུ་པའོ༑ ༑སླར་ཡང་གནས་གསུམ་སྔགས་རྣམས་ལས། །དཀར་དམར་མཐིང་ཁའི་འོད་འཕྲོས་པས། །བ་སྤུའི་སྐལ་བཟང་རྣམས་ལ་ཕོག །དེ་རྣམས་ཀྱི་ཡང་གནས་གསུམ་དུ། །ཟླ་པད་ཉི་མའི་དཀྱིལ་འཁོར་སྟེང༌། །ཨོཾ་ཨཱཿཧཱུྂ་མཐར་མཚན་སྔགས་ནི། །དཀར་དམར་མཐིང་ཁར་གསལ་རྣམས་ལས། །འོད་ཕྲེང་སྣ་ཚོགས་ཕྱོགས་ཀུན་འཕྲོས། །རྒྱལ་བ་སྲས་བཅས་ཐམས་ཅད་ཀྱི། །བྱིན་རླབས་ནུས་མཐུ་ཡེ་ཤེས་དང༌། །སྣོད་བཅུད་རྣམས་ཀྱི་ཚེ་བཅུད་ཚོགས། །འོད་ཕྲེང་སྣ་ཚོགས་ཀྱིས་བཀུག་ནས། །རང་གི་གནས་གསུམ་སྔགས་ལ་ཐིམ། །བྱིན་རླབས་ཚེ་བསོད་རྒྱས་པར་བསམ། །བཟླས་པའི་རྒྱུན་ལ་འབད་པར་བྱ། །ཐུན་བཅུ་པའོ། །དེ་ནས་རྫོགས་པའི་རིམ་པ་ནི། །སྐལ་བཟང་ཚོགས་རྣམས་འོད་ཞུ་བ། །རང་གནས་གསུམ་གྱི་སྔགས་ལ་ཐིམ། །ཐུབ་པ་འོད་ཞུ་གནས་གསུམ་གྱི། །སྔགས་ལ་ཐིམ་ཞིང་སྔགས་ཕྲེང་རྣམས། །སོ་སོའི་ས་བོན་སོ་སོར་ཐིམ། །ས་བོན་གསུམ་པོ་འོད་འབར་ཞིང༌། །བརྗིད་བཅས་དེ་ལ་སེམས་གཏད་ནས། །འཕྲོ་རྒོད་བཅད་ལ་འབད་པས་བསྒོམ། །སླར་ཡང་ས་བོན་སྟེང་ནས་རིམ། །བསྡུས་ནས་ཧཱུྂ་ཡང་ཞབས་ཀྱུ་དང༌། །ཁོག་པ་མགོ་བོ་ཟླ་ཚེས་དང༌། །ཐིག་ལེ་ནཱ་དར་རིམ་བསྡུས་ནས། །ནཱ་དའང་དམིགས་མེད་ངང་དུ་ཡལ། །དུས་གསུམ་རྟོག་པ་མི་སྤྲོ་ཞིང༌། །བསམ་བརྗོད་བྲལ་བའི་ངང་ཉིད་དུ། །ཅི་གནས་མཉམ་པར་བཞག་པར་བྱའོ། །ཐུན་བཅུ་གཅིག་པའོ༑ ༑རྗེས་ལ་འཁོར་གསུམ་ཡོངས་དག་པའི། །བསྡོ་བས་རྒྱས་བཏབ་སྤྱོད་ལམ་སོགས། །ཆོས་སྤྱོད་བཅུ་ལ་འབད་དེ་འཇུག

།དེ་ལྟར་ལམ་ཟབ་བླ་སྒྲུབ་ཀྱི། །ཕྱི་སྒྲུབ་བྱིན་རླབས་འབྱུང་གནས་འདི། །མགོན་པོ་འབྲི་གུང་པ་ཆེན་པོའི། །གསུང་གི་གནང་བ་ཇི་བཞིན་དུ། །མ་བསྐྱུད་ལེགས་པར་བྲིས་པ་ཡང༌། །ཆོས་ཀྱི་གྲགས་པའི་བློ་གྲོས་ཡིད། །རྣམ་པར་དཀར་ལས་འདི་བྱུང་གི། །འགྲོ་རྣམས་བྱང་ཆུབ་འཐོབ་ཕྱིར་བསྔོ།། །།མངྒ་ལཾ།། 