 ༄༅། །འཇམ་དཔལ་ཆབ་གཏོར་མདོར་བསྡུས་ཚོགས་གཉིས་ཀྱི་གྲུ་ཆེན་བཞུགས་སོ།།

ན་མོ་གུ་རུ་མཉྫུ་ནཱ་ཐཱ་ཡ། རྣལ་འབྱོར་པ་གང་ཞིག་ཐུན་མཚམས་སུ་འཇམ་དཔལ་ཆབ་གཏོར་གཏོང་བར་འདོད་ན། རིན་པོ་ཆེའི་སྣོད་བཟང་པོ་གས་ཆག་མེད་པའི་ནང་དུ། འབྲུ་དང༌། སྨན། རིན་པོ་ཆེའི་དྲི་བཟང་དང༌། དར་ཟབ། དཀར་གསུམ། མངར་གསུམ་གྱིས་སྦགས་པའི་ཟླུམ་གཏོར་རམ། རིལ་བུ་ལྔ་སྣོད་ལྔར་བཤམས་ལ། སྤོས་བསྲེག་ཅིང༌། རྫོགས་པའི་སངས་རྒྱས་དམ་ཆོས་དང༌། །ཚོགས་མཆོག་རྣམས་ལ་བདག་སྐྱབས་མཆི། །ཡོན་ཏན་རྒྱ་མཚོ་ཁྱོད་རྣམས་ལ། །བདག་གི་ལུས་འདི་དབུལ་བར་བགྱི། །སེམས་ཅན་རྣམས་ཀྱི་དོན་གྱི་ཕྱིར། །བྱང་ཆུབ་སེམས་དག་བདག་གིས་བསྐྱེད། །གང་གིས་བསོད་ནམས་ཉེར་བསགས་རྣམས། །རྫོགས་པའི་བྱང་ཆུབ་བདག་གིས་བསྔོ། །འགྲོ་འདི་ཀུན་ལ་ཕན་མཛད་ཕྱིར། །དཔལ་ལྡན་གཤིན་རྗེ་མཐར་བྱེད་གྱུར། །ཅེས་ལན་གསུམ་གྱི་སྐྱབས་སེམས་སྔོན་དུ་བཏང༌། སྐད་ཅིག་གིས་པཾ་ལས་པདྨ། །ཨ་ལས་ཟླ་བ། རཾ་ལས་ཉི་མ་སྟེ། གདན་སུམ་བརྩེགས་ཀྱི་སྟེང་དུ་མུཾ་དམར་སེར་ལས་རལ་གྲི་ཡུ་བ་མུཾ་དམར་སེར་གྱིས་མཚན་པ་ལས་འོད་ཟེར་འཕྲོས། དོན་གཉིས་བྱས། ཚུར་འདུས་ཡོངས་སུ་གྱུར་པ་ལས། རང་ཉིད་སྐད་ཅིག་གིས་འཇམ་པའི་དབྱངས། གསེར་བཙོ་མའི་མདོག་ཅན་ཞལ་གཅིག་ཕྱག་གཉིས་པ། གཡས་ཤེས་རབ་ཀྱི་རལ་གྲི་དཔུང་པའི་ཐད་སོར་འཛིན་ཅིང༌། གཡོན་པའི་འཐེབ་སྲིན་གྱིས་ཨུཏྤ་ལའི་ཡུ་བ་ཐུགས་ཀར་འཛིན་ཅིང༌། འདབ་མ་སྙན་གྱི་ཐད་ཀར་ཁ་ཕྱེ་བ་རྒྱས་པའི་སྟེང་དུ་ཤེས་རབ་ཀྱི་ཕ་རོལ་ཏུ་ཕྱིན་པའི་པོ་ཏི་བསྣམས་པ། ཞབས་རྡོ་རྗེ་སྐྱིལ་མོ་ཀྲུང་དུ་བཞུགས་ཤིང༌། དར་དང་རིན་པོ་ཆེས་བརྒྱན་པ། ཞི་ཞིང་འཛུམ་པའི་མདངས་དང་ལྡན་ཞིང༌། རལ་པའི་ཟུར་ཕུད་ལྔ་དང་ལྡན་པར་གསལ་བའི་སྤྱི་བོར་ཧཱུྂ་ཡིག་ཞུ་བ་ལ་ཐིམ་པས་ལུས་ཐམས་ཅད་རྡོ་རྗེའི་གོ་ཆ་ཞུ་ལུགས་སུ་བགོས་པར་གྱུར་བར་བསམ། ཨོཾ་ཝཱ་གཱི་ཤྭ་རི་མུཾ། ཅི་འགྲུབ་བཟླ། གཏོར་མགྲོན་སྤྱན་དྲངས་པ་ནི། རང་གི་ཐུགས་ཀར་ཉི་མའི་དབུས་སུ་མུཾ་གྱིས་མཚན་པ་ལས་འོད་ཟེར་དཔག་ཏུ་མེད་པ་འཕྲོས་པས་ཕྱོགས་བཅུ་དུས་གསུམ་དུ་བཞུགས་པའི་གཏོར་མགྲོན་རིགས་བཞིས་བསྡུས་པའི་མཆོད་པ་དང་སྦྱིན་ཡུལ་དུ་གྱུར་པ་ཐམས་ཅད་སྐད་ཅིག་གིས་མདུན་གྱི་ནམ་མཁར་སྤྱན་དྲངས།

བཛྲ་ས་མཱ་ཛཿ མ་ལུས་སེམས་ཅན་ཀུན་གྱི་མགོན་གྱུར་ཅིང༌། །བདུད་སྡེ་དཔུང་བཅས་མི་བཟད་འཇོམས་མཛད་ལྷ། །དངོས་རྣམས་མ་ལུས་ཇི་བཞིན་མཁྱེན་གྱུར་པའི། །བཅོམ་ལྡན་འཁོར་བཅས་གནས་འདིར་གཤེགས་སུ་གསོལ། །བཅོམ་ལྡན་བསྐལ་པ་གྲངས་མེད་དུ་མ་རུ། །འགྲོ་ལ་བརྩེ་ཕྱིར་ཐུགས་རྗེས་རྣམ་སྦྱོང་ཞིང༌། །སྨོན་ལམ་རྒྱ་ཆེན་དགོངས་པ་ཡོངས་རྫོགས་པ། །ཁྱེད་བཞེད་འགྲོ་དོན་མཛད་དུས་འདི་ལགས་ན། །དེ་ཕྱིར་ཆོས་དབྱིངས་ཕོ་བྲང་ལྷུན་གྲུབ་ནས། །རྫུ་འཕྲུལ་བྱིན་རླབས་སྣ་ཚོགས་སྟོན་མཛད་ཅིང༌། །མཐའ་ཡས་སེམས་ཅན་ཚོགས་རྣམས་བསྒྲལ་བའི་ཕྱིར། །ཡོངས་དག་འཁོར་དང་བཅས་ཏེ་གཤེགས་སུ་གསོལ། །བླ་མ་རྒྱལ་བ་རྒྱལ་སྲས་ཐུགས་རྗེ་ཅན། །དཀོན་མཆོག་སྲི་ཞུའི་མགྲོན་ཀུན་གཤེགས་སུ་གསོལ། །ཡི་དམ་མཁའ་འགྲོ་ཆོས་སྐྱོང་ནོར་ལྷའི་ཚོགས། །མགོན་པོ་ཡོན་ཏན་མགྲོན་ཀུན་གཤེགས་སུ་གསོལ། །སྐྱེ་བ་གཏན་གྱི་ཕ་མར་གྱུར་པ་ཡི། །རིགས་དྲུག་སྙིང་རྗེའི་མགྲོན་ཀུན་གཤེགས་སུ་གསོལ། །འཁྲུལ་པའི་དབང་གིས་གནོད་བྱེད་འབྱུང་པོ་བགེགས། །ལན་ཆགས་བུ་ལོན་མགྲོན་ཀུན་གཤེགས་སུ་གསོལ། བཛྲ་ས་མཱ་ཛཿ བཅོམ་ལྡན་འཁོར་བཅས་བྱོན་པ་ལེགས། །བདག་ཅག་བསོད་ནམས་སྐལ་བར་ལྡན། །བདག་གི་མཆོད་གཏོར་བཞེས་སླད་དུ། །དགྱེས་ཤིང་བརྟན་པར་བཞུགས་སུ་གསོལ། །སྟོང་སུམ་ཀུན་དང་མཉམ་པ་ཡི། །པདྨ་འདབ་བརྒྱད་གེ་སར་བཅས། །བདེ་ཞིང་ཡངས་པར་འབུལ་ལགས་ན། །ཅི་བདེ་བར་ནི་བཞུགས་སུ་གསོལ། །པདྨ་ཨཱ་ས་ན་ཏིཥྛ་སྟྭཾ། ཇི་ལྟར་བལྟམས་པ་ཙམ་གྱིས་ནི། །ལྷ་རྣམས་ཀྱིས་ནི་ཁྲུས་གསོལ་ལྟར། །ལྷ་ཡི་ཆུ་ནི་དག་པ་ཡི། །དེ་བཞིན་བདག་གིས་སྐུ་ཁྲུས་གསོལ། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། རབ་འབྱམས་ཞིང་གི་མཆོད་ཡོན་ཞབས་བསིལ་དང༌༑ ༑མེ་ཏོག་སྤོས་དང་མར་མེ་དྲི་ཡི་ཆུ། །ཞལ་ཟས་རོལ་མོས་སྲིད་པ་གསུམ་བཀང་སྟེ། །བཅོམ་ལྡན་འཁོར་དང་བཅས་ལ་དབུལ་བར་བགྱི། །སེམས་ཅན་རྣམས་ཀྱི་དོན་ཀུན་མཛད་དུ་གསོལ༑ ༑ཨོཾ་ཨརྩ་ན་སྱ་མནྟྲི་ཏ་ཀུ་ལ་ས་པ་རི་ཝཱ་ར་ཨརྒྷཾ་ནས་ཤཔད་པྲ་ཏཱིཙྪ་སྭཱ་ཧཱ།

བསྟོད་པར་འོས་པ་ཐམས་ཅད་ལ། །ཞིང་རྡུལ་ཀུན་གྱི་གྲངས་སྙེད་ཀྱི། །ལུས་བཏུད་པ་ཡིས་རྣམ་ཀུན་ཏུ༑ ༑མཆོག་ཏུ་དད་པས་བསྟོད་པར་བགྱི། །གཏོར་མ་དང་པོ་ཆུས་བྲན་ཏེ། སྔགས་དྲུག་ཕྱག་རྒྱ་དྲུག་གི་བྱིན་གྱིས་བརླབ་པ་ནི། སྦྱོང་བ་ཆོས་ཉིད་རྣམ་པར་དག་པའི་སྔགས་རྒྱ་ནི། ཐལ་མོ་ཁོང་སྟོང་སྙིང་གར་སྦྱར་ལ། །ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། གཏོར་མའི་མ་དག་པ་ཐམས་ཅད་སྦྱངས་ཏེ་སྟོང་པ་ཉིད་དུ་གྱུར། །སྤེལ་བ་ནམ་མཁའ་མཛོད་ཀྱི་སྔགས་རྒྱ་ནི། རྡོ་རྗེ་ནང་བསྡམས་ཅུང་ཟད་ལྷོད་པ་ཁོང་སྟོང་བྱས་ཏེ། ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཁེ་བྷྱཿ སརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱ་ཧཱ། མགྲོན་རིགས་སོ་སོར་མོས་པ་དང་མཐུན་པའི་ཡོ་བྱད་རྣམས་ཀྱིས་ནམ་མཁའི་ཁམས་ཐམས་ཅད་ཁྱབ་པར་གྱུར། བདུད་རྩི་འཁྱིལ་བའི་སྔགས་རྒྱ་ནི། རྡོར་ཐལ་ཁ་ཕྱེ་བ་གྱེན་དུ་བསྟན་ལ། ཨོཾ་བཛྲ་ཨ་མྲྀ་ཏ་ཀུནྜ་ལི་ཧ་ན་ཧ་ན་ཧཱུྂ་ཕཊ། ཐམས་ཅད་ཀྱང་སྡུག་བསྔལ་མཐའ་དག་ཞི་བར་བྱེད་པའི་བདུད་རྩིའི་རྒྱ་མཚོ་ཆེན་པོར་གྱུར། སྤྱོད་པར་དབང་བ་ཤུགས་ལྡན་འོད་ཀྱི་སྔགས་རྒྱ་ནི། གཡོན་སྡིགས་མཛུབ་སྙིང་གར་བསྒྲེང་གཡས་སྡིགས་མཛུབ་གཏོར་མ་ལ་གཡས་སུ་བསྐོར་ཞིང༌། ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྂ། འཕགས་པ་རྣམས་ཀྱི་སྤྱན་སྔར་མཆོད་པའི་སྤྲིན་མཐའ་ཡས་པ་དང༌། སེམས་ཅན་ཐམས་ཅད་ཀྱི་སྤྱོད་ཡུལ་དུ་འདོད་པའི་ལོངས་སྤྱོད་ཟད་མི་ཤེས་པ་འབྱུང་བར་གྱུར། ཡེ་ཤེས་སྐར་མདའི་སྔགས་རྒྱ་ནི། གཡས་སྡིགས་མཛུབ་སྙིང་གར་བསྒྲེང༌། གཡོན་ཐལ་མོ་བཀན་ནས་གཏོར་མ་འདེགས་པའི་ཚུལ་གྱིས། ཨོཾ་ཛྙཱ་ན་ཨ་ཝ་ལོ་ཀི་ཏེ། ན་མཿས་མནྟ་སྥ་ར་ཎ་རསྨི་སམྦྷ་ཝ་ས་མ་ཡ། མ་ཧཱ་མ་ཎི། དུ་རུ་དུ་རུ༑ ཧྲྀ་ད་ཡ་ཛྭ་ལ་ནི་ཧཱུྂ། ལུས་ཞིང་གི་རྡུལ་ཕྲ་རབ་དང་མཉམ་པ་འཕགས་པ་རྣམས་ལ་ཕུལ་བས་མཉེས་ཤིང༌། སེམས་ཅན་རྣམས་ཀྱང་ཡོ་བྱད་ལ་རྩོད་པ་མེད་ཅིང་མཐུན་པའི་བསམ་པ་དང་ལྡན་པར་གྱུར།

དབང་སྒྱུར་འཁོར་ལོའི་སྔགས་རྒྱ་ནི། ལག་གཉིས་ཀྱི་མཐེ་བོང་གཉིས་དང༌། མཛུབ་ཆུང་གཉིས་ཏེ་བཞི་པོ་སོ་སོར་བསྒྲེང༌། སོར་མོ་གཞན་དྲུག་གི་ཚིགས་པ་དང་པོ་རྣམས་བསྣོལ་ཏེ། ལེབ་མོར་བྱས་པ་ཁ་སྦུབ་པ་སྨིན་མཚམས་སུ་བཅས་ལ། ན་མཿས་མནྟ་བུདྡྷཱ་ནཱཾ། གྲ་ཧེ་ཤྭ་རི་པྲ་བྷཉྫ་ཛ་ཏི་མ་ཧཱ་ས་མ་ཡ་སྭཱ་ཧཱ། ཐམས་ཅད་ཀྱང་དམ་ཚིག་ལ་གནས་པས་བདག་ཅག་ལ་ཕན་པ་དང་བདེ་བ་ལ་སོགས་པ་ཕྲིན་ལས་རྣམ་བཞི་ཐོགས་མེད་དུ་སྒྲུབ་པར་གྱུར། ཅེས་བརྗོད་ཅིང་བསམ། དེ་ལྟར་ཡང་སྔགས་རེ་རེ་ལན་གསུམ་གསུམ་བརྗོད་ཅིང༌། ཕྱག་རྒྱ་རྣམས་ཕྱོགས་བཅུར་བསྟན་ལ་བྱའོ། །དེ་ནས། ཨོཾ་རཏྣ་སརྐཱ་ར་སྱ་མནྟྲི་ཏ་ཎཾ་ས་པ་རི་ཝཱ་ར་ཨརྒྷཾ་ནས་ཤཔདའི་བར་གྱིས་མཆོད། མཆོད་སྦྱིན་གྱི་གཏོར་མ་རྒྱ་ཆེན་པོ་འདི་འབུལ་ཞིང་བསྔོ་བའི་གནས་སུ་གྱུར་པ་ནི། དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང༌། སློབ་དཔོན་ཆེན་པོ་པདྨ་འབྱུང་གནས། དཀོན་མཆོག་རིན་པོ་ཆེ་རྣམ་པ་གསུམ། དུས་གསུམ་གྱི་སངས་རྒྱས་སྲས་དང་སློབ་མར་བཅས་པ་མ་ལུས་ཤིང་ལུས་པ་མེད་པའི་ཚོགས་དང་བཅས་པ་རྣམས་དང༌། ཡི་དམ་བྱ་རྒྱུད་སྤྱོད་རྒྱུད་རྣལ་འབྱོར་རྒྱུད། རྣལ་འབྱོར་བླ་ན་མེད་པའི་རྒྱུད་ལ་སོགས་པ། རྒྱུད་སྡེ་ཆེན་པོ་བཞི་དང༌། ཐེག་པ་རིམ་པ་དགུས་བསྡུས་བའི་ཡི་དམ་ཞི་ཁྲོ་རྒྱལ་བའི་དཀྱིལ་འཁོར་གྱི་ལྷ་ཚོགས་འཁོར་དང་བཅས་པ་རྣམས་དང༌། སངས་རྒྱས་མཁའ་འགྲོ། རྡོ་རྗེ་མཁའ་འགྲོ། རིན་ཆེན་མཁའ་འགྲོ། པདྨ་མཁའ་འགྲོ། ལས་ཀྱི་མཁའ་འགྲོ། སྣ་ཚོགས་མཁའ་འགྲོ། དེ་རྣམས་ཀྱི་ཤུགས་འགྲོ་ལ་སོགས་པ། མདོར་ན་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོའི་ཚོགས་ཐམས་ཅད་ལ་འབུལ་ལོ༑ ༑ཁྱོད་རྣམས་མཉེས་ཤིང་ཚིམས་ནས་བདག་སོགས་སེམས་ཅན་ཐམས་ཅད་ཚོགས་གཉིས་རྫོགས། སྒྲིབ་གཉིས་བྱང་ནས་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་མྱུར་བ་ཉིད་དུ་ཐོབ་པར་བྱིན་གྱིས་བརླབ་ཏུ་གསོལ་ལོ། །ཞེས་སོ།

གཏོར་མ་གཉིས་པ་ཆུས་བྲན་ལ། སྔགས་དྲུག་ཕྱག་རྒྱ་དྲུག་གིས་བྱིན་རླབས་གོང་ལྟར་བྱས་ལ། ཨོཾ་ནཱ་ཐ་གུ་ཎ་སྱ་མནྟྲི་ཏ་ཎཾ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་ཡེ་སྭཱ་ཧཱ། ནས་ཤཔདའི་བར་གྱིས་མཆོད། མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བསྔོ་ཞིང་འབུལ་བའི་གནས་སུ་གྱུར་པ་ནི། དཔལ་ཡེ་ཤེས་ཀྱི་མགོན་པོ་ཕྱག་བཞི་དྲུག །གུར་ཞལ། བེང༌། མ་ནིང༌། སྟག་ཞོན། ཏྲཀྴད། རྣམ་ཐོས་སྲས། ཨ་ཕྱི་ཆོས་ཀྱི་སྒྲོལ་མ་ལ་སོགས་པ་འཇིག་རྟེན་ལས་འདས་པའི་ཆོས་སྐྱོང་སྲུང་མ་འཁོར་དང་བཅས་པ་རྣམས་དང༌། ཕྱོགས་སྐྱོང་བཅུ། ལྷ་ཆེན་བརྒྱད། ཀླུ་ཆེན་བརྒྱད། གཟའ་ཆེན་བརྒྱད། རྒྱུ་སྐར་ཉི་ཤུ་རྩ་བརྒྱད། འཇིགས་བྱེད་དགུ། རྒྱལ་ཆེན་སྡེ་བཞི། གཙང་རིས་ཀྱི་དཔལ་མགོན་བདུན་ཅུ་རྩ་ལྔ། ལྷ་ཀླུ་མི་ཡི་དྲང་སྲོང་བྲམ་ཟེ་ཕན་གནོད་ཀྱི་དམོད་པ་འདོར་ཞིང་བདེན་ཚིག་གྲུབ་པ་རྣམས་དང༌། ཛཾ་བྷ་ལ་དཀར་སེར་དམར་ནག །ཚོགས་ཀྱི་བདག་པོ། གནོད་སྦྱིན་ཕོ་དགུ། མོ་དགུ་ལ་སོགས་པ་ནོར་ལྷའི་ཚོགས་རྣམས་དང༌། ལྷན་ཅིག་སྐྱེས་པའི་ལྷ་རྣམས་དང༌། འགོ་བའི་ལྷ་ལྔ་ལ་སོགས་པ་བདག་ཅག་འཁོར་བཅས་ལ་སྲུང་སྐྱོབ་བྱེད་པའི་ལྷ་ཚོགས་ཐམས་ཅད་ལ་འབུལ་ལོ། །བཞེས་ནས་སངས་རྒྱས་ཀྱི་བསྟན་པ་རིན་པོ་ཆེ་དར་ཞིང་རྒྱས་པ་དང༌། བསྟན་པ་འཛིན་པའི་བླ་མ་དགེ་བའི་བཤེས་གཉེན་རྣམས་ཡུན་རིང་ཞབས་པད་བརྟན་པ་དང༌། ཕྱོགས་བཅུའི་དགེ་འདུན་རྣམས་ཐུགས་མཐུན་ཞིང་བསླབ་པ་གསུམ་ལ་ནན་ཏན་གཅེས་སྤྲས་དང་མི་འབྲལ་བ་དང༌། འཁོར་ལོ་གཉིས་ཀྱི་བྱ་བས་དུས་འདའ་བ་དང༌། བདག་ཅག་འཁོར་དང་བཅས་པ་ལ་སྲུང་ཞིང་སྐྱོབ་པ་དང༌། ཕྲིན་ལས་རྣམ་པ་བཞི་མྱུར་དུ་འགྲུབ་པར་མཛད་དུ་གསོལ། གཏོར་མ་གསུམ་པ་སྔགས་དྲུག་ཕྱག་རྒྱ་དྲུག་གིས་བྱིན་རླབས་སྔར་ལྟར་བྱས་རྗེས། མཆོད་པའི་ཚབ་ཏུ་དེ་བཞིན་གཤེགས་པ་བཞིའི་མཚན་བརྗོད་ལ། མཆོད་སྦྱིན་གྱི་གཏོར་མ་རྒྱ་ཆེན་པོ་འདི་འབུལ་ཞིང་བསྔོ་བའི་གནས་སུ་གྱུར་པ་ནི།

ལྷན་ཅིག་སྐྱེས་པའི་འདྲེ་དང་ལྷ་དང་ལྷ་མིན་མི་དང་དམྱལ་བ་ཡི་དྭགས་དུད་འགྲོའི་སྐྱེ་གནས་རྣམས་ཀྱིས་བསྡུས་པའི་འགྲོ་བ་རིགས་དྲུག་སེམས་ཅན་ཐམས་ཅད་དང༌། ས་བདག་ས་ཡི་ལྷ་མོ་བརྟན་མས་གཙོ་བྱས་འཛམ་བུའི་གླིང་གི་གནས་བདག་གཞི་བདག་དཀོར་བདག །བོད་ཁམས་སྐྱོང་བའི་བརྟན་མ་བཅུ་གཉིས༑ ཆོས་རྗེའི་དགེ་བསྙེན་ཆེན་པོ་བཞི། ཙོག་སྣའི་རྣམ་རྒྱལ་དཀར་པོ། ཀླུ་ཆེན་རིགས་ལྔ། ས་བདག་དང་གཉན་གྱི་རིགས་སུ་གྱུར་པ་ཐམས་ཅད་དང༌། ཁྱད་པར་ས་ཕྱོགས་ཡུལ་ཕྱོགས་དགོན་གནས་གྲོང་ཁྱེར་འདི་དག་ལ་གནས་པའི་གནས་བདག་གཞི་བདག་གཉུག་མར་གནས་པ་རྣམས་དང༌། ཕོ་རྒྱུད་མོ་རྒྱུད་ཀླུ་རྒྱུད་གསུམ་གྱིས་བསྡུས་པའི་སྣང་སྲིད་ཀྱི་ལྷ་མ་སྲིན་སྡེ་བརྒྱད༑ འཕྲོག་མ་མ་བུ་འབྲོག་གནས་ཡུལ་འཁོར་སྐྱོང་བའི་ཚོགས་དང་བཅས་པ་ཐམས་ཅད་ལ་འབུལ་ལོ། །བཞེས་ནས་བདག་ཅག་འཁོར་དང་བཅས་པའི་འགལ་རྐྱེན་བར་གཅོད་མི་མཐུན་པའི་ཕྱོགས་ཐམས་ཅད་ཉེ་བར་ཞི་བ་དང༌། མཐུན་རྐྱེན་བསམ་དོན་ཐམས་ཅད་ཡིད་བཞིན་དུ་འགྲུབ་པར་མཛད་དུ་གསོལ། གཏོར་མ་བཞི་པ་སྔགས་དྲུག་ཕྱག་རྒྱ་དྲུག །དེ་བཞིན་གཤེགས་པ་བཞིའི་མཚན་རྣམས་གོང་ལྟར་བརྗོད་ལ། མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བསྔོ་ཞིང་འབུལ་བའི་གནས་སུ་གྱུར་པ་ནི། བགེགས་ཀྱི་རྒྱལ་པོ་བི་ནཱ་ཡ་ཀས་གཙོ་བྱས་པའི་བགེགས་རིགས་སྟོང་ཕྲག་བརྒྱད་ཅུ། གདོན་རིགས་སྟོང་ཕྲག་བཅོ་བརྒྱད། བྱིས་པའི་གདོན་ཆེན་བཅོ་ལྔ། ནད་བདག་རིམས་བདག་ཡམས་བདག་མཚོན་དང་མུ་གེ་འཐབ་རྩོད་ཀྱི་བདག་པོ་བདག་ཅག་འཁོར་དང་བཅས་པ་རྣམས་ལ་གནོད་ཅིང་འཚེ་བའི་གདོན་བགེགས་ངོས་ཟིན་པ་དང༌། མ་ཟིན་པ་རྣམས་དང༌། བདག་ཅག་གི་ཚེ་རབས་ཐོག་མ་མེད་པ་ནས་ཐ་མ་ད་ལྟ་ལ་ཐུག་གི་བར་དུ་བརྡེགས་བརྡུངས་ན་ཚའི་ལན་ཆགས་པ༑ བརྐུས་ཕྲོགས་ཟས་ནོར་གྱི་ལན་ཆགས་པ། བསད་བཅད་སྲོག་གི་ལན་ཆགས་པ། ཚེ་འདིར་སྤྱན་ཟུར་དང་ཐུགས་ཟུར་ལ་ཕོག་པ་སོགས། ལན་ཆགས་བུ་ལོན་ཞེ་འཁོན་མ་འཁོར་བར་རྩོད་ཅིང་རྙོག་པ་ཐམས་ཅད་ལ་འབུལ་ལོ། །ཐམས་ཅད་གནོད་འཚེ་གདུག་རྩུབ་ཀྱི་བསམ་སྦྱོར་ངན་པ་ཐམས་ཅད་ཉེ་བར་ཞི་ནས།

ཕན་པ་དང་བདེ་བ་བྱམས་སྙིང་རྗེ་བྱང་ཆུབ་ཀྱི་སེམས་རྣམ་པ་གཉིས་མྱུར་དུ་སྐྱེ་བ་དང༌། ལན་ཆགས་བུ་ལོན་འཁོར་ཞེ་འཁོན་དག །ནད་རིམས་མཚོན་འཁྲུག་མུ་གེའི་བསྐལ་པ་ཐམས་ཅད་རྒྱུན་ཆད་པ་དང༌། གནོད་བྱེད་ཐམས་ཅད་ཀྱང་གཏོར་མ་འདིས་མཉེས་ཤིང་ཚིམས་ནས་ཕན་བདེ་མཐུན་རྐྱེན་སྒྲུབ་པའི་གྲོགས་སུ་གྱུར་ཅིག །གཏོར་མ་ལྔ་པའི་ནང་དུ། གོང་མ་བཞི་གཤེགས་པའི་བཤལ་ཆུ་ཡང་བླུགས་ཏེ། སྔགས་དྲུག་ཕྱག་རྒྱ་དྲུག་དེ་བཞིན་གཤེགས་པ་བཞིའི་མཚན་གོང་ལྟར་དང༌། མཆོད་སྦྱིན་གྱི་གཏོར་མ་རྒྱ་ཆེན་པོ་འདི་འབུལ་ཞིང་བསྔོ་བའི་གནས་སུ་གྱུར་པ་ནི། གཏོར་མ་ལ་རེ་བའི་འབྱུང་པོ་གློ་བུར་དུ་ལྷགས་པ་རྣམས་དང༌། ཁས་ཞན་པ། དབང་ཆུང་བ། སྐལ་བ་ཆད་པ། མ་མཐོང་བ། མ་སླེབ་པ། མ་ཁོམ་པ། ལྷག་མ་དང་བཤལ་ཆུ་ལ་དབང་བ་ཐམས་ཅད་ལ་སྦྱིན་ནོ། །ཐམས་ཅད་ཟས་སྐོམ་གྱིས་ཚིམས་ཤིང༌། སོ་སོའི་རེ་འདོད་བསྐངས་ཏེ་དག་པའི་ཞིང་དུ་སྐྱེ་བར་གྱུར་ཅིག །ཅེས་བརྗོད་ལ་གཤེགས། སླར་གཏོར་སྣོད་རྣམས་ཆུས་བཀང་ལ། སྟོང་གསུམ་ཕྱོགས་བཅུའི་འཇིག་རྟེན་ན། །བདག་པོས་བཟུང་དང་མ་བཟུང་བའི། །མཆོད་ཡོན་ཞབས་བསིལ་མེ་ཏོག་སྤོས། །མར་མེ་དྲི་ཆབ་ཞལ་ཟས་དང༌། །རོལ་མོར་བཅས་པའི་མཆོད་སྤྲིན་ནི། །དངོས་འབྱོར་ཡིད་ཀྱིས་རབ་སྤྲུལ་ཏེ། །ཀུན་ཏུ་བཟང་པོའི་མཆོད་སྤྲིན་ཚོགས། །མཆོད་འོས་རྣམས་ལ་འབུལ་བར་བགྱི། །འདོད་པའི་དོན་ཀུན་འགྲུབ་པར་མཛོད། །ཨོཾ་བཛྲ་ཨརྩ་ན་སྱ་མནྟྲི་ཏ་ཀུ་ལ་ས་པ་རི་ཝཱ་ར་ཨརྒྷཾ་ནས་ཤཔདའི་བར་སྦྱར་བ་དང༌། མཛེས་པའི་གཟུགས་དང་སྙན་པའི་སྒྲ།་་༌།བསུང་བའི་དྲི་དང་བདའ་བའི་རོ།་་༌།འཇམ་པའི་རེག་བྱ་འདོད་ཡོན་ལྔ།་་༌།རྣམ་བཞིའི་མགྲོན་ཀྱི་ཚོགས་ལ་འབུལ།་་༌།སོ་སོར་བཞེས་ལ་ཕྲིན་ལས་མཛོད།་༌། ཨོཾ་ཙ་ཏུར་མནྟྲི་ཏཱ་ས་པ་རི་ཝཱ་ར་རཱུ་པ། ཤཔད། གནྡྷེ། ར་ས། སྤརྴེ་པྲ་ཏཱིཙྪ་ཧཱུྂ། ཞེས་མཆོད། མཆོད་ཡུལ་གོང་མ་རྣམས་ཀྱི་ཐུགས་དམ་བསྐང༌། །སྦྱིན་ཡུལ་འོག་མ་རྣམས་ཀྱི་ཐུགས་དམ་བསྐང༌༑ ༑རིགས་དྲུག་ཕ་མ་རྣམས་ཀྱི་ཐུགས་དམ་བསྐང༌། །ལན་ཆགས་བུ་ལོན་རྣམས་ཀྱི་ཐུགས་དམ་བསྐང༌། །རྣམ་བཞིའི་མགྲོན་ཀྱི་ཚོགས་བཅས་ལ། །ཚད་མེད་མཆོད་གཏོར་འདི་ཕུལ་བས༑ ༑བདག་ཅག་འཁོར་བཅས་ཚོགས་རྫོགས་ནས། །ཕྲིན་ལས་རྣམ་བཞི་འགྲུབ་པར་མཛོད། །ཅེས་དང༌།

བསྟོད་པར་འོས་པ་ཐམས་ཅད་ལ། །ཞིང་རྡུལ་ཀུན་གྱི་གྲངས་སྙེད་ཀྱི། །ལུས་བཏུད་པ་ཡིས་རྣམ་ཀུན་ཏུ། །མཆོག་ཏུ་དད་པས་བསྟོད་པར་བགྱི། །ཞེས་བསྟོད། ཆོས་རྣམས་ཐམས་ཅད་རྒྱུ་ལས་བྱུང༌། །དེ་རྒྱུ་དེ་བཞིན་གཤེགས་པས་གསུངས། །རྒྱུ་ལས་འགོག་པ་གང་ཡིན་པ། །དགེ་སྦྱོང་ཆེན་པོས་འདི་སྐད་གསུངས། །སྡིག་པ་ཅི་ཡང་མི་བྱ་ཞིང༌། །དགེ་བ་ཕུན་སུམ་ཚོགས་པར་སྤྱད། །རང་གི་སེམས་ནི་ཡོངས་སུ་འདུལ། །འདི་ནི་སངས་རྒྱས་བསྟན་པ་ཡིན༑ ༑ཆོས་རྣམས་གཟུགས་བརྙན་ལྟ་བུ་སྟེ། །གསལ་ཞིང་དག་ལ་རྙོག་པ་མེད། །བཟུང་དུ་མེད་ཅིང་བརྗོད་དུ་མེད། །རྒྱུ་དང་ལས་ལས་ཡང་དག་བྱུང༌། །རྡོ་རྗེ་སེམས་དཔའ་མེ་ལོང་བཞིན། །དེར་ནི་གསལ་དག་རྙོག་པ་མེད། །སངས་རྒྱས་ཀུན་བདག་རང་ཉིད་ནི། །བུ་ཁྱོད་ཀྱི་ནི་སྙིང་ལ་ཞུགས། །རང་བཞིན་མེད་ཅིང་གནས་མེད་པར། །ཆོས་རྣམས་དེ་ལྟར་ཤེས་ནས་སུ། །སེམས་ཅན་དོན་ནི་མཉམ་མེད་བྱོས། །སྐྱོབ་པ་རྣམས་ཀྱི་སྲས་སུ་སྐྱེ། །ཞེས་ཆོས་སྦྱིན་བྱ། འཇིག་རྟེན་པའི་མགྲོན་རིགས་རྣམས་ཀྱིས་ཚེ་འཁོར་པ་ཐོག་མེད་ནས་བསགས་པའི་སྡིག་སྒྲིབ། དམ་ཚིག་ཉམས་ཆགས། ཉེས་ལྟུང་དྲི་མ་མཐོ་རིས་དང་ཐར་པའི་གེགས་བྱེད་པའི་འཁོར་བ་དང་ངན་སོང་གི་རྒྱུར་གྱུར་པ་ཐམས་ཅད་བྱང་ཞིང་དག་ནས་རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་མྱུར་དུ་ཐོབ་པར་གྱུར་ཅིག །ཨོཾ་ན་མོ་བྷ་ག་ཝ་ཏེ་སརྦ་དུརྒ་ཏེ༴ ཞེས་སྦྱོང་བའི་རྩ་རིག་དང༌། ན་མོ་རཏྣ་ཏྲ་ཡཱ་ཡ། ཨོཾ་ཀངྐ་ནི༴ ཞེས་མི་འཁྲུགས་པ་དང༌། ཨོཾ་བཛྲ་སཏྭ་ས་མ་ཡ། མ་ནུ་པཱ་ལ་ཡ། བཛྲ་སཏྭ་ཏྭེ་ནོ་པ། ཏིཥྛ་དྲྀ་ཌྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། སུ་པོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སརྦ་སིདྡྷི་མྨེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟཾ་ཤྲེ་ཡཾཿཀུ་རུ་ཧཱུྂ། ཧ་ཧ་ཧ་ཧ་ཧོཿ བྷ་ག་ཝཱན་སརྦ་ཏ་ཐཱ་ག་ཏ་བཛྲ་མཱ་མེ་མུཉྩ། བཛྲི་བྷ་ཝ་མ་ཧཱ་ས་མ་ཡ་སཏྭ་ཨཱའཿ ཞེས་ཡིག་བརྒྱ་བརྗོད།

རྒྱལ་བ་མཆོད་པས་མཉེས་གྱུར་ཅིག །དམ་ཅན་ཐུགས་དམ་སྐོང་གྱུར་ཅིག །རིགས་དྲུག་འདོད་པ་ཚིམ་གྱུར་ཅིག །ལན་ཆགས་བུ་ལོན་འཁོར་གྱུར་ཅིག །ཤ་འཁོན་སྡིག་སྒྲིབ་བྱང་གྱུར་ཅིག །བདག་གི་བསམ་པའི་སྟོབས་དང་ནི། །དེ་བཞིན་གཤེགས་པའི་བྱིན་སྟོབས་དང༌། ཆོས་ཀྱི་དབྱིངས་ཀྱི་སྟོབས་རྣམས་ཀྱིས། །རྣམ་བཞིའི་མགྲོན་རྣམས་མ་ལུས་པའི། །བསམ་པ་ཡིད་བཞིན་འགྲུབ་གྱུར་ཅིག །ཅེས་བདེན་སྟོབས་བརྗོད། མ་འབྱོར་ཡོངས་སུ་མ་རྙེད་ཅིང༌། །བདག་རྨོངས་བློ་ཡིས་གང་བགྱིས་པའི། །ཆད་ལྷག་ནོངས་པར་གྱུར་པ་དག །དེ་ཀུན་ཁྱོད་ཀྱིས་བཟོད་པར་མཛོད། །ཅེས་བཟོད་པར་གསོལ། ཨོཾ་ཁྱོད་ཀྱིས་སེམས་ཅན་དོན་ཀུན་མཛོད། །ཇི་ལྟའི་རྗེས་མཐུན་དངོས་གྲུབ་སྩོལ། །སངས་རྒྱས་ཡུལ་དུ་གཤེགས་ནས་ཀྱང༌། །སླར་ཡང་འབྱོན་པར་མཛད་དུ་གསོལ། །ཨོཾ་བཛྲ་མུཿ མཆོད་སྦྱིན་གནས་འདིར་གང་ལྷགས་པའི། །འབྱུང་པོ་ས་འོག་རྒྱུ་བ་དང༌། །གང་ཡང་ས་སྟེང་འཁོད་པ་དང༌། །ས་བླར་རྒྱུ་བ་གང་ཡིན་པ། །མགུ་བར་གྱིས་ལ་རང་གནས་སུ། །ཐམས་ཅད་དག་ནི་འགྲོ་བར་གྱིས༑ སརྦ་བྷཱུ་ཏ་གཙྪཿ ཞེས་སེ་གོལ་གྱི་སྒྲ་དང་བཅས་གཤེགས་སུ་གསོལ། ཨོཾ་སརྦ་ཏ་ཐཱ་ག་ཏ་མཉྫུ་ནཱ་ཐ་བཛྲ་ཀྲོ་དྷ་ཡ་མཱ་རི་མ་མ་ཀཱ་ཡ་ཝཱ་ཀ་ཙིཏྟ་བཛྲ་རཀྵ་ཧཾ། ཞེས་བདག་སྲུང༌། ཤིས་པ་བརྗོད། བདག་ཅག་གི་དགེ་བའི་རྩ་བ་རྒྱ་ཆེན་པོ་འདིའི་མཐུ་ལ་བརྟེན་ནས་བདག་ཅག་གི་ལུས་ངག་ཡིད་གསུམ་གྱིས་སེམས་ཅན་ཐམས་ཅད་ལ་ཕན་ཐོགས་པར་གྱུར་ཅིག །བདག་གི་རྒྱུད་ལ་སོགས་དང༌། བདག་ནམ་འཆི་བའི་ཚེ་གནད་གཅོད་ཀྱི་སྡུག་བསྔལ་མི་འབྱུང་བར་སོགས་ཀྱིས་སྨོན་ལམ་བཏབ། གཞན་ཡང་བསྔོ་བས་རྒྱས་གདབ་པའོ། །དེ་ལྟར་འཇམ་དཔལ་ཆབ་གཏོར་མདོར་བསྡུས་པ་འདིའང༌། རང་གཞན་ཐམས་ཅད་ལ་ཕན་པའི་ལྷག་བསམ་དཀར་པོ་ཉེ་བར་བཞག་སྟེ། འབྲི་གུང་པ་ཆོས་ཀྱི་གྲགས་པས། ཆུ་ཕོ་རྟ་ལོ་དབོའི་ཟླ་བའི་དཀར་པོའི་བཟང་པོ་གསུམ་པའི་དུས་དགེ་བར་ཆུ་ཀླུང་ཆེན་པོ་ནཱ་གཱརྫུ་ནའི་སྒྲ་འབྱིན་པའི་ངོགས།

འབྲི་དམ་པ་ཆོས་ཕྱུག་གི་ཀླུང་ཕོ་བྲང་བཀྲ་ཤིས་ཚུགས་ཀྱི་རེའུ་མིག་ལྕང་ལོ་ཅན་གསང་སྔགས་ཀྱི་གན་མཛོད་ཆེན་པོར་བྲིས་པ་སེམས་ཅན་ཐམས་ཅད་ཚོགས་གཉིས་རྫོགས་པའི་རྒྱུར་གྱུར་ཅིག། །།སརྦ་མངྒ་ལཾ།། 