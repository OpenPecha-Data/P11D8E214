༄༅། །གསོལ་འདེབས་མཚན་དཀར་གྱི་བ་དན་རྣམ་པར་རོལ་པའི་སྒྲ་དབྱངས་ཞེས་བྱ་བ་བཞུགས་སོ།། 

།དཀོྃན་མཆོྃག་རྣམ་གསུམ་འབྱུང་གནས་དམ་པའི་ཆོས། །ཕུནྃ་ཚོགྃས་འཁོར་ལོ་གསུམ་གྱི་དོན་མང་པོ། །གཅིག་ཏུ་འདོམས་མཛད་རྩ་བའི་བླ་མ་མཆོག །སྐྱབས་གནས་ཀུན་འདུས་ཞབས་ལ་གསོལ་བ་འདེབས། །ཆེྃ་མཆོྃག་ཁྲག་འཐུང་རིགས་ཀྱི་གཙོ་ལ་སོགས། །འྃདུས་པྃ་ཡེ་ཤེས་གར་གྱི་རྩྃལ་ཆེན་པོས། །ས་གསུམ་བདུད་བཞིའི་དཔུང་ལས་དཔའ་རྟགས་འཆང༌། །ཀུན་བཟང་ཞལ་སྐྱིན་ཞབས་ལ་གསོལ་བ་འདེབས། །རིྃག་འཛིྃན་ཀུན་གཙོ་ཆོྃས་ཀྱིྃ་རྒྱལ་སྲིད་ཆེ། །གྲྃགས་པྃ་མ་སྨད་ཕྲིྃན་ལྃས་འཁོར་ལོའི་འགྲོས། །རྣྃམ་པྃར་རྒྱལྃ་བྃའི་སྡེྃ་ཞེས་སྔ་འགྱུར་གྱི། །བསྟན་པའི་བདག་པོའི་ཞབས་ལ་གསོལ་བ་འདེབས། །དཀོྃན་མཆོྃག་ཀུན་འདུས་ཕུནྃ་ཚོགྃས་སྲིད་ཞིའི་དཔལ། །རྒྱྃ་མཚོྃ་ཞེས་གྲགས་རྟག་ཆད་མཐའ་ལས་ཁྱོད༑ ༑བརྒལ་བས་དཔྃལ་ལྡན་བཟྃང་པོྃ་འདྲེན་པའི་ཚུལ། །སུམ་ལྡན་རྡོ་རྗེ་འཛིན་དེར་གསོལ་བ་འདེབས། །མི་ྃབསྐྱོདྃ་རྒྱལ་བ་འཁོར་ལོའི་མགོན་པོ་ནི༑ ༑རྡོྃ་རྗེྃ་གསུམ་གྱི་གསང་བ་ཟླ་མེད་པའི། །གནད་འདོམས་ཆོས་ཀྱི་ཕ་འབབ་མ་ལུས་པ། །རྩོལ་མཛད་དམ་པའི་ཞབས་ལ་གསོལ་བ་འདེབས། །པྃདྨ་བཛྲྃ་ཐུགས་རྗེའི་འོ་མཚོ་ལས། །ཐོན་པའི་རིང་ལུགས་དོན་གཉིས་གྲུབ་པའི་དཔྱིད། །ཀུན་ལ་སྨན་སླད་ཁྱོད་ཀྱིས་བསྡུས་ཏེ་བསྟན། །བཀའ་དྲིན་མཚུངས་བྲལ་ཞབས་ལ་གསོལ་བ་འདེབས། །རྒྱལ་ཀུན་ཐུྃགས་ཀྱིྃ་ལང་ཚོ་སྒྱུ་འཕྲུལ་གར། །མི་ཤིག་རྡོྃ་རྗེྃ་འདུས་མ་བྱས་པའི་སྐུ། །འཁོར་འདས་ཕྱག་རྒྱ་ཆེན་པོར་འུབ་ཆུབ་པ། །རྣལ་འབྱོར་དབང་ཕྱུག་ཞབས་ལ་གསོལ་བ་འདེབས། །སྒྲོ་སྐུར་སྤངས་ཤིང་མི་འགྱུར་རབ་རྟགྃ་པྃའི། །རིག་ཁམས་ཡེ་ཤེས་རྡོྃ་རྗེྃ་རྡུལ་བྲལ་ཁམས། །བདེ་སྟོང་ཞི་བའི་རོ་ལ་རྟག་རོལ་པ། །རྡོ་རྗེ་འཛིན་པའི་ཞབས་ལ་གསོལ་བ་འདེབས། །དུས་གསུམ་མཁྱེན་པ་ཐོད་ཕྲེང་རྩལ་འཆང་གིས། །མ་འོངས་དབུྃར་སྨྱོནྃ་ཞེས་བྱ་འགྲོ་རྣམས་ལ། །འབྲེལ་གསུམ་འཇོག་ཅེས་སྔོན་ནས་ཁྱོད་ལུང་བསྟན། །རྒྱལ་བའི་རྒྱལ་ཚབ་ཞབས་ལ་གསོལ་བ་འདེབས། །འཆི་མེད་རིགས་མཚན་བུྃདྡྷ་གར་དབང་པོ། །ཚེྃ་དང་ཡེ་ཤེས་དཔག་མེད་རྡོ་རྗེའི་སྐུ། །དབངྃ་བསྐུར་རྒྱལ་མཆོག་རྟག་པའི་ཡེ་ཤེས་རྩྃལ། །རྡོ་རྗེའི་སྐུ་ཅན་ཞབས་ལ་གསོལ་བ་འདེབས། །འདུལ་མདོ་ཤཱཀྱའི་གཙོ་ཆེན་ལས་འོངས་ཤིང༌། །རྡོ་རྗེའི་ཐེག་མཆོག་རྡོ་རྗེ་འཆང་དབང་ནས། །སྔ་འགྱུར་པད་འབྱུང་ཐུགས་ཀྱི་ཀློང་ཉིད་ནས།

།གང་བབ་ཁྱོད་བློས་འདོམས་ནས་དེ་དང་དེའི། །གནད་དྲིལ་དཀྱུས་སུ་ཕབ་པའི་ལེགས་བཤད་རྣམས། །རྟོགས་པ་དོན་བརྒྱུད་རྩ་བའི་བླ་མ་ཉིད། །སྐྱབས་གནས་གཅིག་དྲིལ་མོས་པས་གསོལ་འདེབས་ཀྱི། །བཀའ་དང་བསྟན་བཅོས་སྨིན་གྲོལ་རིམ་གཉིས་དཔྱིད། །དགྱེས་དགུའི་ཕ་འབབ་བདག་བློར་གང་སྩལ་བ། །ཀུན་གྱི་བདག་པོ་ཉིད་དུ་བདག་གྱུར་ནས། །དོན་གཉིས་བསྐལ་བའི་བར་དུ་འགྲུབ་གྱུར་ཅིག །སྐྱེ་བ་ཀུན་ཏུ་ཡང་དག་བླ་མ་དང༌། །འབྲལ་མེད་ཆོས་ཀྱི་དཔལ་ལ་ལོངས་སྤྱོད་ཅིང༌། །ས་དང་ལམ་གྱི་ཡོན་ཏན་རབ་རྫོགས་ནས། །རྡོ་རྗེ་འཆང་གི་གོ་འཕང་མྱུར་ཐོབ་ཤོག །ཅེས་པ་འདི་ཡང་མགོན་པོ་འབྲི་གུང་པ་ཆེན་པོའི་ཆོས་སྲས་ཀྱི་ཐུ་བོ་འབྲི་གདན་བྱང་ཆུབ་གླིང་གི་ཆོས་སྒོའི་གདན་ས་ལས་ཐོག་པ། ཇོ་གནུབས་ཆེན་པོའི་རིགས་ལས་བླ་མ་ངག་དབང་གིས་བསྐུལ་ངོར་ངོས་ཅག་གི་བརྩམས་ཆོས་པོ་ཏི་རྣམས་ཀྱི་བཀླག་ལུང་བགྱིས་པའི་ཚེ། བསྐུལ་བ་པོ་དེ་ཉིད་ཀྱིས་དགོས་གསུངས་པར་གྱི་ན་བ་ཡུ་བུ་ཅག་གི་མིང་རྣམས་ཕྱི་མོར་བྱས་ཤིང༌། བརྩམས་ཆོས་རྣམས་ཀྱི་སོ་སོའི་བརྒྱུད་པ་ནི་རང་རང་གི་རྩ་བ་བཀའ་བབ་སོ་སོ་ལྟར་བགྲང་དགོས་ཀྱང༌། ཕྱོགས་གཅིག་ཏུ་གླེགས་བམ་བགྱིས་པའི་བྱིན་རླབས་བཀའ་བབ་དོན་གྱི་བརྒྱུད་པ་ནི་རང་ཉིད་ལས་གཞན་བགྲང་མི་དགོས་པའི་ཕྱིར་རྒྱུ་མཚན་དེ་ཉིད་གཏན་ཚིག་ཏུ་བྱས་ཏེ། འབྲི་གུང་པ་ཤཱཀྱའི་དགེ་སློང་རིག་འཛིན་ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་བའི་སྡེས་རང་ལོ་ང་གཉིས་པ། མེ་ཁྱི་ཆུ་སྟོད་ཅན་གྱི་དཀར་པོའི་རྫོགས་པ་གཉིས་པར་མཁའ་འགྲོ་འདུ་བའི་དུས་ཁྱད་པར་ཅན་ལ་ཕོ་བྲང་རྩེ་བ་གཞིས་ཀ་སྲ་བརྟན་རྡོ་རྗེའི་གནས་མཆོག་ཏུ་བྲིས་པ་སིདྡྷི་རསྟུ།། །།མངྒ་ལཾ།། 