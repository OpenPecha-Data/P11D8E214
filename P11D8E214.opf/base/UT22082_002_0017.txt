༄༅། །བཀའ་འགྱུར་བཞེངས་དུས་དཔོན་ཡིག་རྣམས་ཀྱི་བཅའ་ཡིག་བཞུགས་སོ།། །དཔོན་ཡིག་རྣམས་ཀྱི་ཐུགས་ལ་ངེས་དགོས། ད་ལམ་བཀའ་འགྱུར་འདི་འཇིག་རྟེན་གྲགས་པའི་རྗེས་སུ་འབྲང་བའི་དངོས་པོ་རྣམས་དཔངས་ཀྱི་རིན་ཐང་དང༌། བླུན་པོ་དགའ་བའི་གཟུགས་འགྲོས་ཁོ་ན་ལའང་མ་ལྟོས་པའི། ཕྱིས་འབྱུང་གི་བསྟན་པའི་མིག་རྒྱན་ཕྱི་མོར་ཕེར་བ་དང༌༑ མཁས་པ་རྣམ་དཔྱོད་བློ་གྲོས་ཀྱི་མིག་དང་ལྡན་པ་རྣམས་དགའ་བ་བརྟས་པ་ཞིག་གལ་ཆེ་བར་བརྟེན། གཙོ་བོར་ཡི་གེ་གང་མགྱོགས་ལ་མིག་རྩེར་གཏད་པ་མ་ཡིན་པར་གཟུགས་ལེགས་ཤིང་སྒྲོས་གཙང་བ། དཀར་ནག་ཆ་མཉམ་པ། མ་འོག་ཏུ་བུ་ཚུད་པ། མ་ཕྱིར་ཡི་གེ་ཧ་ཅང་ཡངས་པ་རྣམས་བུ་ཤོག་སྟེང་དུ་དོག་ཏུ་གཏོང་བ། མ་ཕྱི་དོག་པོ་བྱས་པ་རྣམས་བུ་ཤོག་སྟེང་དུ་ཅུང་ཟད་ཡངས་སུ་གཏོང་བ། ཡིག་ཕྲེང་བདུན་པོའི་བར་ཡངས་དོག་མེད་པ། ཡོ་འཁྱོག་འཆུས་པ་སོགས་མེད་ཅིང་དྲང་ལ་མ་འཛོལ་བ། ཡི་གེ་རྣམས་སོ་སོའི་ཐོབ་ཐང་ལས་སྤྲོས་པའི་ཡོངས་སུ་མ་གྲགས་པའི་བསྡུས་ཡིག་མེད་པ། ལྷག་པར་བོད་སྐད་ལ་གི་གུ་ཕྱིར་ལོག་བྱེད་པ་མི་སྲིད་ཀྱང༌། འབྲི་མཁན་རྣམས་ཀྱིས་ཤོང་སྟོབས་ལ་བསམ་པས་ཕྱི་མོ་ལ་ལར་བྱས་པ་ཡང་འདིར་མི་བྱེད། གུག་སྐྱེད་རྣ་རུ་རྣམས་ཀྱང་དགོས་དོན་ཡི་གེ་ངོ་མའི་སྟེང་དུ་ཕོག་ངེས་རྒྱག་པ་མ་གཏོགས་ཤོང་བརྩིས་ཏེ་འཛོལ་བར་མི་བརྒྱག །འབྲུ་ཆད་ཕྲན་བུ་རྣམས་གྲལ་དུ་འཛུགས་པ་མ་གཏོགས་ཆད་འཛུགས་མ་བྱེད། མདོ་རྒྱུད་རྫོགས་མཚམས་སུ་མཐོ་གང་བཞི་ཤད། བམ་པོ་དང༌། ལེའུ་དང༌། སྐབས་དང༌། བརྟག་པའི་མཚམས་སུ་སོར་བཞི་དང་བཞི་ཤད། དོན་མང་བགྲངས་མཚམས་དང༌། དོན་འབྲིང་འབྱེད་མཚམས་དང༌། དོན་ཉུང་གི་རྫོགས་ཚིག །ག་ཡིག་གི་མཐའ་རྣམས་སུ་ཆིག་ཤད་སོར་ཕྱེད། ཚིག་ལྷུག་པའི་རྫོགས་མཚམས་དང༌། རྣ་རུ་ཅན་མཐར་ཉིས་ཤད་སོར་གང་བྱེད་དགོས་པ་ནི་བཤད་ཟིན་ཏོ། །ཞེས་པ་ལྟ་བུ་ལ་ཡིན་གྱི། དབང་པོ། བདག་པོ། ཁ་དོག་དཀར་པོ་ཞེས་སོགས་མིང་མཐའི་རྣ་རུ་ཅན་མཐར་ཉིས་ཤད་མེད་པ།

ང་མཐའ་མ་གཏོགས་ཤད་གོང་རྣམས་སུ་ཚེག་མེད་པ། འང་དང་ཡང་ཚིགས་བཅད་རྐང་པ་སྐོང་མི་སྐོང་སྐབས་བྱེད་པ། ག་ད་བ་ས་དང་ད་དྲག་གི་མཐར་པ་དང༌། ང་ན་མ་འ་ར་ལ་མཐའ་མེད་རྣམས་སུ་བ་དང༌། བདག་པོར་སྦྱོར་ཚེ་པ། ག་ད་བ་ས་དང་ད་དྲག་གི་མཐར་ཀྱང་དང༌། ང་ན་མ་འ་ར་ལའི་མཐར་ཡང་དང༌། མཐའ་རྟེན་མེད་མཐར་འང་དང༌། དེ་དག་རྐང་པ་སྐོང་དགོས་ན་ཡང་འབྲི། ག་བ་ད་དྲག་ཅན་མཐར་ཏུ་དང༌། ང་ད་ན་མ་ར་ལ་རྣམས་ཀྱི་མཐར་དུ་དང༌། ས་མཐར་སུ་དང༌། འ་མཐའ་དང་མཐའ་རྟེན་མེད་མཐར་རུ། ག་ད་བ་ད་དྲག་གི་མཐར་ཅིང་སོགས། ང་ན་མ་འ་ར་ལ་དང་མཐའ་རྟེན་མེད་མཐར་ཞིང་སོགས། ས་མཐར་ཤིང་སོགས། ད་བ་ས་དང་ད་དྲག་གི་མཐར་ཀྱི། ག་ངའི་མཐར་གི༑ ན་མ་ར་ལ་བཞིའི་རྗེས་སུ་གྱི། མཐའ་རྟེན་མེད་མཐར་འི་དང༌། དེ་ཡང་རྐང་པ་སྐོང་ན་ཡི། མཐའ་རྟེན་ཡོད་པ་དང་བརྩེགས་པ་དང༌། གུག་སྐྱེད་གཉིས་ཡོད་པའི་མཐའ་འ་མཐའ་མི་བྱེད༑ གི་ཀྱི་གྱི་འི་ཡི་རྣམས་ཀྱི་མཐར་ས་མཐའ་འཐོབ་མི་འཐོབ་བྱེད་པ་པོ་དང་འབྲེལ་བའི་སྒྲ་གང་ཡིན་ལ་བརྟགས་ནས་འབྲི། ལ་མཐར་ས་མཐའ་འཐོབ་མི་འཐོབ་ཀྱང་འབྱུང་ཁུངས་ཀྱི་སྒྲ་ཡིན་མིན་ལ་རག་ལས། གཞན་མའི་བརྡ་དག་ཚིག་གི་ཕྲད་སོགས་ཐོབ་ཐང་རྣམས་འབྲི་ཤེས་པ་རྣམས་ཀྱང་ཡིད་རློམ་ཟམ་ཟོམ་དུ་མ་སོང་བར་ཚིག་གི་དོན་བརྟགས་ནས་འབྲི་བ་དང༌། འབྲི་མཁན་གཞོན་པ་བརྡ་དག་ལ་མ་བྱང་བ་རྣམས་ཀྱིས་ཀྱང་གང་བྱུང་དཔེ་འོང་དུ་མི་འབྲི་བར་ཤེས་པ་རྣམས་ལ་དྲི་རྩད་བྱེད་ཅིང་འབྲི། འབྲི་མཁན་ཐམས་ཅད་ཀྱིས་ཕྱི་མོར་གང་འདུག་འདྲ་བཤུས་ཁོ་ནར་ཡང་མ་སོང་བར་ཚིག་གི་དོན་ལ་དཔྱད་ཅིང་འབྲི་བ་དང༌། ཕྱི་མོར་ཐེ་ཚོམ་དོགས་གནས་གང་བྱུང་བློས་མ་ཆོད་པ་རྣམས་ཤོག་བུའི་སྟེང་དུ་མ་བྲིས་པའི་སྔོན་འདི་གར་དྲི་རྟོགས་ཀྱིས་ལོ་པཎ་གྱི་མཚན་དང༌། རྒྱ་གར་སྐད་དུ། རྒྱ་སྐད་སྔགས་ཀྱི་ཚིག་གང་འདུག་ལ་རིང་ཐུང་བརྩེགས་མ་བརྩེགས་ཚེག་ཡོད་མེད་སོགས་ཕྱི་མོ་ལ་ཞུས་དག་བགྱིས་ཡོད་པས།

མ་ཕྱིར་སོར་བཞག་ཡིད་གཞུང་ནས་འབྲི་བ་གལ་ཆེ། མ་མྱ་ད་དྲག་འདི་ཡང་འཕྲལ་དུ་ཀློག་འདོན་དཀའ་བ་ཙམ་འདུག་ཀྱང་འགྱུར་རྙིང་གི་རྣམ་དཔྱོད་ཆེ་བ་ཡིན་པས་གསུང་རབ་ཀྱི་ཤོག་བུའི་གྲངས་བཅུ་ཡན་ཆད་ལ་ད་དྲག་ཐོབ་པ་རྣམས་སུ་ད་དྲག་རྒྱག །མ་མྱ་འདི་འདོན་མི་བདེ་ཞིང་དགོས་པ་ཆུང་བས་དོར། ཤོག་གྲངས་བཅུ་གཅིག་ཕྱིན་ནས་ད་དྲག་མི་རྒྱག །ད་ལམ་འདི་ཐད། གཟུགས་སྡེབ་གཉིས་ཀ་ལེགས་པ་ལ་མཁར་དར་ཡོང་བ་དང༌། གང་མགྱོགས་གཙོ་བོར་བྱས་པ་ལ་མགྱོགས་དར་མི་ཡོང༌། མདོར་ན་འཇིག་རྟེན་ཁ་གཏམ་དུ་འབྲི་མཁན་ཕལ་ཆེར་བསྟན་པའི་གཤེད་མ་ཡིན། ཟེར་བ་དང་ཚུལ་མཚུངས་སུ་མ་སོང་བར་ཐམས་ཅད་ཀྱིས་རྒྱལ་བའི་གསུང་རབ་རྣམ་པར་མ་དག་པ་བྲིས་ན་ཆོས་སྤོང་གི་ལས་སུ་འགྲོ་ཉན་ཆེ་བས་ཉེས་དམིགས་དང༌། ཚེ་འདིར་སོ་སོའི་མགོ་མི་རྒན་པ་རྣམས་ཀྱིས་གན་རྒྱ་འབའ་ཐེའུ་རྒྱབ་པའི་ཚིག་དོན་ལ་བསམ་པའི་རྒན་ཁར་གཞོན་ཉན། མགོ་འོག་ལུས་ཚུད། ཕྱིས་འབྱུང་གི་མིག་ལྟོས་ལ་གང་ཕན་མ་གཏོགས་ཕྱི་ནང་ཐམས་ཅད་དུ་གྲ་མ་འགྲིག་པའི་ཟང་ཟིང་འཐབ་རྩོད། སྐྱུར་འགོང༌། བཀོད་པ་བཏང་བའི་ཁ་ལ་མི་ཉན་པ་སོགས་བྱས་ཚེ་ལུགས་གཉིས་ཐད་དུ་མི་འཐུས་པ་འབྱུང་བས། དེ་ལ་སོགས་པའི་ལེགས་ལམ་དུ་གང་ཆེ་མཛད་པ་ཅིས་ཀྱང་གལ་ཆེ། རྣམ་གནོན་ཞེས་པ་ལྕགས་ཕོ་འབྲུག་ལོ་ས་ག་ཟླ་བའི་དམར་ཕྱོགས་ཀྱི་རྒྱལ་བ་གཉིས་པའི་དུས་དགེ་བར། ལྕང་ལོ་ཅན་གསང་བ་སྔགས་ཀྱི་གན་མཛོད་ཆེན་པོར་རིག་འཛིན་ཆོས་ཀྱི་གྲགས་པས་བྲིས་པའོ།། །།མངྒ་ལཾ།། 