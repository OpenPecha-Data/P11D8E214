༄༅། །ཟླ་གསང་གཞི་བསྙེན་ལས། དོན་གྲུབ་བསྙེན་པའི་བསྡེབས་དང་མ་གྲུབ་ན་ཨར་ལ་གཏད་པ་རུ་ཁུག་གི་ལས་ཤིན་ཏུ་གསང་བ་བཞུགས་སོ།།

ན་མོ་ཡ་མཱནྟ་ཀཱ་ཡ། ཟླ་གསང་གཞི་བསྙེན་ལ་གྲངས་ཐེམས་ཀྱང་རྟགས་མེད་ན་བྱ་བ་ནི་གཉིས། སྔགས་བསྡེབས་དང་ཨར་གཏད་རུ་ཁུག་གོ། །དང་པོ་བསྙེན་པའི་ཚེ་སྔགས་འབུམ་ཕྲག་དྲུག་སྐྱོན་མེད་དུ་ཐེམས་ཀྱང་གྲུབ་རྟགས་མ་བྱུང་ན་ལྕགས་སྡིག་གློ་བ་གངས་རི་དཀར་པོ་ལས་ཆད་པའི་ཆོས་སྡེ་ལག་ལེན་དོན་བསྡེབས་ཆེན་མོ་ལས། དང་པོ་ཡི་དམ་ཁུག་ཏུ་གཞུག་པ་ནི། ཨོཾ་ཨོཾ་ཨོཾ་ཀ་པ་མ་ཡ་ལི༴ མུ་ཀ་ཡེ་ནན་ཛཿཧྲིཾ་ཧྲཱིཾ། ཞེས་སམ། ཡང་མན་ངག་སྙིང་གཟེར་ནག་པོ་ལས། ཨོཾ་ཨོཾ་ཨོཾ་ཀ་པ་མ་ཡ༴ མུ་ཀ་ཡེ་ནན་ཛཿཧྲིཾ་ཧྲཱིཾ། ཞེས་སྡེབ་བོ། །གཉིས་པ་ཉེ་བར་བསྙེན་པའི་སྐབས་སྔགས་འབུམ་ཕྲག་གསུམ་ཐེམས་ཀྱང་རྟགས་མེད་ན། ལྕགས་སྡིག་དོན་བསྡེབས་ལས་བསྙེན་པ་དངོས་ཀྱི་སྡེབ་ནི། ཨོཾ་ནྲྀ་བཛྲ༴ ཛ་ལ་ཛ་ལ། ས་མ་ཡ། ཨ་ཨ་ཨཿ ཛཿཛཿཛཿ ཞེས་སམ། ཡང་ན་སྙིང་གཟེར་ལས་བསྙེན་པའི་སྡེབ། ཨོཾ་ཨཱཿཧཱུྂ་ཧྲཱིཿབཛྲ༴ ས་མ་ཡ། ས་མ་ཡ། ས་མ་ཡ། ཨ་ཨ་ཨཿ ཛཿཛཿཛཿ ཞེས་བསྡེབས་ལ་བཟླས། དེས་ཀྱང་རྟགས་མེད་ན་སྟོད་དཀྲུག །ཨོཾ་ཨ་ཀ་ཀྲོ་ཡ་ཏེ་མཱནྟ་ཀ་ཧཱུྂ་ཕཊ྄། སྔགས་ཀྱི་སྦྱོར་བ་བྱས་ལ་བཟླས་པས་རྟགས་མི་འབྱུང་མི་སྲིད་དོ། །གསུམ་པ་སྒྲུབ་པ་ཆེན་པོའི་སྐབས་སྔགས་འབུམ་ཕྲག་གཅིག་ཐེམས་ཀྱང་རྟགས་མ་མཐོང་ན་ལྕགས་སྡིག་དོན་བསྡེབས་ལས་དམ་བསྲེ། དངོས་གྲུབ་བླང་བ་ནི། ས་མ་ཡ་ཛཿར་ཨ་ནྲྀ་ཐ་པཱུ་ཛ་སིདྡྷི་ཁ་གྲཾ་ནན་ཙ་ཙ་ཡ་ཧཱུྂ་ནན་ཨ། ཞེས་སམ། ཡང་ན་སྙིང་གཟེར་ལས། ས་མ་ཡ་བཛྲ་ཨ་མྲྀ་ཏ༴ པཱུ་ཛ་སིདྡྷི་ཧཱུྂ་ཨུཙྪ་ཡ་ནན་ཨ། ཞེས་རྟགས་མ་བྱུང་བར་དུ་བཟླ། རྟགས་བྱུང་ནས་ལྕགས་སྡིག་དོན་བསྡེབས་ལས་གཉིས་མེད་བསྟིམ་པ་ནི། ཨོཾ་ཧྲཱི་ཏི་ཨ་ཨོཾ༴ ཨ་མོ་གྷ་ཛཿབཛྲ་ཧཱུྂ། ཞེས་སམ། སྙིང་གཟེར་ལས། ཨི་ཨི་ཨི་ཧྲཱི་ཏི་ཨཱ༴ བཛྲ་ཨཱཏྨ་ཀོ྅ཧཾ། ཞེས་བཟླས། རྟགས་མཐོང་མ་ཐག་དངོས་གྲུབ་བླང་ངོ༌། །བཞི་པ་འཆི་བདག་བདུད་སྒྲུབ་ཀྱི་ཚེ། སྔགས་འབུམ་ཕྲག་གཅིག་ཐེམས་ཀྱང་དྲེགས་པ་འདུ་བའི་རྟགས་མེད་ན་ལྕགས་སྡིགས་དོན་བསྡེབས་ལས།

དབང་དུ་བྱ་བ་ནི། ཧ་ར་ཧ་ར། ས་མ་ཡ༴ ཛཿཛཿཛཿ རི་ལི་རི་ལི། ཞེས་སམ། ཡང་ན་སྙིང་གཟེར་ལས། ས་མ་ཡ་ཧ་ར༴ ཛཿཛཿཛཿ མ་མ་མ། ཞེས་རྟགས་མ་བྱུང་བར་དུ་བཟླའོ། །དེ་ལྟར་བསྙེན་སྒྲུབ་བཞི་པོ་སྔགས་གྲངས་སྐྱོན་མེད་དུ་ཐེམས་ཤིང་སྔགས་བསྡེབས་བྱས་ཀྱང་རྟགས་མེད་ན། རང་ཉིད་ལ་དམ་ཚིག་ཉམས་ཆག་ཡོད་པའི་རྟགས་ཡིན་པས་བཤགས་སྡོམ་བྱ། དགེ་འདུན་ལ་སྟོན་མོ་དྲང༌། གསུང་རབ་བསྒྲག །སཱཙྪ་གདབ། མཚན་བརྗོད་འདོན། ཚོགས་འཁོར་རྒྱ་ཆེར་བྱ། ན་རཀ་འདོན། སྤོང་དག་བྱ། དེ་རྗེས་ལྕགས་སྡིག་དོན་བསྡེབས་ལས་བཤགས་པའི་བསྡེབས་ ཡ་མ་རཱ་ཛའི་ཡིག་བརྒྱ་བཏགས། ཡང་ན་སྙིང་གཟེར། ཡ་མ་རཱ་ཛའི་ཡིག་བརྒྱ་བཏགས་ལ་སྡིག་སྒྲིབ་དག་པའི་རྟགས་མཚན་མ་གསལ་བ་མ་མཐོང་གི་བར་དུ་བཟླའོ། །སྡིག་སྒྲིབ་དག་པའི་རྟགས་གཅིག་མཐོང་ནས་སླར་གཞི་བསྙེན་བསྐྱར་ལ་བྱའོ། །སྔགས་བསྡེབས་གྲངས་ངེས་པ་མེད་དོ། རྟགས་མ་བྱུང་བར་དུ་འབད་པ་ཡིན་ནོ། །ཡང་དེ་ལྟར་གཞི་བསྙེན་ཞི་དྲག་གྲངས་ཐེམས་ཤིང་སྔགས་བསྡེབས་དང་བཤགས་པའི་བསྡེབས་སོགས་གང་བྱས་ཀྱང་རྟགས་མེད་ན། ཡི་དམ་ཨར་ལ་གཏད་པ་ནི། གཤིན་རྗེའི་གཤེད་གསང་བ་དགུ་བཅུ་པའི་རྒྱུད་ལས་གསུངས་པ་འདི་བྱ་སྟེ། ཐེ་རར་ཕཉོཾ་ཤརྠ་ཟཐར་དྱི་ཧས་ཤ་ཁནཐ་མཟི་ཤར་ཟཐི་ཁརུཀརེནེ། ཨོཾ་ཨ་ཀྲོ་ཏེ་ཀ་ཡ་མཱནྟ་ཀ་ཧཱུྂ་ཕཊ྄་མུ་ཀ་ཡེ། ཨ་པ་ཡེ། ཀ་པ་ཡེ་ཨ་ཨཱ་ནཻ་ཧྲཱིཿཥྚཱི་བི་ཀྲྀ་ཏ་ཡ༴ ཨར་ལ་གཏད་པ་རྣམ་པ་གཉིས། །ལས་རྣམས་བྱེད་པ་གདོན་མི་ཟ། །དེ་ནས། གསེར་གྱི་ཐོག་བརྒྱད་མཚན་མ་བྱུང༌། །དེ་ནས་ཡང་ནི་སྦྱོར་བ་བརྩམ། །གཤིན་རྗེའི་གཤེད་གསང་བ་དགུ་བཅུ་པའི་རྒྱུད་ཀྱི་རྒྱལ་པོ་ལས། ཨར་ལ་གཏད་པའི་ལེའུ་བརྒྱད་པའོ། །ཞེས་གསུངས་པས། ཨར་གཏད་ཀྱིས་རྟགས་ངེས་ཅན་མ་བྱུང་བར་དུ་བཟླས་ནས། དེ་མ་ཐག་ཟླ་གསང་གཞི་བསྙེན་གྱི་སྒྲུབ་པ་ཆེན་པོ་བྱས་ལ་དངོས་གྲུབ་བླང༌། དེ་རྗེས་བསྐང་བཤགས་ལ་འབད་ཅིང་སླར་འཆི་བདག་བདུད་སྒྲུབ་བྱའོ། །ཨར་གཏད་འདི་མི་བྱ་ཀ་མེད་ལ་ཐུག་ན་མ་གཏོགས་གང་རུང་དུ་མི་བྱ་ཤིན་ཏུ་བཀའ་གཉན་པས་གསང་ཞིང་སྦ་བར་བྱ་དགོས་སོ། །ཡང་འཆི་བདག་བདུད་སྒྲུབ་ཀྱི་ཚེ་དྲེགས་པ་འདུ་བ།

དབང་དུ་མ་འདུས་ཤིང་ལས་ལ་མ་ཚུད་པའི་རྟགས་བྱུང་ན་རུ་ཁུག་དྲག་པོས་བཅུག་པ་ནི། གསང་བ་དགུ་བཅུ་པའི་རྒྱུད་ལས། དེ་ནས་བཅོམ་ལྡན་འདས་ཀྱིས་རུ་ཁུག་ལས་འདི་གསུངས་སོ། །ལྷ་སྲིན་བར་གཅོད་བྱུང་གྱུར་ནས། །ཁུག་ཏུ་གཞུག་པའི་ལས་འདི་བསྟན། ཨ་ཀྲོ་ས་མ་ཡ་མཉྫུ་ཤྲཱི་ཡ་མ་རཱ་ཛ་ཨ་ཀྲོ་ཏེ་ཀ་ཡ་མཱནྟ་ཀ་ཧྲཱིཿཥྚི་བི་ཀྲྀ་མུ་ཀ་ཡེ། ཨ་པ་ཡེ། ཀ་པ་ཡེ། ཨཱུ་ནེ་ཨུ་ནེ་ཨུ་ནེ། ཨུ་ཨུ་ཨུ། ཧྲཱི་ཏི་མུ་ཀ་ཡེ། ཡཀྴ་རཀྴ་ཧྲཱི་ཏི་མུ་ཀ་ཡེ། མ་མ་རཱ་ཙ། ཨུ་ནེ་ཨུ་ནེ་ཧྲཱི་ཏི་མཉྫུ་མུ་ཀ་ཡ་ནན། འདུད་ཅིང་སྡེ་བརྒྱད་སྐོར་ཕྱག་འཚལ། །སྲོག་འབུལ་རང་ལ་མངོན་སུམ་སྟོན༑ ༑ལུང་རྣམས་མངོན་སུམ་དག་ཏུ་སྟོན། །གཤིན་རྗེའི་གཤེད་གསང་བ་དགུ་བཅུ་པའི་རྒྱུད་ཀྱི་རྒྱལ་པོ་ལས་རུ་ཁུག་ཆེན་པོ་བསྟན་པའི་ལེའུ་སྟེ་བཅུ་པའོ། །ཞེས་གསུངས་པས། དྲེགས་པ་རྣམས་རང་ལ་འདུ་བའི་རྟགས་མ་མཐོང་གི་བར་དུ་རུ་ཁུག་གིས་བཅུན་ཅིང་ཟློག །དེས་ཀྱང་མི་འདུ་ན་དྲེགས་པ་གང་མ་འདུ་བ་དེ་ངོས་བཟུང་ལ་དྲེགས་པ་རང་བསད་ཀྱི་སྦྱོར་བ་བསྡེབས་རྒྱུད་རྣམས་སུ་གསུངས་པ་གང་རུང་བྱས་པས་ཤིན་ཏུ་འདུ་བའི་རྟགས་འབྱུང་ངོ༌། །རྟགས་བྱུང་ནས་གཏོར་མས་བརྔན་པར་བྱའོ། །དེ་ལྟར་དོན་འགྲུབ་བསྙེན་པའི་བསྡེབས་དེ་རྣམས་ནི་གྲུབ་རྟགས་མ་བྱུང་ན་བྱ་བར་གསུངས་ཤིང༌། གཞི་བསྙེན་གྱི་སྐབས་སོ་སོའི་བསྙེན་གྲངས་ཐེམས་པའི་མཐར་སོ་སོའི་བསྡེབས་རྣམས་ཀྱང་ཅི་འགྲུབ་རེ་བཟླས་ན་ཤིན་ཏུ་ལེགས་པ་ཡིན་ལ། ཨར་གཏད་ནི་ཅི་ཙམ་བསྒྲུབས་ཀྱང་གྲུབ་རྟགས་མ་བྱུང་ན་བྱེད་པ་མ་གཏོགས་བསྙེན་པའི་མཐར་ཆེད་དུ་བྱར་མི་རུང་ལ། རུ་ཁུག་ཀྱང་དྲེགས་པ་འདུ་ཞིང་ལས་ལ་མ་ཚུད་པའི་རྟགས་བྱུང་ན་མ་གཏོགས་གང་རུང་དུ་བྱར་མི་རུང་བས་སྐབས་ཕྱེད་པ་ཤིན་ཏུ་གལ་ཆེ་བར་འདུག་གོ། །འདི་རྣམས་སུ་ལའང་མ་སྟོན་པར་སྦོས་ཤིག །གང་རུང་སུ་ཐོད་ལ་བསྟན་ན་འཇམ་དཔལ་གཤིན་རྗེ་འཁོར་དང་བཅས་པས་བཀའ་ཆད་དྲག་པོ་ཐོག་ལྟར་ཕོབ་ཅིག

།ས་མ་ཡ། ཁ་ཐཾ། ཁ་ཐཾ། ཁ་ཐཾ། རྒྱ་རྒྱ་རྒྱ། ཞེས་པའང་རྗེ་བཙུན་དམ་པ་རིག་འཛིན་ཆོས་ཀྱི་གྲགས་པའི་ལྗགས་བསྒྲིགས་སོ།། །སརྦ་མངྒ་ལཾ།། 