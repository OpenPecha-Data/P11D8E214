པར་སྐྲུན་གྱི་བྱུང་རིམ་བརྗོད་པ།

འབྲི་གུང་སྐྱུ་རའི་གདུང་ལས་འཁྲུངས་པ་བཅུ་ཕྲག་རིག་པའི་བདག་ཉིད་ཆེན་པོ་ཀུན་མཁྱེན་རིག་འཛིན་ཆོས་ཀྱི་གྲགས་པའི་གསུང་འབུམ་རིན་པོ་ཆེ་ནི་སྨིན་གྲོལ་གྱི་གདམས་པས་ཕྱུག་ཅིང་བཤད་སྒྲུབ་ཀྱི་ཡིག་ཆ་དང༌། ཆོས་འབྱུང༌། རིག་གནས། ཆོ་ག་ཕྱག་ལེན་སོགས་མདོར་ན་ཆོས་སྤྱོད་ཀྱི་བྱ་བ་ཆེ་ཕྲ་ཅི་ལ་འཇུག་དགོས་ཀྱང་མ་ཚང་བ་མེད་པ་ལྟ་བུ་ཆེས་རྨད་དུ་བྱུང་བའི་ཆོས་མཛོད་རིན་པོ་ཆེ་ཞིག་ཡིན། ཀུན་མཁྱེན་རིག་འཛིན་ཆོས་ཀྱི་གྲགས་པའི་གསུང་འབུམ་རིན་པོ་ཆེ་འདིའི་ནང་རྒྱུད་བཞིའི་མཆན་བུ་ཐེམ་སྤང་མ་དང༌། རིན་ཆེན་རིལ་ནག་གྲང་སྦྱོར་ཆེ་ཆེ་འབྲིང་ཆུང་སོགས་ཀྱི་མན་ངག་ནི་བོད་ཀྱི་གསོ་བ་རིག་པའི་ལོ་རྒྱུས་ཐོག་ཆེ་མཐོང་དང་ལྡན་པའི་ནོར་བུ་རིན་པོ་ཆེ་དབང་གི་རྒྱལ་པོ་ལྟ་བུ་ཞིག་ཡིན་ཞིང༌། དེ་དང་དེ་འདྲའི་གདམས་ཟབ་ཆེས་མང་བ་ཞིག་ཀྱང་བཞུགས་པ་རྣམས་མཇལ་བློས་དང་སྤེལ་བློས་བཟོད་དཀའ་བའི་གནས་སུ་གྱུར་པར་བརྟེན། སྔོན་འབྲི་གུང་ཁུལ་དུ་ཀུན་མཁྱེན་རིག་འཛིན་ཆོས་ཀྱི་གྲགས་པའི་གསུང་འབུམ་བྲིས་མ་ཁ་ཤས་ལས་མེད་ཁར། དེ་དག་གི་གླེགས་ཐག་ལ་དམ་སྦྱར་གྱིས་མཇལ་ཡུལ་དང་བྲལ་ཞིང༌། དམིགས་བསལ་གྱི་ལྗགས་ལུང་ཞུ་བའི་སྐབས་སུའང་བསྙེན་བཀུར་ཞུས་ཏེ་ཞལ་ཕྱེ་དགོས་ལུགས་ཐོས། ཀུན་མཁྱེན་རིག་འཛིན་ཆོས་ཀྱི་གྲགས་པའི་གསུང་འབུམ་འདི་བར་ལམ་དུས་འགྱུར་གྱི་དབང་གིས་འབྲི་གུང་ཁུལ་དུ་གསུང་འབུམ་པོད་ཁ་ཤས་ལས་མཇལ་ཡུལ་མ་གྱུར་རུང༌། བོད་ཁམས་ནང་ཆེན་ཁུལ་དཔལ་མེ་དགོན་དུ་ཆོས་གྲགས་ཀྱི་གསུང་འབུམ་ཆ་ཚང་ཞིག་བཞུགས་ཡོད་པ་ནི་ཀུན་མཁྱེན་རིག་འཛིན་ཆོས་ཀྱི་གྲགས་པའི་དངོས་སློབ་ལྷོ་དཀོན་མཆོག་ཕྲིན་ལས་རྣམ་རྒྱལ་ཞུ་བ་ནང་ཆེན་རྒྱལ་པོའི་དབུ་བླར་ཕེབས་སྐབས། གསུང་འབུམ་ཚར་གཅིག་འདྲ་བཤུས་ཀྱིས་མཉམ་དུ་བསྣམས་ཕེབས་པ་ཡིན་ལུགས་གསུང་འབུམ་དེ་གའི་མཇུག་བྱང་དུ་གསལ་འདུག་པས། དེ་ནི་ཆོས་སྐྱོང་བའི་སྲུང་མ་རྣམས་ཀྱིས་སྡོང་གྲོགས་མཛད་པའི་མཐོང་ཆོས་ངོ་མཚར་བའི་གཏམ་སྙན་ཞིག་ཀྱང་ཡིན།

ལོ་ངོ་བདུན་ཙམ་རིང་འབད་བརྩོན་བརྒྱུད་མཐར་གསུང་འབུམ་རིན་པོ་ཆེ་རིམ་པས་སྔ་རྗེས་སུ་རྒྱ་བལ་ཁུལ་དུ་གདན་འདྲེན་ཞུ་ཐུབ་པ་བྱུང་ཐོག །ཕྲལ་མར་བལ་ཡུལ་དུ་རིག་མཛོད་སྒྲིག་ཆས་གསར་ཉོ་དང༌། བོད་ཡིག་གི་རིག་མཛོད་བྱ་རིམ་ལེགས་ཤོས་ཀྱི་ནང་དུ་གསུང་༄༅། །འབུམ་རིན་པོ་ཆེ་གསར་བྲིས་བྱེད་འགོ་ཚུགས། ལོ་གཅིག་ལྷག་སོང་རྗེས་སླར་རྒྱ་གར་དུ་རིག་མཛོད་སྒྲིག་ཆས་གསར་ཉོས་ཀྱིས་གསུང་འབུམ་གསར་བྲིས་ཀྱི་ལས་དོན་རྣམས་འབྲི་གུང་བཀའ་བརྒྱུད་གཙུག་ལག་སློབ་གཉེར་ཁང་དུ་ལས་འགོ་ཚུགས་ཤིང༌། བར་ལམ་ལོ་ངོ་ལྔ་ལྷག་ཙམ་རིང༌། འབྲི་གུང་གདན་ས་མཐིལ་གྱི་བླ་སྤྲུལ་མཁས་དབང་ནུབ་པ་དཀོན་མཆོག་བསྟན་འཛིན་རིན་པོ་ཆེ་མཆོག་ནས་གཙོ་འགན་བཞེས་ཏེ། ཝཱ་ཎཱ་བོད་ཀྱི་མཐོ་རིམ་སློབ་གྲྭར་སློབ་སྦྱོང་གནང་བའི་ཡོ་རེད་ཚང་བརྩོན་འགྲུས་སེང་གེ་དང༌། སྨོན་ལམ། རིག་མཛོད་ཆེད་ལས་པ་ཉི་ལྕང་དཀོན་མཆོག་ནོར་བུ་དང༌། མ་བྱན་ཨ་འབྲུག་བཅས་དམིགས་བསལ་ཚོགས་ཆུང་ནས་སྔ་ལང་ཕྱི་ཉལ་དང༌། མ་བསྐུལ་དང་བླངས་ཀྱི་འབད་བརྩོན་བཅས་ཞུས་དག་སྔ་རྗེས་ཐེངས་བདུན་ཙམ་སོང་ཡོད་པ་དང༌། དག་ཆ་རྣམས་རྒྱ་བོད་ཚིག་མཛོད་ཆེན་པོར་ཁུངས་གཏུགས་ཤིང༌། སྔགས་ཀྱི་དག་ཆ་རྣམས་འཇམ་མགོན་ཀོང་སྤྲུལ་ཡོན་ཏན་རྒྱ་མཚོའི་གདམས་ངག་མཛོད་ལ་གཞིར་བཞག་སྟེ། སྤུད་ཚད་ཨང་དང་པོ་དང་མྱུར་ཚད་ཨང་གཉིས་པར་བཞག་པའི་རྩ་འཛིན་འོག་ལས་དོན་རྣམས་བདེ་བླག་ངང་ལེགས་གྲུབ་བྱུང་བར་བསྔགས་བརྗོད་དང་འབྲེལ་རྗེས་སུ་ཡི་རང་ཞུ་རྒྱུ་ཡིན། ཀུན་མཁྱེན་རིག་འཛིན་ཆོས་ཀྱི་གྲགས་པའི་གསུང་འབུམ་གསར་དུ་པར་བསྐྲུན་ཞུས་པ་འདིའི་ནང་རྒྱུད་བཞིའི་མཆན་བུ་རྣམས་ཁ་མ་གསལ་བས་ད་ལམ་འདིར་པར་སྐྲུན་ཞུ་ཐབས་མ་བྱུང༌། དེ་བཞིན་རྩིས་ཀྱི་སྐོར་གྱི་བསྟན་བཅོས་རྣམས་ཀྱང་མ་དཔེ་ཁ་འཐོར་བར་བརྟེན་དེང་བར་ལག་སོན་མ་བྱུང་བར་བློ་ཕམ་ཅི་ཆེ་ཡང༌། སླད་ཀྱང་མ་དཔེ་དེ་རིགས་ཐོབ་ཐབས་བྱེད་རྒྱུ་དང་དོན་འབྲས་སོན་མཚམས་སུ་མུ་མཐུད་པར་བསྐྲུན་ཞུ་རྒྱུ་ཡིན།

དེ་མིན་སྔར་གསུང་འབུམ་ནང་དུ་མ་ཚུད་པའི་གསུང་རྩོམ་ཐར་ཐོར་རིགས་མི་ཉུང་བ་ཞིག་ཀྱང་མཐོང་རྒྱུ་འདུག་པས་རྗེས་འཇུག་སློབ་མ་རྣམས་ཀྱིས་འབད་བརྩོན་གྱིས་ཁ་སྐོང་ཡོང་བའི་རེ་བ་ཡོད། ད་ལམ་བཀའ་འབུམ་རིན་པོ་ཆེ་ལྡི་ལིར་པར་སྐྲུན་གྱི་ལས་འགན་ཡང་ཡོ་རེད་ཚང་བརྩོན་འགྲུས་སེང་གེས་ཁུར་བླང་བར་ཐུགས་རྗེ་ཆེ་ཞུ་རྒྱུ་དང་འབྲེལ། བཀའ་འབུམ་འདི་བསྐྲུན་པའི་དགེ་བའི་རྩ་བ་འདིས། འདི་ཕྱི་བསྟན་འགྲོའི་བྱ་བ་འབྱམས་ཀླས་པར་གྱུར་ཅིག་གུ། ཞེས་རྒྱལ་བ་འབྲི་གུང་པའི་མཚན་གྱིས་བྱིན་གྱིས་བརླབས་པ། དཀོན་མཆོག་བསྟན་འཛིན་ཀུན་བཟང་ཕྲིན་ལས་ལྷུན་གྲུབ་ཀྱིས། རབ་གནས་ས་སྟག་སྣྲོན་ཟླའི་ཡར་ཚེས་ ༡༥ འཛམ་གླིང་སྤྱི་བསང་ཉིན་དང༌། སྤྱི་ལོ་ ༡༩༩༨ ཟླ་ ༧ ཚེས་ ༢༥ ཉིན་སྤེལ་བས་དགེའོ། །དགེའོ། །དགེའོ།། །།