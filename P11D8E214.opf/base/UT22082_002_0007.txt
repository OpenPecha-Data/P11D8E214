༄༅། །སྡེ་བརྒྱད་ལ་སྤྲིངས་པའི་ཡི་གེ་བཞུགས་སོ།། 

།ཨོཾ་ཧྲཱིཿཧ་ཧ་ཧུཾ་ཧཱུྃ་ཕཊ྄། བདག་ཉིད་བཅོམ་ལྡན་ཧེ་རུ་ཀས། །ལྷ་སྲིན་ཐམས་ཅད་ཟིལ་གྱིས་གནོན། །ཁམས་གསུམ་དངངས་ཞིང་འདར་བར་བྱེད། །ང་ཡི་བཀའ་ལས་མ་འདའ་ཞིག །རིགས་ལྡན་ལྷ་ཡི་གདུང་འཛིན་འདི། །འཇིག་རྟེན་གསུམ་ན་འགྲན་བྲལ་བ། །སྐྱབས་ཀྱི་མཆོག་གྱུར་ཆོས་ཀྱི་རྒྱལ། །གཞན་དོན་གཤེགས་པའི་གསེར་གདུང་དག །ལྷ་མིའི་བསོད་ནམས་གསོག་པའི་རྟེན། །གནས་མཆོག་གངས་དཀར་ཏི་སེའི་མགུལ། །གད་པ་གསེར་གྱི་བྱ་སྐྱིབས་སུ། །འགྲོ་བའི་དོན་དུ་བཞེངས་པ་ལ། །ལྷ་མི་སུས་ཀྱང་སྐད་ཅིག་ཙམ། །གནོད་དང་འཚེ་བར་མ་བྱེད་ཅིག ༑མཐུན་རྐྱེན་ཡར་ངོའི་ཟླ་བཞིན་དུ། །འཕེལ་ཞིང་རྒྱས་པ་ཉིད་དུ་མཛོད། །གལ་ཏེ་གནོད་འགྱུར་བྱས་པ་ན། །དཀོན་མཆོག་གསུམ་གྱི་བདེན་སྟོབས་དང༌། །ཧེ་རུ་ཀ་ཡི་མཐུ་རྩལ་གྱིས། །ལུས་སེམས་ཐལ་བར་རློག་པར་བྱེད། །དེ་བས་དམ་ལས་མ་འདའ་བར། །ཅི་བསམ་ཆོས་ལྡན་གྲོགས་སུ་གྱིས། །ཞེས་འབྲུག་ལོ་ཧོར་ཟླ་བཅུ་གཅིག་པའི་ཚེས་བཅོ་བརྒྱད་ལ་རྫོང་གསར་བཀྲ་ཤིས་ཚུགས་ནས་བྲིས་པ་དགེ། །འདི་མངའ་རིས་རྒྱལ་སྲས་པར། རྗེ་བཙུན་དམ་པ་ཆོས་རྒྱལ་ཕུན་ཚོགས་བཀྲ་ཤིས་དཔལ་བཟང་པོའི་གསེར་གདུང་བཞེང་བར་ཆས་ཏེ། གདུག་པ་ཅན་ལམ་འཕྲང་བགེགས་རྣམས་ལ་བཀའ་འདོགས་དགོས་ཞེས་པར༑ འབྲི་གུང་པ་དཀོན་མཆོག་ཕུན་ཚོགས་ཀྱིས་རང་ལོ་བཅུའི་ཐོག་ཏུ་བྲིས།། །། ༈ །ལོང་པོ་དྲུང་འཚོ་བ་རྡོ་རྗེ་དོན་གྲུབ་ལ་གནང་བ། ལྷན་གཅིག་སྐྱེས་པ་ཧེ་རུ་ཀཿ ཤྲཱི་མ་ཧཱ་ཀཱ་ལཱའི་ལུང༌། རྒྱལ་བའི་གདུང་འཚོབ་འབྲི་གུང་པ་ཆེན་པོའི་གསུང༌། ང་རིག་འཛིན་ཆོས་ཀྱི་གྲགས་པའི་གཏམ། སྲོག་བདག་འཇིག་རྟེན་གྱི་འགོང་པོ། ཀླུ་དང་ས་བདག །མ་མོ་དང་བཙན། གཟའ་དང་རྒྱལ་པོ། དམུ་དང་བདུད་ལ་སོགས་པ་ཐམས་ཅད་ལ་སྤྲིངས་པ། གསོ་དཔྱད་ཀྱི་མཁན་པོ་རྡོ་རྗེ་དོན་གྲུབ་ཅེས་པ་འདི། གར་འགྲོ་གར་སྡོད་ཀྱང་གང་གི་སྒོ་ནས་དགེ་བའི་ལས་ཇི་ལྟར་བགྱིད་ནའང༌། ཚེ་བསོད་དཔལ་འབྱོར་སྙན་པ་རྒྱས་པ་དང༌།

སྨན་དཔྱད་ཀྱི་སྒོ་ནས་ཚོགས་གཉིས་སྤེལ་སྦྱང་བགྱིད་པ་ལ། འཛིན་སྐྱོང་ལ་རླུང་གི་ཕན་གྲོགས་བྱེད་པ་གལ་ཆེ་ཞིང༌། གལ་སྲིད་ཡི་གེ་མཐོང་བཞིན་འགལ་བ་དང་ཚེ་སྲོག་ལ་བརྐུ་ན། ཧེ་རུ་ཀ་ཆེན་པོ་ཁྲོས་པའི་ཕོ་ཉ་རྣམས་དང༌། བདེན་སྟོབས་དྲག་སྔགས་ཀྱི་སྒོ་ནས། གནོད་བྱེད་གང་ཡིན་པ་དེའི་ལུས་སེམས་རྡུལ་ཕྲན་བཞིན་དུ་རློག་པས་ངེས་པར་གྱིས། སྡོང་ཞིང་ཕན་གྲོགས་བགྱིད་པའི་མཐུ་རྩལ་ལྡན་པ་རྣམས་ཡང་དག་ཕྱིར་མི་ལྡོག་པའི་ལམ་ལ་སྦྱོར་བའི་དམ་ཚིག་དང་བཅས་ལྕགས་ཁྱི་ཟླ་བ་ལྔ་པའི་ཉེར་བདུན་ལ་བཀྲ་ཤིས་ཚུགས་ནས་བྲིས།། །། ༈ །མཁར་རྩེའི་ལྕམ་དཀོན་མཆོག་ལ་གནང་བ། རྒྱལ་བ་ཤཱཀྱའི་དབང་པོས་མཆོག་ཏུ་ལུང་བསྟན་པ། ནཱ་གརྫུ་ནའི་ངོ་བོ་རཏྣ་ཤྲཱིའི་གདུང་གི་ཐ་ཆུང་ལྷ་མཆོག་མ་ཧཱ་རི་ཥིའི་རྣལ་འབྱོར་པ་ཤཱཀྱའི་བཙུན་པ་རིག་འཛིན་ཆོས་ཀྱི་གྲགས་པའི་གཏམ། ཁྱོད་གནོད་བྱེད་ཀླུ་གོང་པ་བྲན་གཡོག་འཁོར་དང་བཅས་པ་ལ་སྤྲིངས་པ། དཔོན་ས་དཀོན་མཆོག་ཅེས་པ་འདིའི་སྲོག་ལུས་དབང་རླུང་དང་བཅས་པ་དྲང་སྲོང་དྲི་མེད་ཀྱིས་བསྲུངས་ཟིན་པས་གནོད་འཚེའི་བསམ་སྦྱོར་སྐད་ཅིག་ཙམ་ཡང་མ་བྱེད། ཞི་བའི་སེམས་དང་ལྡན་པས་ཕན་གྲོགས་སུ་གནས་པར་གྱིས། ཡི་གེ་འདི་ལ་འགལ་ན་བདག་ཉིད་དྲང་སྲོང་ཁྲོས་པའི་ཁྲོ་བོ་ཞེ་སྡང་རྡོ་རྗེའི་དམོད་པས། ཁྱོད་ཀྱི་ལུས་སེམས་ཐལ་བར་རློག་ཅིང་རྣམ་ཤེས་ཀྱང་རྡོ་རྗེ་དམྱལ་བར་བསྐལ་པའི་བར་དུ་སྡུག་བསྔལ་གྱི་ཆར་འབེབ་པས་ངེས་པར་གྱིས། དམ་ཚིག་ལས་མ་འགལ་ན་ཡིད་དང་མཐུན་པར་ཕན་ཚུན་བྱམས་པས་མི་འདོར་བར་ངས་ཤེས། ཆུ་ཕོ་བྱི་བ་ལོ་ཧོར་ཟླ་ལྔ་པའི་ཉེར་གསུམ་ལ་སྒར་ཆེན་ནས་བྲིས།། །།མངྒ་ལཾ།། 