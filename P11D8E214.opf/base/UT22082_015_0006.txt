༄༅། །རིན་ཆེན་རིལ་བུའི་ཆ་ལག་སྦྱར་དུག་གསོ་ཐབས་བཞུགས་སོ།།

གངས་ཅན་ལྷ་ལམ་ཡངས་པའི་མངོན་མཐོ་ལ། །མཉམ་ཉིད་ཉི་མའི་དཀྱིལ་འཁོར་ཀུན་ནས་གསལ། །ཟུག་རྔུའི་མུན་སེལ་འོད་སྟོང་འགྱེད་མཁས་པ། །དྷརྨ་སྭ་མི་བརྒྱུད་བཅས་རྒྱལ་གྱུར་ཅིག །རིན་ཆེན་རིལ་བུའི་བླ་དཔོན་བཞག་པ་ནི། །དགྲ་བྱུང་བློན་པོས་བྱ་གཏོང་བྱུང་བའི་ཚེ། །དགྲ་རིགས་བརྟག་པའི་ངོས་འཛིན་ཤིན་ཏུ་གཅེས། །འདི་ལ་རིན་པོ་ཆེ་དང་རྡོ་རྩི་ཤ། །སྔོ་ལས་སྦྱར་ཏེ་རྒྱུ་རིགས་རྣམ་པ་ལྔ། །རིན་ཆེན་རྡོ་ལས་སྦྱར་བས་གྲང་བར་འགྱུར། །ཕོ་བར་འབབ་ཅིང་བད་ཀན་སྐྱེད་པར་བྱེད། །རྩི་ཤ་སྔོ་རྣམས་ཚར་འགྱུར་མཆིན་མཁྲིས་འབབ། །ཁྲག་མཁྲིས་བསྐྱེད་ལ་ལྡན་འདུས་ཕོ་མཆིན་འབབ། །འདུ་བ་འཁྲུགས་ཤིང་ཚ་གྲང་མི་སྙོམས་འགྱུར། །དང་པོ་དུག་རིགས་སྤྱི་རྟགས་མ་ཞུ་འདྲ༑ ༑རོ་སྟོད་མཆིན་པ་ན་ཞིང་རྩ་འཁྲིད་འཁྱུག །ཤ་མདོག་མཐིང་འདྲ་སྐམ་ཞིང་ཁོལ་བུར་ན། །ཤེད་མེད་གཉིད་མི་སྙོམས་ཤིང་རུས་རྐང་གཟེར། །རྣ་འོན་མིག་མི་གསལ་ཞིང་ལྕེ་དིག་ལ། །སོ་འགས་སེན་མོ་ཁ་དོག་ནག་པོར་འགྱུར། །མགོ་འཁོར་རྒལ་ཚིགས་ཁ་བྱེ་བཙིར་ན་ཕན། །ས་བོན་དཀར་དམར་འཛག་ཅིང་ཆགས་པ་འཆོར། །རྗེད་ངས་མྱོས་དང་སྙིང་མི་དགའ་བ་འོང༌། །མདོར་ན་ལུས་ཟུངས་བདུན་པོ་ཀུན་ཁྱབ་པས། །རླུང་མཁྲིས་བད་ཀན་ཚ་གྲང་རྟགས་ཀུན་སྟོན། །གཉིས་པ་ཕྱི་ནང་གསང་བའི་བརྟག་ཐབས་ནི། །ཕྱི་རྟགས་རྩ་རྒྱུས་ཕྲ་སྤུན་མངོན་མི་བཏུབ། །ཆུ་མདོག་ནག་མྱོག་ཀུ་ཡ་བལ་འདབ་འདྲ། །ཟངས་ལ་བྱུགས་ན་གཡའ་ཆད་ནག་པོར་འགྲོ། །ལྟོ་སྟོང་མཆིལ་མ་ཆུར་བླུགས་གཏིང་དུ་འགྲོ། །དཀར་གོང་བསྲེགས་སྟེང་མཆིལ་མ་བླུགས་ལ་སྐམ། །བཅག་ཚེ་ནག་པོར་སོང་ན་སྦྱར་དུག་ཡིན། །དྲི་ཆུར་མུར་གོང་སྐྲ་བཅུག་ཞག་ལོན་ནས། །སྐམ་ཚེ་གྱོང་ཚིག་འདྲ་ན་སྦྱར་དུག་ཡིན། །ཆང་ཞིམ་ཧུལླུ་ཀ་སྦྱར་སྲོད་བཏུངས་པའི། །ནངས་པར་ལྕེ་མཆུར་འཇའ་ཚོན་འདྲ་སྣང་ཡིན། །ལྷད་མེད་དངུལ་དཀར་དུང་འདྲ་ནང་དུ་མུར། །ནངས་པར་མདོག་ཉམས་འབྱིད་པར་དཀའ་ན་ཡིན། །རྨ་བྱའི་མདོངས་གཅིག་མར་དྲིལ་གྱུར་མིད་བྱ། །འཕོངས་ཐོན་ཆུས་བཀྲུས་ཁ་དོག་མ་ཡལ་ཡིན༑ ༑ནད་པའི་དྲི་ཆུ་རི་བོང་གསོན་པོ་ཡི། །སྨ་རས་དཀྲུགས་པས་ཚིག་པ་འདྲ་ན་ཡིན། །གཡུ་ལྗང་མར་དྲིལ་གྱུར་མིད་བྱས་པ་ནི། །ཁ་དོག་ལྗང་ནག་མོག་པོར་སོང་ན་ཡིན། །ནམ་ལངས་ལྟོ་སྟོང་དྲི་ཆུ་འཁར་སྣོད་བླུགས། །ས་རློན་ཁྲུ་གང་འོག་ཏུ་ཞག་གཅིག་སྦ། །ནངས་པར་ཉི་ཤར་བལྟས་ཚེ་རིན་ཆེན་རྡོ། །གང་བཏང་ཆུ་ཡི་མཐིལ་དུ་དངོས་སུ་སྙིགས། །ཤ་སྦྱོར་སྦལ་རོག་སྒོ་ང་འདྲ་བ་དང༌། །སྔོ་སྦྱོར་མཐིང་མདོག་འདབ་ལོའི་དབྱིབས་འདྲ་དང༌། །རྩི་སྦྱོར་འཇའ་ཚོན་གསལ་པོར་འབྱུང་བར་འགྱུར། །ནང་གི་རྟགས་ལ་སྤྱི་དང་བྱེ་བྲག་གཉིས། །སྤྱི་རྟགས་ཟླ་གཅིག་ཙམ་ན་གློ་ཆམ་མོད། །གཉིས་ནས་སྣ་ལྡང་ལྡང་དུབ་ཅུང་ཟད་འོང༌། །གསུམ་ནས་གར་བབ་གནས་དེར་ཅུང་ཟད་ན། །བཞི་ནས་ཁ་ཟས་སྤྱོད་ལ་རྐྱེན་པར་འགྱུར༑ ༑ཟས་ལ་བྲོ་མེད་སྒྱིད་སྐྱུར་ཚིག་པ་ཟ། །མེ་ཉིས་ཉོག་ཅིང་བསིལ་སྙོག་བྱིང་ཉོབ་བྱེད། །རྔུལ་འབྱུང་གཉིད་ཡོད་སེན་རྩ་སྦྲིད་ཅིང་འཁྱུག

།སྤུ་རྩེ་ཤ་སྔོ་སེམས་ཟི་གོམ་པ་འཁྱོར། །ཟུངས་འཆོར་མིག་ཉམས་སྦྲིད་མང་ཤ་སྣ་འགུལ། །མགོ་དང་ཕོ་མཆིན་ཁ་འཁོར་ཉྭ་བཞི་ན། །སྒལ་ཚིགས་པུས་མོ་ལ་སོགས་རུས་ཚིགས་ཁོལ། །མིག་འབྲས་སོ་དང་མཇིང་པ་ན་ཞིང་རེངས༑ ༑མགོ་གཟེར་དྲོད་སྐྱེ་གྲང་ཤུམ་འདར་བ་སོགས། །སྣ་ཚོགས་ནད་འབྱུང་འགྱུར་མདོག་མང་དུ་སྟོན། །བྱེ་བྲག་བརྟག་ཐབས་རིན་ཆེན་སྦྱར་དུག་ལ། །ཤ་སྐམ་ཤེད་ཆུང་ཁ་ལ་གཡའ་དྲི་བྲོ། །ཕོ་མཚན་མི་ལྡང་ཁམས་འཆོར་ཕོ་བ་ན། །མིད་པ་མི་བདེ་རིན་ཆེན་ལ་སྦྱར་རྟགས། །རྡོ་སྦྱོར་ཕོ་བ་སྲ་འདྲིལ་ཁ་གདོང་སྦོ། །རྩི་སྦྱོར་ཆུ་ནག་ལྕེ་མཆུ་འགགས་ཤིང་སྐམ། །གཞོགས་ཕྱེད་ན་ཞིང་གང་ན་ཤ་ཡང་སྐམ། །ལུས་ཀུན་སྦྲིད་འཁྱུག་ཟ་ཕྲུག་བེར་བ་ལྡང༌། །ཤ་སྦྱོར་མིད་པ་འབྱར་ཞིང་ཁོལ་བུར་ན། །སྐྱུག་ལྡོག་མིག་དམར་ཁྲག་འཁྲུ་ཤ་ཟ་འདོད། །སྔོ་སྦྱོར་ཡན་ལག་ན་ཞིང་ཁ་མཚུལ་སྐྲང༌། །རྨ་ཤུ་མོད་ན་སྔོ་སྦྱོར་ཡིན་པའི་རྟགས། །བབ་པ་ཡུལ་གྱི་བརྟག་ཐབས་བསྟན་པ་ནི། །སྙིང་ལ་བབ་པ་ལྕེ་དིག་ཤེས་པ་འཕྱོ། །མཆིན་པར་བབ་ན་མིག་ཞུ་མཆིན་དྲི་གཟེར༑ ༑མཚེར་བབ་ཆུ་འགགས་སྦོ་འཁྲོག་ལུས་གཡོན་ལྕི། །མཁལ་བབ་རྣ་འོན་ཆུ་སྲི་མཁལ་སྐེད་ན། །སྣོད་སྤྱིར་བབ་པ་སྒྲེགས་སྐྱུག་ཚ་ཁྱུག་འཁྲུ། །ཤ་ལ་བབ་པ་སྔོ་སྐམ་འགུལ་འཕྲིག་ཚ༑ ༑རྩ་ལ་བབ་པ་སྦྲིད་འཁྱུག་ཀུན་ཏུ་བྱེར། །རུས་ཚིགས་ལ་བབ་ཁོལ་བུར་ན་ཞིང་ཁོལ། །རྒྱུས་པར་བབ་པ་ཡན་ལག་ཞ་རེངས་འཁྱོགས། །ཁྲག་བབ་ཁྲག་གཟེར་ལྡང་ཞིང་རྩ་རྣམས་རྒྱས༑ ༑ཚད་སྟེང་བབ་ན་རྩ་ཆུས་ཚད་རྟགས་སྟོན། །གྲང་བར་བབ་ན་རྩ་དལ་ཆུ་སྔོ་ལ། །ཟས་མི་འཇུ་ཞིང་སྦོ་འཁྲོག་གྲང་རྟགས་འབྱུང༌། །གསང་རྟགས་ཉལ་པོ་རྟ་བོང་ཁྲག་ཚོད་དང༌། །ཉ་དང་ཕག་ཤ་རུལ་བམ་ཟོས་པ་དང༌། །བྲ་བོ་རེ་རལ་ཟོས་པས་ནད་ལྡང་ན། །སྦྱར་དུག་ནད་དུ་ངེས་པར་ཐག་ཆོད་ཡིན། །ཕྱི་ནང་གསང་རྟགས་གསལ་པོར་ཚང་བ་དང༌། །དུག་གསར་མ་རྙིང་བཅོས་ལོག་མ་སོང་བ། །གསོ་བ་སླ་ཕྱིར་མཁས་པས་བཅོས་པར་བྱ། །དུག་རྙིང་སྨན་ལོག་ཤ་སྐམ་མུར་གོང་རྡིབ། །སྐྱུག་ཅིང་དང་ག་འགགས་ལ་སེན་བཀྲག་ཤོར༑ ༑དམུ་ཆུར་གྱུར་དང་སྐྲན་དུ་འདྲིལ་བ་དང༌། །ཕྱི་ནང་གསང་རྟགས་མི་གསལ་ནད་བྱིང་དང༌། །རྩ་རྒྱུས་ཕྲ་སྤུན་འདར་ལ་གྲངས་སུ་སྡོད། །ཡང་ན་རྒྱུས་འགྱུར་ཡང་ན་མ་ཚང་ངམ། །ནད་མེད་ཐ་མལ་རྩ་བྱུང་ཆུ་མདོག་ཀྱང༌། །སྣག་ཚ་ཆད་འདྲ་ཀུ་ཡ་ལང་ལོང་པོ། །དེ་སོགས་བྱུང་ན་མི་འཚོ་ངེས་པར་འཆི། །མཁས་པས་ཁ་མར་གདགས་ལ་སྤང་བར་བྱ། །དེ་ནས་འཚོ་ངེས་བཅོས་པའི་ཐབས་བསྟན་པ། །བསྡུ་བསད་སྦྱང་བ་རྗེས་གཅོད་བཞི་རུ་འདུས། །དང་པོ་སྡུད་ཐང་ཡུང་བ་ཕག་ཁྲག་དང༌། །རེ་རལ་འོམ་བུ་གདུས་པའི་ཐང་གིས་བསྡུ། །ཡང་ན་དེ་ཝ་ལུག་རུ་ཐང་གིས་བསྡུ། །ཡང་ན་ཕག་ཁྲག་ཡུངས་ཀར་དབང་ལག་དང༌། །ཀླད་པ་སྦྱར་བའི་ཐང་གིས་བསྡུ་བ་འམ། །ཡང་ན་འོམ་བུ་སྐྱེར་པ་པརྤ་ཏ། །གང་ག་ཆུང་དང་ཧོང་ལེན་ཡུ་གུ་ཤིང༌། །ཁུར་མང་སེ་རྒོད་ཚེར་སྔོན་ཆུ་སྲིན་སྡེར། །བྲག་སྐྱ་ཧ་བོ་སྤང་རྩི་དོ་བོ་དང༌། །བེ་སྐྱེས་རེ་རལ་སྦྱར་བའི་ཐང་གིས་བསྡུ། །ཡང་ན་མོན་ཡུལ་སྐྱེས་པའི་སུག་སྨེལ་སྨན། །བཟང་པོའི་ཆིག་ཐང་གིས་ཀྱང་སྡུད་པར་ནུས། །འདུས་རྟགས་ལུས་ལྕི་སྒྱེད་སྐྱུར་དང་ག་འགགས། །ལྕེ་སྐམ་ཕོ་བ་ལྕི་ལ་ཚ་རུམ་བྱེད། །དེ་ལྟར་བྱུང་ན་དུག་བྱེར་འདུས་པ་ཡིན། །འདུས་རྟགས་མ་གསལ་བར་དུ་ཐང་ལ་འབད། །གཉིས་པ་བསད་ཐབས་རྣམ་པ་གསུམ་ཡིན་ཏེ། །ནད་པ་ལུས་ཟུངས་བཟང་ན་འོམ་བུ་དང༌། །རེ་རལ་སྤང་རྩི་དོ་བོ་ཡུ་གུ་ཤིང༌། །ཧོང་ལེན་ཏིག་ཏ་རིམ་པས་ཆ་བསྐྱེད་ལ། །བོང་ང་དཀར་པོ་སྤང་རྒྱན་གང་ག་ཆུང༌། །བྲག་ཤུན་གར་བབ་སྣོད་ཀྱི་ཁ་འཛིན་ལ། །བཟང་དྲུག་བསྡེབས་ལ་གྲང་སྦྱོར་རིལ་བུ་བསྣན། །སེ་འབྲུ་ཆུ་བསྐོལ་གྲང་བས་དུས་དྲུག་ཕུལ། །ཟུངས་ངན་མེ་དྲོད་ཆུང་ལ་ཚ་ལ་དང༌།

།བྲག་ཞུན་ཨ་རུ་ཟེ་ཚྭ་པི་པི་ལིང༌། །རྨ་བྱའི་ཤ་དང་མི་རའི་མཁྲིས་པ་དང༌། །ཆུ་ཚན་གསུམ་དང་གླ་རྩི་བཟང་པོ་དྲུག །བོང་ང་དཀར་པོ་བེ་སྐྱེས་རེ་རལ་དང༌༑ ༑ཆོས་སྨན་དཔའ་བོ་དཀར་སེར་ཁྱུང་སྡེར་མཚལ། །ཡུང་བ་སྐྱེར་པའི་བར་ཤུན་ཡུ་གུ་ཤིང༌། །སོ་མ་ར་ཛ་ག་པུར་ཙནྡན་གཉིས། །གི་ཝཾ་ཀ་ར་གྲང་སྦྱོར་རིལ་བུ་བསྣན། །ཕྱེ་མ་བྲག་ཞུན་ཁུ་བས་དུས་དྲུག་དབུལ། །སོད་ནས་ཚ་བ་ཆོག་པའི་རྟགས་བྱུང་ཚེ། །དུག་ཚད་ནད་རོ་ཐུར་དུ་སྦྱོང་བ་ནི། །བསེ་རུ་དཀར་པོ་ཨ་རུ་མཆུ་སྙུང་དང༌། །དན་རོག་དུར་བྱིད་རིན་ཆེན་རིལ་བུ་བསྣན། །ལྕགས་ཀྱིས་བསྐུལ་བས་ནད་རོ་ཐུར་དུ་སྦྱོང༌། །ཡང་ན་ཨ་རུ་མཆུ་སྙུང་དན་རོག་དང༌། །སྤྱི་བཞུར་རིན་ཆེན་རིལ་བུ་སྦྱར་བས་སྦྱང༌། །ཡང་ན་ཨ་རུ་མཆུ་རིང་ལྕུམ་རྩ་དང༌། །རིན་ཆེན་རིལ་བུ་སྦྱར་བས་སྦྱོང་བར་འགྱུར། །ལག་ལེན་ལྟོ་སྦྱོར་སྤྱི་ལྟར་བྱ་བ་གཅེས། །གལ་ཏེ་ནད་པ་ཟུངས་ཟད་ཤེད་ངན་ན། །སྡུད་ཐང་བཏང་ལ་བསད་སྦྱོང་སྦྲག་མ་ནི། །བོང་ང་དཀར་པོ་སྐྱེར་ཤུན་གི་ཝཾ་དང༌། །ཙནྡན་གཉིས་དང་བཟང་དྲུག་བསེ་རུ་དཀར། །དན་རོག་ཨ་རུ་མཆུ་སྙུང་དུར་བྱིད་དང༌། །སྤྱི་བཞུར་ལྕུམ་རྩ་རིན་ཆེན་རིལ་བུ་སྦྱར། །དྲི་ཆུ་གངས་ཆུ་ཆུ་གསུམ་བསྲེས་པས་དབུལ། །ལག་ལེན་ལྟོ་སྦྱོར་ལྟ་བུར་བྱས་ལ་དཔྱད། །འབྱམས་ན་ཨིནྡྲ་ད་ཏྲིག་ཐ་རམ་དང༌། །མོན་ཆ་ར་དང་བྱ་རྐང་ཀ་པེད་དང༌། །རྒྱ་སྐྱེགས་དམག་སྦྱར་ཆུ་བསྐོལ་ཕུལ་བཏང་ཆོད། །དེ་ནས་རྗེས་གཅོད་རིན་ཆེན་རིལ་བུ་ལ། །སེ་འབྲུ་ལྔ་པ་སྦྱར་བ་ཆང་ཞིམ་གྱིས། །ཕུལ་ལ་ཉིན་མཚན་དུ་བསྟེན་ལུས་ཟུངས་གསོ། །མཇུག་སྡུད་རིན་ཆེན་རིལ་བུ་དོམ་མཁྲིས་དང༌། །གུར་གུམ་སྦྱར་བ་ཆུས་ཕུལ་རྩ་ཁ་བསྡམ། །དེ་ལྟར་བཅོས་ཐབས་གཟབ་པས་སོས་པར་འགྱུར། །དབྱིག་དུག་དག་ལ་ཁ་ཟས་མངར་བག་སྤང༌། །རྡོ་ལ་སྣུམ་དང་ཤ་ལ་ཤ་རུལ་དང༌། །རྩི་ལ་གཏར་ཁ་སྤང་བྱར་འདིར་བཤད་དོ། །ཕྲན་བུའི་དུག་གི་གཉེན་པོ་བསྟན་པ་ནི། །དུག་ནད་གྲང་བར་གྱུར་ན་ཟངས་ཐལ་དང༌། །འགྲོན་ཐལ་སོག་ཐལ་གངས་ཐིགས་བུལ་ཏོག་དང༌། །ཚ་ལ་ཁུར་མང་དོམ་མཁྲིས་བྲག་ཞུན་དང༌། །ཨ་རུ་ཡུང་བ་དྲི་ཆེན་ཀ་ར་དང༌། །མི་རུས་བཙའ་མ་རིན་ཆེན་རིལ་བུ་སྦྱར། །བཏང་བའི་རྗེས་ལ་ནད་རོ་བཤལ་གྱིས་སྦྱང༌༑ ༑དུག་ནད་སྐྲན་དུ་འདྲིལ་ན་རྒྱ་ཚྭ་དང༌། །ཚ་གསུམ་འགྲོན་ཐལ་རིན་ཆེན་རིལ་བུར་སྦྱར། །ཞིག་ནས་སྐྲན་རོ་བཤལ་གྱིས་སྦྱང་བར་བྱ། །དུག་ནད་སྐྱ་རྦབ་སྐྲངས་ན་སྲད་དཀར་དང༌༑ ༑ཨ་རུ་དུར་བྱིད་པི་ལིང་སྤོས་དཀར་དང༌། །རིན་ཆེན་རིལ་བུ་སྦྱར་བས་སྦྱང་བར་བྱ། །དུག་ནད་ཁོལ་བུར་བབ་ལ་ཚ་བའི་ནད། །ཤས་ཆེ་བ་ལ་གཙོ་བོ་དྲུག་གིས་བདུག

།གྲང་ཤས་ཆེ་ན་ཚ་བ་གསུམ་གྱིས་བདུག །ཡན་ལག་རེངས་ན་རམ་པའི་ཐང་གིས་བདུག །གཉའ་རེངས་གསེར་ཤའི་ཐང་དང་ཉ་ཤས་བདུག །ཆུ་འགགས་གླ་རྩི་གཟེ་མའི་ཐང་གིས་འབིགས། །ཁོལ་བུར་གཟེར་ལ་མ་ནུ་བཞི་ཐང་མཆོག །སྙིང་འཕྱོ་སྟབ་སེང་ཁུ་བ་ཆང་སྦྱར་ལ། །ཛཱ་ཏི་བཏབ་སྟེ་བཏང་བས་སེལ་བར་བྱེད། །གློ་ལུ་བུ་རམ་མར་རྙིང་ཏིང་ཁྲོལ་བཏང༌། །མཁལ་གཟེར་དུགས་བྱ་པི་པི་ལིང་ཐང་གཏང༌། །སྦོས་ལ་རུ་རྟ་རྒྱམ་ཚྭ་ཤིང་ཚ་གཏང༌། །ཁོལ་བར་སྐྲངས་ན་རྟ་ཡི་ཆུ་ཚན་གཏང༌། །སྐྱེར་པའི་ཐང་གིས་སྦོས་འཁྲོག་གཞོམ་པར་ནུས༑ ༑འབྲུམ་པས་ལུས་ཁྱབ་ཙནྡན་མར་ཁུ་བྱུག །རོ་སྟོད་ན་ན་རྡོ་བ་འཁུར་ཞིང་འཕང༌། །སྐེད་པ་མི་བདེ་བ་ལ་ས་ཕད་བསྐུར། །རོ་སྨན་མི་བདེ་རྟ་བཞོན་འདུར་ཞིང་རྒྱུག །མེ་ཡིས་མི་འཇུ་སེ་འབྲུ་བཞི་པ་གཏང༌། །ངན་ཁྲག་རྒྱས་ན་ཁོལ་བུའི་རྩ་ལ་གཏར། །གཞན་ཡང་ཁ་ལ་རྨ་དང་རྒྱུ་བསྐམས་ལ། །ཀྲད་རྙིང་ཐལ་བ་ཨ་བ་རྭ་གཞོབ་གཏང༌། །ཤུག་པའི་ལོ་མའི་དུགས་བྱས་རྒྱུ་གཟེར་སེལ། །སྨྱོ་ན་འབྲས་གསུམ་ཆང་དུ་སྦངས་ལ་གཏང༌། །དེ་ཀུན་རིན་ཆེན་རིལ་བུར་སྦྱར་བ་གཅེས། །དུག་ནད་མཇུག་མཁྱོག་བཅོས་ཉེས་གདོན་ཅན་དང༌། །ས་བདག་ཀླུ་གནོད་མཛེ་རུ་གྱུར་པ་ལ། །འབྲས་བུ་གསུམ་དང་སྟར་བུ་བཟང་པོ་དྲུག །ཚ་བ་གསུམ་དང་ཙནྡན་དཀར་དམར་གཉིས། །ཆུ་སེར་སྨན་གསུམ་སྐྱེར་ཤུན་ཙན་མར་ཁུ། །ཁྲོ་གཉེར་འདྲེ་འཇིགས་མི་ཡི་རྐང་མར་དང༌། །རེ་རལ་མཚེ་དང་བྲག་ཞུན་ར་མཉེ་དང༌། །ལྡོང་རོས་ཉེ་ཤིང་ཡུངས་ཀར་དོམ་མཁྲིས་དུང༌། །མུ་མེན་བྱི་རུ་གཡུ་དང་འགྲོན་བུ་དང༌། །ཅོང་ཞི་ཕག་རྒོད་མཆེ་བར་བཅས་པ་རྣམས༑ ༑རིན་ཆེན་རིལ་བུར་སྦྱར་ལ་ཆུས་ཕུལ་གཏང༌། །རྒྱུན་རིང་བསྟེན་པས་ཤུན་པགས་བརྗེ་བར་འགྱུར། །རྗེས་སུ་མཛེ་རོ་བཤལ་དུ་སྦྱང་བ་ནི། །བར་གཤོག་ལྡན་པའི་བྱང་པ་རྒྱ་ཚྭ་དང༌༑ ༑སྡིག་སྲིན་མཚལ་དང་གུར་གུམ་ཧ་ཤིག་དང༌། །པི་ལིང་ལྕམ་པ་ཤིང་མངར་ཚ་ལ་དང༌། །རིན་ཆེན་གྲང་སྦྱོར་རིལ་བུ་སྦྱར་ལ་གཏང༌། །ལག་ལེན་རྩ་སྦྱོང་ཅི་བཞིན་བྱས་པས་འགྲུབ༑ ༑དེ་ལྟར་སྦྱར་དུག་གསོ་ཐབས་ཟབ་མོ་འདི། །རྒྱུད་བཞི་ཡན་ལག་བརྒྱད་པའི་དགོངས་དོན་ལ། །བླ་མའི་མན་ངག་གདམས་པས་ལེགས་བརྒྱན་ཏེ། །ལུས་ཅན་གསོ་ཕྱིར་ཕན་སེམས་བློ་ཡིས་བཀོད། །འདིར་སྨྲས་པ། །རྣམ་དག་གསོ་དཔྱད་མཁྱེན་པའི་སྨན་པ་མཆོག

།གཞུང་དོན་བཅུད་འཛིན་མང་རབ་བྱུང་བ་རྣམས། །དེང་དུས་ནུབ་རིའི་ཁྲི་ལ་འཁོད་པར་གྱུར། །རྒྱུད་དང་མན་ངག་འཕྲུལ་ཤེས་པ་ཏྲ་ཀར། །མཁའ་འགྲོའི་གསང་ཚིག་གདམས་པའི་ཕྲ་བཏབ་སྟེ། །ལུས་ཅན་ནད་ལས་གྲོལ་ཕྱིར་འདི་ན་བཀྲ། །དེ་འདྲའི་གདམས་པ་ཟབ་མོ་མེད་གྱུར་ན། །དེང་སང་དུས་འདིར་བཤེས་གཉེན་མི་ཆེན་སོགས། །འགྲོ་བའི་སུམ་གཉིས་དུག་གིས་འཆི་བར་ངེས། །དེ་འདྲའི་དུས་སུ་གདམས་པ་འདི་ལས་ཅི། །རྒྱུད་དང་བསྟན་བཅོས་མན་ངག་གིས་དབེན་ཡང༌། །རང་འདོད་ཁུར་གྱིས་ལྕི་ཞིང་ཁྲེལ་མེད་པའི། །ཕུབ་ཁུར་ཀུན་སློང་མཚོན་ཆ་རབ་བཟུང་བ། །སྲོག་བདག་སྨན་པའི་ལག་ཏུ་ཤོར་ར་རེ། །ཀྱེ་མ་སྦྱོར་ངན་དུག་གི་དམག་ཚོགས་རབ་མང་ལ། །རིལ་ནག་གཉེན་པོའི་དཔུང་ལྡན་དཔའ་བོ་ཡི། །ཁ་ལོ་པར་བཅས་མཚོན་ཆ་རབ་བརྡེགས་པས། །སྦྱོར་ངན་དཔུང་ཚོགས་གཞོམ་པའི་རྒྱུར་གྱུར་ཅིག །ཅེས་གྲང་སྦྱོར་རིལ་བུའི་ཆ་ལག་སྦྱོར་ངན་གསོ་བའི་མན་ངག་གདམས་པ་འདིའང༌། ཟུར་མཁར་བ་དྷརྨ་སྭ་མིའི་སློབ་བརྒྱུད་དམ་པ་ཀོང་སྨན་དཀོན་མཆོག་རྒྱལ་མཚན་གྱི་དྲིན་ལས་བྱུང་བ་ཡིན་ནོ༑ ༑གཞན་འགའ་ཞིག་རང་འདོད་དང་སྡིག་ལྟུང་བྲལ་བའི་ཕུབ་ཁུར་ཏེ་སྨན་དཔྱད་ལོག་པའི་མཚོན་ཆ་བཟུང་ཞིང༌། ང་རྒྱལ་དང་ཀུན་སློང་གི་ཞགས་པ་ཐོགས་ནས་ལུས་ཅན་གྱི་སྲོག་དབུགས་ཟ་བའི་སྨན་པར་ཁས་ལེན་པ་དེ་འདྲ་མིན་ཡང༌། །གསོ་དཔྱད་རྒྱུད་བཞི་དང་ཡན་ལག་བརྒྱད་པའི་དགོངས་པ་བླངས་ཤིང༌། དཔལ་མཉམ་ཉིད་བཛྲ་སོགས་ཀྱི་གསུང་གི་མན་ངག་དམ་པ་ལེགས་པར་མང་དུ་ཐོས་པ་ངེས་དོན་གྱི་སྨན་པ། དགེ་སློང་དྷརྨ་ཀཱིརྟིས་འབའ་རོང་གི་སྒར་དུ་བྲིས་པ་སརྦ་མངྒ་ལཾ།། །།ཟུར་མཁར་བ་དྷརྨ་སྭ་མི་མཉམ་ཉིད་རྡོ་རྗེའི་ཁྱད་ཆོས་སོ།།