༄༅། །ནག་པོ་ཆེན་པོ་མཆེད་བརྒྱད་ཀྱི་ལས་མཐའ་ཉེར་མཁོར་བསྡུས་པའི་ཕན་ཐབས་མན་ངག་མཆོག་དམ་པ་སྐྱོན་གྱི་གྲངས་ཅན་བཞུགས་སོ།།

དཔལ་མགོན་བརྒྱད་ལ་ཕྱག་བྱས་ཏེ། །ལུས་ཅན་མ་ལུས་སྐྱོབ་པའི་ཕྱིར། །གདོན་བགེགས་རིམས་སོགས་བསྲུང་བའི་རྫོང༌༑ ༑འཇིགས་མེད་རྡོ་རྗེའི་གོ་ཆ་བསྟན། །དང་པོ་སྡེ་བརྒྱད་སྤྱི་བསྲུང་ནི། །བྷི་ཥ་ར་དུག་གཟའ་དུག་པ། །ཐལ་རྡོར་ཁྲོ་གཉེར་ཀླུ་བདུད་རྡོར། །འདྲེ་འཇིགས་ཐང་ཆུ་སྟག་སྡེར་དང༌། །སྤྲུ་ནག་མུ་ཟི་ལྡོང་རོས་སེར། །དངུལ་དང་ཟངས་ལྕགས་གཡུ་བྱི་རུ། །མུ་མེན་མུ་ཏིག་སྦུར་ལེན་དང༌། །ཁྱུང་སེན་ཕག་མཆེ་གཟིག་གི་ཤ།་་༌།སྟོང་ཟིལ་གླ་རྩི་ཙནྡན་གཉིས། །ག་པུར་རྣམས་ནི་ཞིབ་བཏགས་ལ། །ཨོཾ་བཛྲ་མ་ཧཱ་ཀཱ་ལཱ་ཡ། ཨ་ཡ་མ་དུ་རུ་ཙ་ཤ་ན་རཀྵ་སྭཱ་ཧཱ། ཞེས་པའི་སྔགས་ནི་ཁྲི་ཚོ་གཅིག །བཏབ་སྟེ་ཕྱེ་མ་མགུལ་དུ་བཏགས། སྡེ་བརྒྱད་གནོད་པས་ཚུགས་མི་འགྱུར། །། གཉིས་པ་ཡམས་ནད་བསྲུང་བ་ནི། ཨ་རུ་རྟ་བོན་ལྷ་མིན་ཁྲག །རྡོ་རྗེ་གཉིས་དང་རྩི་ཐུར་དང༌། །ཤུ་དག་གུ་གུལ་དཔའ་བོའི་སེར། །ཡུང་བ་གླ་རྩི་ཞིབ་པར་བཏགས། །ཨོཾ་བཛྲ་མཧཱ་ཀཱ་ལཱ་ཡ། །ཏྲི་སརྦ་ཨ་ཏི་ཛྭ་ར་རཀྵཿ །སྔགས་འདི་འབུམ་བཏབ་ཕྱེ་མའི་སྨན། །མགུལ་བཏགས་ནང་རེ་དྲི་མ་མནམ༑ ༑ནད་ཡམས་ཀུན་ལ་ཉམས་ང་མེད། །། གསུམ་པ་འབྲུམ་པ་བསྲུང་བ་ནི། རྟོགས་དཔོན་གཉིས་ཀྱི་སྒྲོ་རྩེ་དང༌། །རུས་མི་མཐུན་གཉིས་རྔ་མ་དང༌། །ཤ་མི་མཐུན་གཉིས་རཀྟ་དང༌། །འདྲེ་འཇིགས་ཐང་ཆུ་མ་གི་ཏ། །བྲིག་ཕེན་ཁྲོ་གཉེར་ཀནྡྷ་ཀ །ལྡོང་རོས་སྤྲུ་ནག་བབ་བླ་དང༌། །གྷིདྡའི་དང་རུས་གཞོབ་རྣམས་སྦྱར། །ཞིབ་བཏགས་སྔགས་འདི་བྱེ་བ་བཟླས། །ཨོཾ་ཤྲཱི་ཧེ་རུ་ཀ་བཛྲ་མ་ཧཱ་ཀཱ་ལཱ་ཡ། ཨརྴ་ས་ཡ་སྱ་ཀོཥྚི་རཀྵ། ཞེས་གདབ་ཕྱེ་མ་མགུལ་དུ་བཏགས། །སྣ་ལ་བྱུགས་བདུག་བུ་ག་དགུར། །ཐིག་ལེ་བྱས་པས་འབྲུམ་བུའི་ནད། །མེ་ལྟར་འབར་ཡང་འཇིགས་པ་བྲལ། །། བཞི་པ་སྲིན་འབུུ་བསྲུང་བ་ནི། མ་ཎི་ཚ་ལ་གུར་གུམ་གཉིས། །ཀླུ་བདུལ་རྡོ་རྗེ་རྩི་ཐུར་དང༌། །སིནྡྷུ་ར་དང་ཤིང་ཀུན་རྣམས། །ཞིབ་བཏགས་སྔགས་འདི་འབུམ་ཚོ་གདབ། །ཨོཾ་མ་ཧཱ་ཀཱ་ལཱ་ཡ།

རཽ་ག་སིནྣི་པཱ་ཏ་ནཾ་རཀྵ། ཕྱེ་མ་མགུལ་དུ་བཏགས་པ་ཡིས། །སྲིན་འབུའི་ནད་ལས་སྐྱོབ་པར་འགྱུར། །༑ ལྔ་པ་ཆམ་པ་བསྲུང་བ་ནི། བྷི་ཥ་ལྡོང་རོས་ཁྲོ་གཉེར་དང༌། །སྤྲུ་ནག་ཡོས་ཚིག་ཤིང་ཀུན་དང༌། །ག་པུར་གླ་རྩི་མུ་ཟི་རྣམས། །ཞིབ་བཏགས་སྔགས་འདི་ཁྲི་ཚོ་བཏབ། །ཨོཾ་མ་ཧཱ་ཀཱ་ལཱ་ཡ་སརྦ་མ་མ་རཀྵ། ཕྱེ་མ་མགུལ་བཏགས་དུད་པ་བྱ། །ཆམ་པའི་མཚོན་ལ་རྡོ་རྗེའི་ཁྲབ། །། དྲུག་པ་མཛེ་ནད་བསྲུང་བ་ནི། གླང་ཆེན་ཀླད་པ་སྟག་སྡེར་དང༌། །ཁྱུང་སེན་ཕག་རྒོད་མཆེ་བ་དང༌། །ཙནྡན་གཉིས་དང་བཟང་པོ་དྲུག །མུ་ཟི་ནག་པོ་མུ་མེར་སེར། །ལྡོང་རོས་བབ་བླ་མ་གི་ཏ། །ཁྲོ་གཉེར་ཤིང་ཀུན་ག་པུར་དང༌། །སྤྲུ་ནག་རྟ་བོན་རྭ་གཞོབ་དང༌། །དམེ་གྲི་ཡུག་མཛེ་རབས་ཆད་ཁྲག །མདུང་རྩེ་རྡོ་ཤོ་སྦལ་རྒྱབ་རྒྱུས། །གསེར་ཟིལ་ཏིག་ཏ་དུག་མོ་ཉུང༌། །བྱ་རྒོད་སྤོས་དང་ར་དུག་པ། །བཙན་དུག་ཐར་ནུ་ད་དྷུ་ར། །མི་རྟ་ཁྱི་ཡི་ཤ་ཆེན་རྣམས། །ཞིབ་བཏགས་སྔགས་འདི་འབུམ་ཚོ་བདུན། །བཏབ་ལ་ཕྱེ་མ་མགུལ་དུ་བཏགས། །བུ་ག་དགུ་རུ་ཐིག་ལེ་བྱ། །དགོས་གལ་ཆེ་ན་རང་ཉིད་ཀྱི། །དྲི་ཆུར་སྨན་སྦྱར་ཁོང་དུ་བཏང༌། །ལུས་ལ་བྱུགས་ཤིང་བདུག་པ་བྱ། །ཨོཾ་ཤྲཱི་མ་ཧཱ་ཧེ་རུ་ཀ་བཛྲ་མ་ཧཱ་ཀཱ་ལཱ་ཨཥྚ་སྱ་ཀོཥྚི་རཀྵཿ གདབ་པའི་དྲག་སྔགས་དེ་ལྟར་རོ། །མཛེ་ཡིས་འཛམ་གླིང་གང་གྱུར་ཀྱང༌། །འདི་དང་ལྡན་པའི་རྣལ་འབྱོར་པས། །མཛེ་རོ་ཁུར་ཞིང་ཀླུ་བསད་ཀྱང༌། །རང་ལུས་རྡོ་རྗེའི་ཞུ་ལུབ་འགྱུར། །། བདུན་པ་གག་པ་བསྲུང་བ་ནི། རྡོ་རྗེ་གཉིས་དང་རྩེ་ཐུར་དང༌། །ག་པུར་ཤིང་ཀུན་ཏི་མུ་པ། །རེ་ལྕག་ཨུག་ཆོས་མ་གི་ཏ། །ཐང་ཤིང་འབྲུ་རྣམས་ཞིབ་བཏགས་ལ། །ཨོཾ་མ་ཧཱ་ཀཱ་ལཱ་ཡ་ཏྲི་དུན་དུན་ཤཾ་ཀིར་དུ་རཱ་ཛ་ཙིཏྟ་ཕེ་ཀུ་ལ་རཀྵཿ སྔགས་ཚར་ཁྲི་ཚོ་བཟླས་ལ་གདབ༑ ༑ཕྱེ་མ་མགྲིན་པར་བྱུགས་ཤིང་གདགས། །གག་པའི་ནད་ལས་སྲུང་བའོ། །། བརྒྱད་པ་ལྷོག་པ་བསྲུང་བ་ནི། བཙན་དུག་རེ་ལྕགས་གཟེ་མ་དང༌།

།གཡེར་མ་ཉི་དགའ་ཨ་བྷི་ཥ༑ ༑ཨ་རུ་ར་ཁྲག་བྲ་བའི་བྲུན། །དཔག་བསམ་ལྗོན་པའི་ཁ་ཆུ་དང༌། །འདྲེ་འཇིགས་ཁྲོ་གཉེར་མ་གི་ཏ། །ཐར་ནུའི་ཁཎྜ་གླང་པོ་ཆེ། །ཆིག་ཐུབ་གདུས་པའི་ཁུ་བ་སྦྱར། །སྐམ་བཏགས་སྔགས་འདི་བྱེ་བ་བཏབ། །ཨོཾ་བཛྲ་མ་ཧཱ་ཀཱའ་ལཱ་ཡ། གུ་ཎ་ཧྲྀ་ད་ཡ། ཏྲི་ལཾ་དུ་སརྦ་ཛ་ཏྲི་ཤ་སོད་སོད། ཧུར་ཧུར། དུན་དུན། རྦད་རྦད། ཏྲིག་ཏྲིག །ཤག་ཤག །རཾ་རཾ། ཛྭ་ལ་ཛྭ་ལ། ཁ་ཏཾ་ཁ་ཏཾ། ག་ཏི་ག་ཏི། གཉན་རྒྱུད་རྩའི་ལཾ་སྲང་སརྦ་ཙཀྲ་ཛྭ་ལ་རཾ། ཙིཏྟ་ཛྭ་ལ་རཾ་རཾ་རཀྵ། ཞེས་གདབ་ཕྱེ་མ་མགུལ་དུ་བཏགས། །བུག་པ་དགུ་རུ་ཐིག་ལེ་བྱ། །རང་གི་དྲི་ཆུ་སྨན་སྦྱར་ཏེ༑ ༑ལྟོ་སྟོང་དུས་སུ་ཅུང་ཟད་བཏུང༌། །གཉན་གྱི་གྲོང་ཁྱེར་དབུས་བཞུགས་སམ། །ལྷོག་རྒོད་འབུམ་གྱིས་ཉམས་ཚད་ཀྱང༌། །དཔེར་ན་ཁྲོ་ཆུའི་ཕ་བོང་ལ། །བྱེ་མས་གཡོགས་ཀྱང་མི་གནོད་ལྟར། །རང་ལུས་རྡོ་རྗེའི་སྐུ་རུ་འགྱུར། །། དགུ་པ་གཉན་ཚད་རྒོད་བབ་སྟེ། །རྒྱུག་འགྱེལ་པརྤ་ཏ་ཞེས་པ། །རིམས་ནད་འདི་ཡི་བསྲུང་བ་ནི། །ཤུ་དག་གླ་གུལ་བབ་ལྡོང་དང༌། །མུ་ཟི་རྟ་བོན་ཆ་ཚན་གསུམ། །རྭ་གཞོབ་སྤྲུ་ནག་སྦྱར་བཏགས་ཏེ། །ཨོཾ་བཛྲ་མ་ཧཱ་ཀཱ་ལཱ་ཡ། སརྦ་ཏྲི་རཱ་ཛ་ཛྭ་ལ་པརྤ་ཏཾ་རཀྵ། ཞེས་པའི་སྔགས་འདི་འབུམ་དུ་བཏབ། །ཕྱེ་མ་མགུལ་གདགས་བུ་ག་དགུར། །ཐིག་ལེ་བྱས་པས་གཉན་རྒོད་རྣམས། །མ་ལུས་འདུས་ཀྱང་བསྲུང་འགྱུར་ཞིང༌། །པརྤ་ཏ་ལ་མཆོག་འདི་ཡིན། །། བཅུ་པ་གཟའ་ཡི་བསྲུང་བ་ནི། བྷི་ཥ་རྒྱ་རོ་གཟའ་དུག་པ། །ལྷོག་དུག་སྤྲུ་ནག་རྟ་བོན་དང༌། །མུ་ཏིག་ལྡོང་རོས་སྡིག་སྲིན་ཤ། །ངང་སེར་ཤ་རྣམས་ཞིབ་བཏགས་ལ། །ཨོཾ་བཛྲ་མ་ཧཱ་ཀཱ་ལཱ་ཡ་ཏྲི་རཱ་ཧུ་ལ་ཀེ་ཏ་ཀེ་ཏ་སརྦ་ཛ་ཡེ་སེ་ཏཱལ་རཀྵ། སྔགས་འདི་འབུམ་གསུམ་ཕྱེ་མར་བཏབ། །མགུལ་དུ་བཏགས་ཤིང་ཚེས་བརྒྱད་དང༌། །བཅོ་ལྔ་བཅུ་དང་ཉེར་ལྔ་དང༌། །གནམ་སྟོང་རྣམས་ལ་དུད་པ་བཏང༌། །ཁྱབ་འཇུག་སྣམས་ཕྲག་རུམ་གྱུར་ཀྱང༌། །གཟའ་བརྒྱད་གནོད་པས་ཚུགས་མི་འགྱུར། །།

བཅུ་གཅིག་ཐོག་གི་བསྲུང་བ་ནི། ཐོག་གིས་བསད་པའི་མི་རུས་དང༌། ་༌།འཛིན་པ་ཡུངས་ཀར་ཐོག་ལྕགས་རྣམས། །ཞིབ་བཏགས་སྔགས་འདི་ཁྲི་ཚོ་བཏབ། །མ་ཧཱ་ཀཱ་ལཱ་ཡ་ཐོག་གི་ཀ་ཌ་སརྦ་རཀྵ། ཞེས་བཏབ་ཕྱེ་མ་སྤྱི་བོར་བཏགས། །ཐོག་སྟོང་བབ་ཀྱང་གནོད་མི་འགྱུར༑ ༑། བཅུ་གཉིས་སེར་བ་བསྲུང་བ་ནི། ཡུངས་ཀར་གཉིས་དང་རྡོ་རྗེ་གཉིས། །རྩི་ཐུར་མུ་ཟི་བྱ་རྒོད་སྤོས། །ལྡོང་རོས་སྤྲུ་ནག་རྟ་བོན་པ། །གཅི་འཁྱིར་ཐལ་བ་རོ་སོལ་དང༌། །དུག་སྣ་ཁྲག་སྣ་སྦྱར་བྱས་ཏེ། །ཨོཾ་བཛྲ་མ་ཧཱ་ཀཱ་ལཱ་ཡ་གུ་ཎ་ཧྲྀ་ད་ཡ་ལྷ་སྲིན་སྡེ་བརྒྱད་ཀྱི་སེར་བ་ཡུལ་གཞན་དུ། ཨ་བྷྱོ་ཡ་བྷྱོ་མ་བྷྱོ་དུ་བྷྱོ་རུ་བྷྱོ་ཙ་བྷྱོ་ཤ་བྷྱོ་ན་བྷྱོ་ཟློག་ཅིག །ཕྲཾ་ཧྲིལ་སརྦ་ཙཀྲ་སེར་བ་ཡུལ་ཕ་རོལ་ཏུ་བྷྱོ་བྷྱོ་ཟློག་ཟློག་རྨུར་རྨུར་ནན་ནན། ཞེས་པ་གོང་བསྙེན་ཁྲི་བཟླས་ལ། །རྫས་ལ་བཏབ་ཅིང་ཡུལ་དེར་ནི། །གལ་ཏེ་སེར་བ་བྱུང་བ་ན། །སྣེ་ལ་ཕུས་བཏབ་རི་སྣ་ཁྲིད༑ ༑སྔགས་བཟླས་གོང་གི་རྫས་དུད་བཏང༌། །སྔགས་གདབ་སྡིགས་མཛུབ་རི་མོ་ཡིས། །རི་ལ་ཁྲིད་ལ་ཡུལ་གཞན་བསྒྱུར། །དེས་ནི་སེར་བ་བཟློག་པར་ངེས། །། བཅུ་གསུམ་ཆུ་བོ་བཟློག་པ་ནི། ཤུ་དག་ཐར་ནུ་སྲེ་མོའི་བྲུན། །མུ་ཟི་ནག་པོ་སྦལ་པའི་ཤ། །དུག་སྦྲུལ་ཤ་དང་མཛེ་པོའི་བྲུན། །མ་ནུ་ཁྲག་ཅན་སྦྱར་བཏགས་ལ། །ཨོཾ་བཛྲ་མ་ཧཱ་ཀཱ་ལཱ་ཡ། སརྦ་ཨ་པ་ནི་ར་ཟློག་ཟློག་སྒྱུར་སྒྱུར་བྷྱོ་བྷྱོ་ཕྲོ་ཕྲོ། སྔགས་འདི་ཁྲི་བཏབ་ཕྱེ་མ་རྣམས། །སྐྱེར་པའི་ཕུར་བུའི་ནང་དུ་བཅུག །ཆུ་བོ་ཡོང་བའི་གདོང་དག་ལ། །དབལ་རྩེ་བསྟན་ཏེ་བཞག་བྱས་ནས། །རབ་གནས་བྱ་ཞིང་ཡུངས་ཀར་ལ། །གོང་གི་སྔགས་ནི་མང་དུ་གདབ། །ཆུ་བོ་ཡོང་བའི་ཕྱོགས་སུ་གཏོར། །དེས་ནི་མཐའ་ཡི་ས་མུ་དྲ། །ཡིན་ཡང་མྱུར་དུ་བཟློག་པར་འགྱུར། །། བཅུ་བཞི་ལུས་སྟོབས་བསྐྱེད་པ་ནི། ཐོག་མར་གཡེར་མ་ཉི་དགའ་ཡི། །ཐང་གིས་རྩ་སྒོ་ཕྱེ་བ་ལ། །དུག་འདོན་བྱས་པའི་ད་བྱིད་དང༌། །ཁྱི་ཡི་རྡོ་རྗེ་སྦྲང་རྩི་དང༌། །གཟེ་མ་ཨ་ཝ་ཨ་རུ་ར། །ཉེ་ཤིང་མཁལ་སྲན་བྲེ་བོ་དང༌། །དེ་ཕོའི་ཤ་དང་ཤིང་མངར་དང༌། །པི་པི་ལིང་དང་སྐྱུ་རུ་ར། །ཏིལ་དཀར་མོན་སྲན་དྲེའུ་དང༌། །ར་ཐུག་རླིག་པ་ནས་རྗེན་རྣམས༑ ༑ཞིབ་བཏགས་སྔགས་ནི་བརྒྱ་རྩ་བཏབ། །ཨོཾ་བཛྲ་མ་ཧཱ་ཀཱ་ལཱ་ཡ་ཨིནྡྲི་བཛྲ་ཡ་སྭཱ་ཧཱ།

ཞེས་བཏབ་ཕྱེ་མ་ཞོགས་རེ་བཞིན། །ལྟོ་སྟོང་དུས་སུ་ཐུན་རེ་རེ། །འོ་མས་ཕུལ་ལ་ལེགས་བཏང་ན། །བདེ་བ་རྒྱས་ཤིང་ཐིག་ལེ་འཕེལ། །རྡོ་རྗེ་མཁྲེགས་ཤིང་འོད་དུ་འབར། །བྲག་ལ་བརྒྱབ་ཀྱང་འབིགས་པར་ནུས། །། བཅོ་ལྔ་རྐུན་ཇག་འཆིང་བ་ནི། གྲི་རྒྱུས་ཤི་སྐྲ་ཁྱི་སྤུ་དང༌༑ ༑བྱང་གི་ཕོ་འབྲོང་རྔ་མ་རྣམས། །བཞི་སྒྲིལ་ཕྱིར་བཀལ་འདོམ་གང་ལ། །རྡོ་རྗེའི་མདུད་པ་བདུན་དང་ནི། །པདྨའི་མདུད་པ་དྲུག་སྤེལ་རྒྱབ། །ལག་བསྡོགས་བྱས་ལ་སྔགས་འདི་བཏབ༑ ༑ཨོཾ་བཛྲ་མ་ཧཱ་ཀཱ་ལཱ་ཡ་སརྦ་ཆོམ་རྐུན་ཇག་པ་ཐམས་ཅད་མཐུ་སྟོབས་བློ་ཡིད་སེམས་ངག་ལག་དང་བཅས་པ། བཛྲ་གྷཎྜ་ཡ་ཆིངས་ཤིག་ལྐུགས་ཤིག་རེངས་ཤིག་སྡོམས་ཤིག་བྱིང་ཞིག་དམ་པར་ཆིངས་ཤིག་རཀྵ། ཞེས་པ་འབུམ་ཚོ་གསུམ་བཟླས་གདབ། རྟག་ཏུ་རང་གི་ལུས་ལ་བཅང༌། །དགོས་གལ་ཆེ་དུས་སྲད་བུ་ལ། །རྐུན་ཇག་གང་ཡིན་དགུག་གཞུག་བྱ། །སྔགས་ཚར་མང་ཉུང་སྐབས་སྦྱར་བཏབ། །ཆོམ་རྐུན་ཐམས་ཅད་བཅིངས་པར་བསམ། །ཇག་ཆིང་ཟབ་པའི་མཐར་ཐུག་ཡིན། །བདེན་རྫུན་ལག་ཏུ་ལོངས་དང་ཤེས། །། བཅུ་དྲུག་གཡུལ་ལས་རྒྱལ་བའི་ཐབས། བྱེ་མ་ལ་ནི་སྔགས་འདི་གདབ། །ཨོཾ་བཛྲ་མ་ཧཱ་ཀཱ་ལཱ་ཡ་ར་མ་ཙ་ན་ཧ་ནུ་མནྟ་པར་ཁ་རཱ་ལེ་ཧ་ནུ་མནྟེ་ལངྐཱ་ཏི་ཡ་ས་ལོ་དྷ་ར་མ་ཎཱིཀ་ར་ཁཾ་ཌཱ་བཱའ་ཧུ་ཏི་ཡ་ཛ་སིདྡྷ་ཤྲཱི་རཱམ་ཀ་ཛྙ་ཧཱུྂ་ཕཊཿ ཅེས་པའི་སྔགས་འདི་ཁྲི་ཚོ་བཏབ། །བྱེ་མ་དགྲ་ཡི་དམག་ལ་གཏོར། །རང་ཕྱོགས་རྒྱལ་བ་ཐེ་ཚོམ་མེད། །། བཅུ་བདུན་གཅན་གཟན་ཁ་འཆིང་ནི། ཨོཾ་བཛྲ་མ་ཧཱ་ཀཱ་ལཱ་ཡ། རུ་རུ་མུ་ཁ་དྷ་ཎིམ། རུ་རུ་མུ་ཁ་མཎོ་ལཾ་པ་སོ་ཚུ་ཚོ་དྷ་ཀ་ཎ་ཨེ་པ་ཎ་ཚོ་དྷ་ཨ་ཧ་རོ་པ་ན་ཛཱ་ཧརྞ་རོ་ཛ་མར་མར་ཁ་ཧེ་ཨེ་ཧ་བྷ་ཚིནྡྷ་ཀ་ར་མ་ཧཱ་དྷེ་ཀི་པཱུ་ཛོ་ཀ་ར་ཨ་ཤྭ་བྷ་ཚ་ཧཱུྂ་ཕཊ། སྔགས་འདི་གོང་བསྙེན་འབུམ་བཟླས་ལ། །དགོས་དུས་ཅི་མང་བཟླས་པའི་སྐབས། །གང་དུ་ཐོས་པའི་ས་ཕྱོགས་སུ། །གཅན་གཟན་གནོད་པ་འབྱུང་མི་སྲིད། །ཁྱི་ར་ཁ་འཆིང་རྐྱང་པ་ལ། །སྔགས་འདི་ལན་གསུམ་བཟླས་བྱས་ལ། །ཐལ་མོ་བརྡབས་པ་ཙམ་གྱིས་ཆོག

།གཅན་གཟན་ཁ་འཆིང་ཤིན་ཏུ་ཟབ། །། བཅོ་བརྒྱད་མཚོན་གྱི་བསྲུང་བ་ནི། ་་པདྨ་རཀྟ་གྲི་ཁྲག་དང༌། །ཡུངས་དཀར་གི་ཝང་ག་པུར་དང༌། །སིནྡྷུ་ར་དང་སྤྲེ་ཏ་ཀ །ཨུ་ར་ཐ་རྣམས་ཞིབ་བཏགས་ཏེ། །སྔགས་འདི་འབུམ་ཁྲག་བཞི་ཙམ་གདབ། །ཨོཾ་བཛྲ་མ་ཧཱ་ཀཱ་ལཱ་ཡཱ་ཡཤངྑན་སརྦ་ཙཀྲ་ཏུ་ས་དུ་ར་མ་མ་ཡ་རཀྵ། ཞེས་བཏབ་ཕྱེ་མ་མགུལ་དུ་གདགས། །དོ་གལ་ཆེ་ན་ཁ་རུ་བཟའ། །གྲི་མདུང་མདའ་རྡོ་ར་སོགས་ཀྱི། །ཆར་པ་བབ་ཀྱང་ཉམས་ང་མེད། །། དེ་ལྟར་མགོན་པོ་མཆེད་བརྒྱད་ཀྱི། །ལས་མཐའ་ཕན་ཐབས་བཅོ་བརྒྱད་མ། །མགོན་པོའི་བསྙེན་པ་ཐེམས་པ་གཅེས། །བསྙེན་པ་ཐེམས་ནས་འབད་མེད་འགྲུབ། །དེ་མིན་ནུས་པ་འབྱུང་མི་སྲིད༑ ༑འདི་ནི་མགོན་པོ་མཆེད་བརྒྱད་ཀྱི། །ཕན་ཐབས་ལས་མཐའི་རྣམ་གྲངས་སུ། །དགེ་སློང་དྷརྨ་ཀིརྟིས་སྦྱར།། །།སརྦ་མངྒ་ལཾ།།