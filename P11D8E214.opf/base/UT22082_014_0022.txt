༄༅། །ཤོག་དྲིལ་བཞིའི་བརྒྱུད་རིམ་གསོལ་འདེབས་བཞུགས་སོ།།

ཡན་ལག་བདུན་ལྡན་ཟུང་འཇུག་རྡོ་རྗེ་འཆང༌། །གྲུབ་པའི་མཆོག་བརྙེས་རྗེ་བཙུན་ཤེས་རབ་བཟང༌། །མཁས་མཆོག་དམ་པ་ཡེ་ཤེས་དངོས་གྲུབ་ཞབས། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །གནས་ལུགས་དོན་གཟིགས་མངའ་བདག་མཻ་ཏྲི་པ། །སྐད་གཉིས་སྨྲ་བ་ཆོས་ཀྱི་བློ་གྲོས་ཞབས། །ལམ་ཟབ་སྟོན་མཛད་མཚུར་སྟོན་དབང་གི་མཚན། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །རྩེ་གཅིག་སྒྲུབ་ལ་བརྩོན་པའི་གཉག་སྒོམ་ཞེས། །དོན་གཉིས་མཐར་ཕྱིན་འགྲོ་མགོན་དགེ་ཆུང་པ། །ཡོངས་ཀྱི་བཤེས་གཉེན་དྭགས་པོ་མདུང་རྩེ་པ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །འགྲོ་བའི་ལམ་སྟོན་ཉི་མ་ལུང་པ་དང༌། །མཆོག་གི་འབྲས་བུ་བརྙེས་པ་མགར་ཡས་མཚན། །འགྲོ་བའི་སྐྱབས་གཅིག་ཏོག་རྩེ་སྒང་པའི་ཞབས། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །མཁས་པའི་དབང་པོ་སྙེ་མདོ་ཐམས་ཅད་མཁྱེན། །བརྩེ་ལྡན་སྙེ་མདོ་ཀུན་དགའ་དངོས་གྲུབ་དང༌། །མཚན་ལྡན་གཡུང་སྟོན་ཆེན་པོ་རྡོ་རྗེ་དཔལ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །འཁོར་ལོ་གཉིས་ལྡན་བསོད་ནམས་བཟང་པོ་ཞེས། །བག་ཡོད་ཚུལ་ལྡན་ཚུལ་ཁྲིམས་མགོན་པོ་དང༌།་་༌། འགྲོ་ལ་བུ་ལྟར་བརྩེ་བའི་བསོད་རྒྱལ་བ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །ཡོངས་ཀྱི་འདྲེན་མཆོག་རིན་ཆེན་གསོ་སྐོང་བ། །འདུལ་མངོན་མཐར་ཕྱིན་མཁན་ཆེན་སེངྒེ་དཔལ། །རྔོག་རིགས་ལས་བྱུང་དམ་པ་བྱང་ཆུབ་དཔལ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ༑ ༑ཐམས་ཅད་མཁྱེན་པ་ངག་དབང་གྲགས་པའི་ཞབས། །མཁས་ཤིང་གྲུབ་པ་མཐར་ཕྱིན་དབང་ཕྱུག་དཔལ། །བསྟན་པའི་མངའ་བདག་ངག་དབང་ཆོས་ཀྱི་རྒྱལ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །ནཱ་རོའི་རྣམ་འཕྲུལ་མི་ཕམ་པདྨ་དཀར། །མཁས་གྲུབ་ངག་དབང་ཆོས་ཀྱི་རྒྱལ་པོ་དང༌། །གྲུབ་པའི་དབང་ཕྱུག་ནམ་མཁའ་ལྷུན་གྲུབ་ཞབས། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །སྟེང་སྒོ་རྣམ་གྲོལ་གནད་དང་འཁྲུལ་འཁོར་བཅུ། །འོག་སྒོ་བདེ་ཆེན་མཁས་པ་སྤྲུག་པ་བཅུ། །ཟུང་འཇུག་རྩ་རླུང་ལས་རུང་སྦྱོར་བ་ཡི། །བདེ་སྟོང་ལྷན་སྐྱེས་རྟོགས་པར་བྱིན་གྱིས་རློབས། །ཆུ་བུར་དང་འདྲའི་ལུས་འདི་འཇིག་པའི་ཚེ། །ཕྱི་ནང་གསང་བའི་འཆི་ལྟས་མཐོང་མ་ཐག

།རླུང་སེམས་ཡི་གེའི་སྦྱོར་བས་མཚམས་སྦྱར་ནས། །འཕོ་བ་མཁའ་སྤྱོད་འགྲུབ་པར་བྱིན་གྱིས་རློབས། །ལུས་སེམས་བྲལ་བའི་སྐད་ཅིག་རིམ་ཅན་གྱིས། །བར་དོའི་སྣང་བ་རིམ་གྱིས་འཆར་བའི་ཚེ། །སྒོམ་སྟོབས་བག་ཆགས་དྲན་པའི་སོ་ཟིན་ཏེ། །འཁྲུལ་སྣང་ཆོས་སྐུར་རྟོགས་པར་བྱིན་གྱིས་རློབས། །སྣང་སྲིད་འཁོར་འདས་ཆོས་རྣམས་མ་ལུས་པ༑ ༑རང་སེམས་ཆོས་སྐུའི་རོལ་པར་ངོ་ཤེས་ནས། །གཤིས་སམ་བབས་ཀྱི་ཕྱག་རྒྱ་ཆེན་པོའི་སྐུ། །རྡོ་རྗེ་འཆང་དབང་ཐོབ་པར་བྱིན་གྱིས་རློབས། །སྐྱེ་བ་ཀུན་ཏུ་སོགས་བརྗོད། དེ་ལྟར་ཤོག་དྲིལ་བཞིའི་བརྒྱུད་རིམ་གསོལ་འདེབས་འདིའང་རྗེ་བཙུན་མར་པའི་བསྙེན་དྲིལ་ཡིད་བཞིན་ནོར་བུའི་ཆ་ལག་ཏུ། འབྲི་གུང་པ་སྐྱུ་རའི་གདུང་གི་ཐ་ཤལ་རང་གཤིས་རང་ངོ་འཕྲོད་པའི་གནས་ལུགས་མངོན་དུ་བྱས་པ། ཤཱཀྱའི་དགེ་སློང་ཆོས་ཀྱི་གྲགས་པས། གཞུ་སྤྲོ་ལུང་གི་གཟིམ་ཆུང་དབང་ལྡན་ཕོ་བྲང་དུ་སྦྱར་བའོ།། །།སརྦ་མངྒ་ལཾ།། 