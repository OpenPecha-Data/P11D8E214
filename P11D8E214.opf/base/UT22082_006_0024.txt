༄༅། །དཔལ་ཡེ་ཤེས་ཀྱི་མགོན་པོ་བརྒྱད་ཀྱི་དབང་བཞི་བྱིན་རླབས་ཀྱི་ཚུལ་དུ་བསྐུར་བ་དངོས་གྲུབ་ཀྱི་དགའ་སྟོན་ཞེས་བྱ་བ་བཞུགས་སོ།།

དཔལ་ཡེ་ཤེས་ཀྱི་མགོན་པོ་བརྒྱད་ཀྱི་དབང་བཞི་བྱིན་རླབས་ཀྱི་ཚུལ་དུ་བསྐུར་བ་དངོས་གྲུབ་ཀྱི་དགའ་སྟོན་ཞེས་བྱ་བ། བླ་མ་དང་དཔལ་ཧེ་རུ་ཀ་ལ་ཕྱག་འཚལ་ལོ། །དབང་ཐོབ་དམ་ཚིག་ལྡན་པ་ཡི། །སྔགས་པས་སློབ་མ་རྗེས་བཟུང་ཕྱིར། །ཡིད་མཐུན་གནས་སུ་སྟེགས་བུའི་དབུས། །ཚོམ་བུ་དགུས་བསྐོར་དེ་དབུས་སུ༑ ༑ཚད་ལྡན་བུམ་པ་རྫས་སོ་ལྔས། །སྦགས་པའི་ཆུ་ཡིས་སུམ་གཉིས་བཀང༌། །མགུལ་ཆིངས་མཐིང་ནག་བཅས་པའི་སྟེང༌། །མཚན་ལྡན་ཐོད་པ་ཤ་ལྔ་དང༌། །བདུད་རྩི་ལྔ་དང་སུ་རས་བཀང༌། །དར་དམར་གྱིས་བཀབ་མེ་ལོང་ལ། །སིནྡྷུ་ར་ཡི་ཆོས་འབྱུང་དབུས། །ཧཱུྂ་བྲིས་བཀོད་པའི་མཐའ་སྐོར་དུ། །དཔལ་གཏོར་རང་འདྲའི་འཁོར་བདུན་བཅས། །དཀར་དམར་དར་གདུགས་སྤྲས་པ་དང༌། །སྨན་རཀ་མཆོད་པས་མཐའ་ནས་བསྐོར། །ལས་བུམ་ཐོད་རྔ་རྡོར་དྲིལ་སོགས། །ཉེར་མཁོའི་ཡོ་བྱད་འདུ་བྱས་ལ། །སློབ་དཔོན་བདག་མདུན་བསྐྱེད་སྒྲུབ་ཚུལ། །ལས་བྱང་གཞུང་བཞིན་བསྙེན་པར་བྱ། །བུམ་ནང་ལྷ་བསྐྱེད་མཆོད་བསྟོད་འབུལ། །བསྙེན་ཞིང་བཞུ་བརྟུལ་གཞན་ལྟར་བྱ། །ཚོགས་འཁོར་བཅས་གྲུབ་སློབ་མ་རྣམས། །ཁྲུས་བྱས་ཕྱག་ཡོན་མཎྜལ་དབུལ། །དགའ་ཆེན་ཁྱོད་སོགས་གསོལ་གདབ་དང༌། །རྒྱུན་བཤགས་རིགས་ལྔའི་སྡོམ་བཟུང་རྣམས། །གསུམ་གསུམ་གྲུབ་རྗེས་སློབ་མ་རྣམས། །མགོན་པོ་འཁོར་བཅས་གཞུང་བཞིན་བསྐྱེད། །དེ་ཡི་གནས་གསུམ་ཡི་གེས་མཚན༑ ༑སློབ་དཔོན་དཔྱིད་ཀྱི་རྒྱལ་མོ་རུ། །གསལ་བའི་ཐུགས་ཀར་ཧཱུྂ་ཡིག་ལས། །འོད་འཕྲོས་མགོན་པོ་འཁོར་བཅས་རྣམས། །རང་རང་གནས་ནས་བུ་ཡུག་ལྟར། །སྤྱན་དྲངས་སློབ་མར་ཐིམ་བསམ་ལ༑ ༑སོ་སོའི་སྔགས་མཐར་ཨཱ་ཝེ་ཤ། །བཏགས་པས་བྱིན་དབབ་གུ་གུལ་དང༌། །མཆོག་ཆེན་ཤ་ཡི་བདུག་པ་བྱ། །ཏིཥྛ་བཛྲ་རྒྱ་གྲམ་གྱིས། །བརྟན་བྱས་སླར་ཡང་བུམ་དབང་སླད། །བྱང་ཆུབ་རྡོ་རྗེའི་གསོལ་བ་གདབ། །སློབ་དཔོན་གྱི་ཐུགས་ཀའི་ཧཱུྂ་གི་འོད་ཀྱིས་ཕྱོགས་བཅུའི་སངས་རྒྱས་ཐམས་ཅད་གདན་གསུམ་ཚང་བའི་ལྷའི་རྣམ་པར་སྤྱན་དྲངས།་་་ཨོཾ་བཛྲ་པུཥྤཾ་པྲ་ཏཱིཙྪ་སྭཱ་ཧཱ།་་་་དྷཱུ་པཾ༴

ཨཱ་ལོ་ཀཾ༴ གནྡྷཾ༴ ནཻ་ཝི་དྱཾ༴ གྱིས་མཆོད། བཅོམ་ལྡན་འདས་དེ་བཞིན་གཤེགས་པ་རྣམས་ཀྱིས་འདི་རྣམས་ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས། དབང་གི་ལྷས་བུམ་པ་དཀར་པོ་བྱང་ཆུབ་སེམས་ཀྱི་བདུད་རྩིས་བཀང་བ་བསྣམས་ནས་དབང་བསྐུར་བར་བསམ། སློབ་དཔོན་གྱིས། ཧཱུྂ་༌། སངས་རྒྱས་རྣམས་ནི་ཐམས་ཅད་ཀྱི༌། །སྐྱེ་བ་ཐོབ་པའི་དབང་བསྐུར་བ། །ཇི་ལྟར་དེ་བཞིན་བདག་གིས་དེང༌། །དག་པ་ལྷ་ཡི་ཆུ་དབང་བསྐུར། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། ཞེས་བུམ་པ་མགོར་བཞག་བུམ་ཆུ་བླུད། དེ་ལྟར་བུམ་པའི་ཆུས་དབང་བསྐུར་བས། སྐུ་གང་དྲི་མ་དག །ཆུའི་ལྷག་མ་གྱེན་དུ་འཁྱིལ་བ་ལས་མི་བསྐྱོད་པ་གཙོ་བོར་གྱུར་པའི་རིགས་ལྔས་དབུ་བརྒྱན། དབང་ལྷ་རྣམས་འོད་ཀྱི་རྣམ་པར་སློབ་མའི་བ་སྤུའི་བུ་གར་ཐིམ། ཉེར་སྤྱོད་ལྔས་མཆོད། དེས་བུམ་པའི་དབང་ཐོབ། ལུས་ཀྱི་དྲི་མ་དག །བསྐྱེད་པའི་རིམ་པ་བསྒོམ་པ་ལ་དབང༌། སྐུ་རྡོ་རྗེ་སྤྲུལ་པའི་སྐུ་ཐོབ་རུང་གི་ས་བོན་དང་བག་ཆགས་རྒྱུད་ལ་བཞག་པར་བྱས་སོ༑ ༑ཞེས་གོ་བ་བསྐྱེད། གསང་དབང་གི་དོན་དུ། བྱང་ཆུབ་རྡོ་རྗེས་གསོལ་བ་བཏབ། བླ་མ་འཁོར་ལོ་སྡོམ་པར་གསལ་བ་ཡུམ་རྡོ་རྗེ་རྣལ་འབྱོར་མ་དང་སྙོམས་པར་ཞུགས་པའི་བྱང་སེམས་དཀར་དམར་བབ་པ་ཐོད་པའི་བདུད་རྩི་དང་འདྲེས་པར་བསམ། ཧཱུྂ་༌། བཏུང་བ་རིན་ཆེན་འདི་ཡིས་ནི། །རྡོ་རྗེ་ཡི་ནི་ལུས་འགྲུབ་པར། །བུ་ཁྱོད་ཀྱིས་ནི་ཤེས་གྱིས་ལ། །ཡིད་ལས་བྱུང་བའི་ཆུ་འཐུང་ཞིག ༑ཨོཾ་བོ་དྷི་ཙིཏྟ་མ་ཧཱ་སུ་ཁ་ཨ་བྷི་ཥིཉྩ་མཱཾ། ཞེས་ཐོད་པ་མགྲིན་པར་བཞག །བདུད་རྩི་ཁར་སྦྱིན། སློབ་མས། ཨ་ཧོཿམ་ཧཱ་སུ་ཁ། ཞེས་བརྗོད། དེས་གསང་བའི་དབང་ཐོབ། ་ངག་གི་དྲི་མ་དག །ལམ་སྟེང་སྒོ་རྣམ་པར་གྲོལ་བའི་རྫོགས་རིམ་བསྒོམ་པ་ལ་དབང༌། གསུང་རྡོ་རྗེ་ལོངས་སྤྱོད་རྫོགས་པའི་སྐུ་ཐོབ་རུང་གི་ས་བོན་དང་བག་ཆགས་རྒྱུད་ལ་བཞག་པར་བྱས་སོ། །དབང་གསུམ་པའི་ཆེད་དུ་གོང་ལྟར་གསོལ་བ་གདབ།

སློབ་དཔོན་དང་ཡེ་ཤེས་མགོན་པོའི་ཡུམ་ལས་ཡུམ་གཉིས་པ་ཆད་དེ། སློབ་མ་མགོན་པོར་གསལ་བའི་པང་དུ་བྱོན་པ་ལ་སྙོམས་པར་ཞུགས་པས་བདེ་སྟོང་གི་ཉམས་སྐྱེས་པར་བསམ། ཧཱུྂ་༌། ལྷ་མོ་དགའ་སྦྱིན་གནས་སྦྱིན་མ། །སྣ་ཚོགས་གཟུགས་ཅན་ཡིད་ལས་སྐྱེས། །ཁྱེར་ཅིག་དཔའ་ཆེན་རིགས་ཀྱི་བུ། །ཁྱོད་ལ་མཆོད་པ་རྟག་ཏུ་གྱིས། །ཨོཾ་པྲཛྙཱ་ཛྙཱ་ན་ཨ་བྷི་ཥིཉྩ་ཧཱུྂ། ཞེས་མེ་ལོང་གི་སིནྡྷུ་རས་སྨིན་མཚམས་དང་སྙིང་གར་ཐིག་ལེ་བྱ། དེས་ཤེས་རབ་ཡེ་ཤེས་ཀྱི་དབང་ཐོབ། ཡིད་ཀྱི་དྲི་མ་དག །ལམ་འོག་སྒོ་བདེ་བ་ཆེན་པོའི་རིམ་པ་བསྒོམ་པ་ལ་དབང༌། ཐུགས་རྡོ་རྗེ་ཆོས་ཀྱི་སྐུ་ཐོབ་རུང་གི་ས་བོན་དང་བག་ཆགས་རྒྱུད་ལ་བཞག་པར་བྱས་སོ། །ཚིག་དབང་གི་དོན་དུ་སྔར་ལྟར་གསོལ་བ་གདབ། མེ་ལོང་བསྟན་ལ། ཆོས་རྣམས་གཟུགས་བརྙན་ལྟ་བུ་སྟེ༑ ༑གསལ་ཞིང་དག་ལ་རྙོག་པ་མེད། །གཟུང་དུ་མེད་ཅིང་བརྗོད་དུ་མེད། །རྒྱུ་དང་ལས་ལས་ཡང་དག་བྱུང༌། །རྡོ་རྗེ་སེམས་དཔའ་མེ་ལོང་བཞིན། །དེར་ནི་གསལ་དག་རྙོག་པ་མེད༑ ༑སངས་རྒྱས་ཀུན་བདག་རང་ཉིད་ནི། །བུ་ཁྱོད་ཀྱི་ནི་སྙིང་ལ་ཞུགས། །རང་བཞིན་མེད་ཅིང་གནས་མེད་པར། །ཆོས་རྣམས་དེ་ལྟར་ཤེས་ནས་སུ། །སེམས་ཅན་དོན་ནི་མཉམ་མེད་བྱོས༑ ༑སྐྱོབ་པ་རྣམས་ཀྱི་སྲས་སུ་སྐྱེ། །ཞེས་དང་དོན་བཤད། དེས་དབང་བཞི་པ་ཚིག་དབང་ཐོབ། སྒོ་གསུམ་ཆ་མཉམ་གྱི་དྲི་མ་དག །ཟུང་འཇུག་བདེ་སྟོང་གཉིས་མེད་བསམ་དུ་མེད་པ་བློ་བྲལ་གྱི་རྫོགས་རིམ་བསྒོམ་པ་ལ་དབང༌། ཡེ་ཤེས་རྡོ་རྗེ་ངོ་བོ་ཉིད་ཀྱི་སྐུ་ཐོབ་རུང་གི་ས་བོན་དང་བག་ཆགས་རྒྱུད་ལ་བཞག་པར་བྱས་སོ། །དེ་ནས་མཐའ་རྟེན་གཏོར་དབང་བྱ་བ་ནི། གཏོར་མའི་སྟོད་ལ་མགོན་པོ་རྣམས་ལ། སྨད་འདོད་ཡོན་དུ་གསལ་བ་སློབ་མའི་མགོར་བཞག་ཅིང། ཧཱུྂ་༌། གཏོར་སྣོད་བྷནྡྷ་འབར་བ་དྲག་པོ་ཆོས་ཀྱི་དབྱིངས། །གཏོར་མའི་ངོ་བོ་རྡོ་རྗེ་སྲིན་པོ་ཁྲོ་བོའི་ཚོགས། །སྐུ་ཡི་དབང་མཆོག་མི་ཤིགས་རྡོ་རྗེ་སྣང་སྟོང་དབང༌། །ཁྱོད་ལ་སྦྱིན་པས་ཡེ་ཤེས་རྡོ་རྗེའི་སྐུ་འགྲུབ་ཤོག

།ཨོཾ་བཛྲ་མ་ཧཱ་ཀཱ་ལཱ་ཀཱ་ཡ་ཨ་བྷི་ཥིཉྩ་ཨོཾ། ཞེས་དང༌། དེ་བཞིན་དུ་མགྲིན་པར་བསྐུར་ལ། ཧཱུྂ་༌། གཏོར་སྣོད་བྷནྡྷ་འབར་བ་དྲག་པོ་ཆོས་ཀྱི་དབྱིངས། །གཏོར་མའི་ངོ་བོ་རྡོ་རྗེ་སྲིན་པོ་ཁྲོ་བོའི་ཚོགས། །གསུང་གི་དབང་མཆོག་མི་ཤིགས་རྡོ་རྗེ་སྣང་སྟོང་དབང༌། །ཁྱོད་ལ་སྦྱིན་པས་ཡེ་ཤེས་རྡོ་རྗེའི་གསུང་འགྲུབ་ཤོག །ཨོཾ་བཛྲ་མ་ཧཱ་ཀཱ་ལཱ་ཝཱཀ་ཨ་བྷི་ཥིཉྩ་ཨཱཿ སྙིང་ཁར་བསྐུར་ལ། ཧཱུྂ་༌། གཏོར་སྣོད་བྷནྡྷ་འབར་བ་དྲག་པོ་ཆོས་ཀྱི་དབྱིངས། །གཏོར་མའི་ངོ་བོ་རྡོ་རྗེ་སྲིན་པོ་ཁྲོ་བོའི་ཚོགས༑ ༑ཐུགས་ཀྱི་དབང་མཆོག་མི་ཤིགས་རྡོ་རྗེ་གསལ་སྟོང་དབང༌། །ཁྱོད་ལ་སྦྱིན་པས་ཡེ་ཤེས་རྡོ་རྗེའི་ཐུགས་འགྲུབ་ཤོག །ཨོཾ་བཛྲ་མ་ཧཱ་ཀཱ་ལཱ་ཙིཏྟ་ཨ་བྷི་ཥིཉྩ་ཧཱུྂ། སླར་སྤྱི་བོར་བཞག་ལ། ཧཱུྂ་༌། གཏོར་སྣོད་བྷནྡྷ་འབར་བ་དྲག་པོ་ཆོས་ཀྱི་དབྱིངས། །གཏོར་མའི་ངོ་བོ་རྡོ་རྗེ་སྲིན་པོ་ཁྲོ་བོའི་ཚོགས། །རྣམ་གསུམ་དབང་མཆོག་མི་ཤིགས་རྡོ་རྗེ་ཟུང་འཇུག་དབང༌། །ཁྱོད་ལ་སྦྱིན་པས་ཡེ་ཤེས་རྡོ་རྗེ་མཆོག་འགྲུབ་ཤོག །ཨོཾ་བཛྲ་སརྦ་སིདྡྷི་ཨ་བྷི་ཥིཉྩ་ཧྲཱིཿ ཞེས་བསྐུར། རྗེས་སུ་གཏོར་མའི་བཀའ་གཏད་བྱ་བ་ནི། གཏོར་མ་ལ་དཔལ་འབར་བཙུགས་ལག་ཏུ་ཐོགས་ཏེ། ཧོཿ དཔལ་ཡེ་ཤེས་ཀྱི་མགོན་པོ་རྡོ་རྗེ་ནག་པོ་ཆེན་པོ་ཕྱག་བཞི་པ་བྱ་རོག་གི་མཚན་ཅན། མྱུར་མཛད་ཡེ་ཤེས་ཀྱི་མགོན་པོ་ཕྱག་དྲུག་པ། རྡོ་རྗེ་གུར་གྱི་མགོན་པོ། ལྷ་ཆེན་སྟོབས་འཕྲོག་གདོང་བཞི་པ། ཙནྡན་གྱི་བེང་ཆེན། དཔལ་མགོན་མ་ནིང་ནག་པོ། མགོན་པོ་སྟག་ཞོན་ཆེན་པོ། རྣམ་མང་ཐོས་སྲས་དྲག་བྱེད་ཆེན་པོ། སོ་སོའི་ཡུམ་དང་ལས་མཁན་བཀའ་སྡོད་འཁོར་གྱི་ཚོགས་དང་བཅས་པ་ཁྱོད་རྣམས། རིགས་དྲུག་པ་རྡོ་རྗེ་འཆང་ཆེན་པོ། དཔལ་འཇིགས་བྱེད་ཆེན་པོ་ཁྲག་འཐུང་ཧེ་རུ་ཀཿ རིག་པ་འཛིན་པ་ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་བའི་སྡེ་ལ་སོགས་པ། རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་སྤྱན་སྔར་ཁས་བླངས་དམ་བཅས་པ་ཇི་བཞིན་དུ་དུས་འདིར་དྲན་པར་མཛོད་ལ།

སྤྱིར་ཕན་བདེའི་འབྱུང་གནས་སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕང་བསྟོད། ཆོས་བཞིན་སྤྱོད་པའི་དགེ་འདུན་གྱི་སྡེ་སྐྱོངས། དམ་པའི་ཆོས་མི་ནུབ་པའི་རྒྱལ་མཚན་ཚུགས། དཔལ་ལྡན་བླ་མ་དམ་པའི་སྐུ་ཚེ་སྲིངས། བྱེ་བྲག་ཏུ་ཡང་རྣལ་འབྱོར་པ་བདག་དང་རྡོ་རྗེ་སློབ་མ་འདི་དག་གི་གནས་སྐབས་སུ་འགལ་རྐྱེན་བར་གཅོད་ནད་གདོན་དགྲ་བགེགས་མི་མཐུན་པའི་ཕྱོགས་ཐམས་ཅད་ཉེ་བར་ཞི་བ་དང༌། ཚེ་དང་བསོད་ནམས་དཔལ་འབྱོར་མངའ་ཐང་གྲགས་པ་ཐམས་ཅད་དབྱར་མཚོ་ལྟར་རྒྱས་པ་དང༌། མོས་པ་རྣམ་པ་བཞིས་ཁམས་གསུམ་པའི་མི་དང་མི་མིན་ཐམས་ཅད་དང་གནོད་བྱེད་དགྲ་བགེགས་ཐམས་ཅད་དབང་དུ་བསྡུས་པ་དང༌། གལ་ཏེ་ཞི་བས་འདུལ་དུ་མ་འཚལ་བ་རྣམས་དྲག་པོས་སྒྲོལ་ཞིང༌། བསད་པ་དང༌། དབྱེ་བ་དང༌། བསྐྲད་པ་དང༌། རེངས་པ་དང༌། རྨོངས་པ་དང༌། བརྡེགས་ཤིང་སྤ་བཀོང་བས་ཚར་ཆོད་ཅིག །མཐར་ཐུག་བདག་དང་ཡེ་ཤེས་མགོན་པོ་ཐ་དད་གཉིས་སུ་འཛིན་པའི་རྟོག་གེ་འཁྲུལ་བློའི་དབང་དུ་མི་འགྲོ་བར། རང་སེམས་ཡེ་འདོད་མའི་ཤེས་པ་འཁོར་འདས་ཐམས་ཅད་ཀྱི་དཔལ་མགོན་པོ་ཉིད་མངོན་སུམ་དུ་རྟོགས་ནས་བཅོམ་ལྡན་འདས་དཔལ་རྡོ་རྗེ་ཁྲག་འཐུང་རྡོ་རྗེ་བཙུན་མོ་དང་དགྱེས་པར་རོལ་བའི་སྒྱུ་འཕྲུལ་རྡོ་རྗེ་གར་གྱི་ཆོ་འཕྲུལ་འགོག་པ་མེད་པར་འདུ་བགྱིད་པའི་ཕྲིན་ལས་དམ་པ་མཛོད་ཅིག །ཅེས་དང༌། རྐང་བརྒྱད་ཚར་གཅིག་བཀླག །ཤཱ་ས་ན་བརྗོད་ཅིང་རོལ་ཆེན་བྱའོ། །སློབ་མས་དམ་ཚིག་བསྲུང་བར་ཁས་བླངས། གཏང་རག་གི་མཎྜལ་འབུལ་ལོ། །ཚོགས་ལ་ལོངས་སྤྱད། ལྷག་མ་བཏང༌། རྗེས་སུ་མཆོད་བསྟོད། བཟོད་གསོལ། གཤེགས་བསྡུ། ཤིས་བརྗོད། བསྔོ་སྨོན་གྱིས་རྒྱས་གདབ་པར་བྱའོ། །ཡང་ནད་པ་སོགས་ལ་གཏོར་དབང་ཁོ་ན་བསྐུར་ན། གཏོར་མ་ལྷར་བསྐྱེད། མཆོད་བསྟོད་བཟླས་པ་བྱ། སློབ་མ་ཁྲུས་བྱ་མཎྜལ་དབུལ། དགའ་ཆེན་ཁྱོད་བདག་གིས་གསོལ་བ་གདབ། དཀོན་མཆོག་གསུམ་ལ་བདག་སྐྱབས་ཀྱིས་རྒྱུན་བཤགས་བྱ།

སློབ་མ་མགོན་པོར་བསྐྱེད། བྱིན་དབབ་བརྟན་པར་བྱ། གཏོར་མའི་དབང་རྣམས་གོང་ལྟར་རིམ་པར་བསྐུར་ཞིང༌། སྔར་དབང་བཞིའི་སྐབས་ཀྱི་དག་པ་རྣམས་གཏོར་དབང་སོ་སོར་སྦྱར་ལ་བརྗོད། དམ་ཚིག་ཁས་བླངས། གཏང་རག་དབུལ། མཆོད་བསྟོད། བཟོད་གསོལ། གཤེགས་བསྡུ། ཤིས་བརྗོད། བསྔོ་བས་རྒྱས་བཏབ་པས་དོན་འགྲུབ་པར་འགྱུར་རོ། །སྨྲས་པ། ཐུབ་བསྟན་སྲུང་མཛད་ནག་པོ་འཁོར་བཅས་ཀྱི། །དབང་བཞི་བྱིན་རླབས་ཚུལ་དུ་བསྐུར་བ་འདི། །ཚུལ་ལྡན་སློབ་མའི་རྒྱུད་ལ་བསྐྱེད་རྫོགས་ཀྱི། །སྣོད་རུང་སྨིན་ལམ་རྟེན་འབྲེལ་ངེས་པར་འཇོག ༑ཚུལ་མིན་རྣམས་ལ་དབང་བཞིའི་ཆོ་ག་ནི། །ཤིན་ཏུ་རྒྱས་པ་ལན་སྟོང་བསྐུར་ན་ཡང༌། །ཁ་སྦུབ་སྣོད་སྟེང་གངྒཱ་དྲངས་དང་མཚུངས། །དེ་ལྟར་དཔལ་ཡེ་ཤེས་མགོན་པོ་བརྒྱད་ཀྱི་དབང་བཞི་བྱིན་རླབས་ཀྱི་ཚུལ་དུ་བསྐུར་བ་དངོས་གྲུུབ་ཀྱི་དགའ་སྟོན་ཞེས་པ་འདིའང༌། རང་རེའི་ཆོས་སྲས་བློ་གྲོས་ཀྱི་མིག་སྟོང་བཀྲ་བ་མངའ་རིས་པ་འོན་རིན་ཆེན་བྲག་གི་གདན་ས་བ་དཀོན་མཆོག་ལྷུན་གྲུབ་ཀྱིས་ནན་གྱིས་བསྐུལ་བའི་ངོར། འབྲི་གུང་པ་ཤཱཀྱའི་དགེ་སློང་དུས་མཐའི་རྡོ་རྗེ་འཛིན་པ་ཆོས་ཀྱི་གྲགས་པས། ཤིང་ལུག་སྨིན་དྲུག་ཅན་གྱི་དཀར་པོའི་དགའ་བ་དང་པོར། དཔལ་འབྲི་གུང་གི་གདན་ས་ཆེན་པོ་བྱང་ཆུབ་གླིང་གི་ཁང་གསར་འོག་མིན་གྱི་གཙུག་ལག་ཁང་ཆེན་པོར་མགྱོགས་པར་བྲིས་པའོ།། །།སིདྡྷི་རསྟུ།། 