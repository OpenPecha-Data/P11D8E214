༄༅། །སྙིང་གཏམ་སོ་ལྔ་པ་ཞེས་བྱ་བ་བཞུགས་སོ།། 

གང་སྔོན་ཚོགས་གཉིས་གོམས་པ་མཐར་ཕྱིན་ཞིང༌། །མཐའ་ཡས་འགྲོ་ལ་བརྩེ་བའི་ཁུར་བསྣམས་ནས། །རྒྱལ་ཀུན་ཕྲིན་ལས་དབང་པོར་མངའ་གསོལ་བ། །རྡོ་རྗེ་འཆང་དབང་རྩ་བའི་བླ་མར་འདུད། །ཐོག་མེད་དུས་ནས་ད་ལྟའི་བར་དག་ཏུ། །མི་ཤེས་འཁྲུལ་བའི་དབང་གིས་འཁོར་བར་འཁྱམས། །ཉོན་མོངས་རླུང་གིས་དབང་མེད་བདས་པའི་མཐུས། །ཇི་བཞིན་དགེ་བའི་ལམ་དང་ཁ་མ་རེག །ཇི་ལྟར་མཚོ་ཆེན་འཇིང་གི་རུས་སྦལ་གྱིས། །གཉའ་ཤིང་བུ་གར་མགྲིན་ཆུད་ཇི་བཞིན་དུ། །བསོད་ནམས་སྟོབས་ཀྱིས་ད་ལྟ་དལ་འབྱོར་ལུས། །མཚན་ལྡན་རྙེད་ཚེ་ཆུད་མི་ཟོས་པ་ཡི། །སྙིང་པོ་ལེན་པ་ཁོ་བོའི་སྙིང་གཏམ་ཡིན། །མི་ལུས་ཐོབ་ཀྱང་རྒྱལ་བའི་བསྟན་པ་དང༌། །མཇལ་བར་དཀའ་ཞིང་སངས་རྒྱས་ཞེས་བྱ་བའི། །སྒྲ་ཡང་འཇིག་རྟེན་ཁམས་འདིར་ཐོས་དཀའ་ན། །དེས་གསུངས་དམ་ཆོས་སྤྱོད་པ་དབང་ཡོད་ཚེ། །འབད་པས་བསྒྲུབ་པ་ཁོ་བོའི་སྙིང་གཏམ་ཡིན། །རྙེད་དཀའ་མཚན་ལྡན་བླ་མ་དང་མཇལ་ཚེ། །མཉེས་པ་གསུམ་གྱིས་རབ་ཏུ་གུས་བསྟེན་ནས། །དེས་གསུངས་མན་ངག་བདུད་རྩིའི་རོ་མཆོག་རྣམས། །གཅེས་པར་འཛིན་པ་ཁོ་བོའི་སྙིང་གཏམ་ཡིན། །ཡོན་ཏན་ཀུན་གྱི་རྩ་བ་བསླབ་པའི་གཞི། །མཆོག་གསུམ་སྐྱབས་ཀྱི་གཙོ་བོར་ཁས་བླངས་ནས། །དེ་ཡི་བསླབ་བྱ་ཕྲ་རགས་མ་ལུས་པ། །སྲོག་ལྟར་འཛིན་པ་ཁོ་བོའི་སྙིང་གཏམ་ཡིན། །ཆོས་ཀུན་རྩ་བ་བྱམས་དང་སྙིང་རྗེ་དང༌། །བདག་ལས་གཞན་གཅེས་སྨོན་འཇུག་སྡོམ་པའི་ཚོགས། །ཇི་ལྟར་མིག་དང་སྙིང་ལྟར་རབ་གཅེས་པར། །བརྟན་པོར་འཆང་བ་ཁོ་བོའི་སྙིང་གཏམ་ཡིན། །བྱང་ཆུབ་ཐོབ་བྱེད་རྡོ་རྗེ་ཐེག་པའི་ལམ། །སྨིན་གྲོལ་ལམ་གྱི་སྙིང་པོ་གང་གསུངས་པ། །དུས་ཀུན་སྡོམ་གསུམ་གནས་འགྱུར་ཡར་ལྡན་དུ། །རབ་ཏུ་འབད་པ་ཁོ་བོའི་སྙིང་གཏམ་ཡིན། །དངོས་གྲུབ་རྩ་བ་རྡོ་རྗེ་སློབ་དཔོན་ལ། །དམ་ཚིག་གཅེས་པར་བསྲུང་བའི་གུས་འདུད་དང༌། །རྩ་ལྟུང་ཡན་ལག་བཅས་པ་གང་གསུངས་པ། །ཉམས་ལེན་རྩ་བ་ཁོ་བོའི་སྙིང་གཏམ་ཡིན། །ཡོན་ཏན་ཀུན་གཞི་བག་ཡོད་ཡིན་པའི་ཕྱིར། །རྣམ་གཡེང་སྤངས་ནས་དབེན་པའི་ས་ཕྱོགས་སུ། །རི་དྭགས་སྨས་མ་ཇི་བཞིན་སྦས་པའི་ཚུལ། །གཅིག་པུར་གནས་པ་ཁོ་བོའི་སྙིང་གཏམ་ཡིན། །དེ་ཡང་བག་མེད་སྤྱད་ན་རི་དྭགས་ཚོགས། །དབེན་པར་གནས་ཀྱང་དགོས་པ་མེད་པ་ལྟར། །བརྩོན་འགྲུས་ལོང་མེད་དྲག་པོས་དྲན་བསྐུལ་གྱིས། །རྣམ་གཡེང་སྤོང་བ་ཁོ་བོའི་སྙིང་གཏམ་ཡིན། །གང་དུ་གནས་ཤིང་སུ་དང་འགྲོགས་ན་ཡང༌། །ཁྱད་དུ་མི་གསོད་བྲེ་མོའི་གཏམ་མི་སྨྲ། །གཞན་སེམས་སྣ་ཁྲིད་བྱས་ཀྱང་དགོས་པ་མེད། །དྲང་པོར་གནས་པ་ཁོ་བོའི་སྙིང་གཏམ་ཡིན། །གཞན་ལུགས་གྲུབ་མཐའི་མཐའ་ལ་སྤོང་ལེན་དང༌། །དགག་སྒྲུབ་དེ་རྗེས་འབྲང་བ་ཀུན་སྤངས་ནས། །བཏང་སྙོམས་བཞག་སྟེ་རང་ལ་བླ་མ་ཡིས། །གང་གསུངས་ཉམས་བླངས་ཁོ་བོའི་སྙིང་གཏམ་ཡིན། །རང་གི་ཉམས་མྱོང་ནང་ནས་མ་སྐྱེས་ཤིང༌། །ལྟ་བའི་ཕུ་ཐག་བསྒོམས་པས་མ་བཅད་ན། །ཐལ་ཕྱིར་དཔེ་ལྟས་ལམ་གྱིས་དེར་མི་མཐོང༌། །རྟག་ཏུ་སྒོམ་པ་ཁོ་བོའི་སྙིང་གཏམ་ཡིན། །གཅིག་ཤེས་ཀུན་གྲོལ་ཕྱག་རྒྱ་ཆེ་མེད་ན། །བཀའ་བཅུ་རབ་འབྱམས་མིང་གིས་ཡིད་ཚིམས་ཏེ། །འཆི་ཚེ་སྦྲུལ་གྱི་པགས་པ་དོར་བ་ལྟར། །ཐ་མལ་འགྱོད་པའི་ངང་དུ་འགྲོ་དགོས་པས། །གནས་ལུགས་སྒོམ་པ་ཁོ་བོའི་སྙིང་གཏམ་ཡིན། །ཆེན་པོ་བཙུན་པོ་ཕྱུག་པོ་དཔའ་བོ་སོགས། །དྲེགས་ལྡན་ཀུན་ཀྱང་མཐར་ཐུག་བར་དོ་འགྲིམས། །ཆེ་དྲེགས་དེ་ཀོས་ངན་ལང་མི་གྲོལ་བས། །དམ་ཆོས་སྤྱོད་པ་ཁོ་བོའི་སྙིང་གཏམ་ཡིན། །བག་མེད་ཆང་དང་འདོད་ལོག་ལ་སོགས་པ། །དམ་པས་ཁྲེལ་ཞིང་ཚུལ་ཁྲིམས་འཆལ་བའི་རྒྱུ། །རྟག་ཏུ་བག་དང་ལྡན་པའི་སྲུང་སེམས་ཀྱི། །ངོ་ཚ་སྐྱེས་པ་ཁོ་བོའི་སྙིང་གཏམ་ཡིན། །མཆོངས་རྒྱུག་ལུས་ཀྱི་རོལ་རྩེད་ཇི་སྙེད་པའང༌། །ཁམས་ལུས་གནོད་ཅིང་གཞན་ཁྲེལ་སྨྲ་བའི་རྒྱུ། །རྟག་ཏུ་གཅོམ་བསྐྱུང་དུལ་བར་གནས་ལ་བསླབ། །ལུས་ཀྱི་བག་ཡོད་ཁོ་བོའི་སྙིང་གཏམ་ཡིན། །ངག་གི་ལོང་གཏམ་ཤགས་དང་ཀུ་རེ་སོགས། །འཆལ་པོ་འཚོགས་པའི་དབུས་སུ་ཉམས་དགའ་བ། །ཤེས་ལྡན་ཁྲེལ་ཞིང་ཉེས་པ་ཀུན་གྱི་གཞི། །ངག་ཚིག་དུལ་བ་ཁོ་བོའི་སྙིང་གཏམ་ཡིན། །ལུས་ངག་དུལ་ཡང་རང་སེམས་མ་དུལ་ན། །ཇི་ལྟར་སྦྲུལ་དང་བྱི་ལའི་རྣམ་ཐར་བཞིན། །ཁ་འཇམ་གཏིང་རྩུབ་ཉོན་མོངས་ཁོང་དུ་གསོག

།རང་སེམས་འདུལ་བ་ཁོ་བོའི་སྙིང་གཏམ་ཡིན། །སེམས་ཉིད་ཆུ་དྭངས་རྣམ་རྟོག་རྙོག་མས་ལྷད། །དྲན་ཤེས་འགྱུ་བའི་རླུང་གིས་དེ་དཀྲུགས་པས། །སྦར་ལག་མ་བྱེད་དུག་ནད་དུག་གིས་ཟིན། །འཛིན་མེད་བསླབ་པ་ཁོ་བོའི་སྙིང་གཏམ་ཡིན། །སེམས་དང་སེམས་བྱུང་སྤོས་དང་དུ་བ་བཞིན། །གཅིག་ལས་གཅིག་བྱུང་དེ་མེད་དེ་མི་འབྱུང༌། །དེ་ཕྱིར་རང་རང་ངོ་བོས་སྟོང་པ་ལ། །གཉེན་པོ་མི་དགོས་ཁོ་བོའི་སྙིང་གཏམ་ཡིན། །རང་སེམས་གདོད་ནས་སྤྲོས་དང་བྲལ་བ་ལ། །སྤྲོས་བཅས་དྲན་རྩིས་རྩབ་ཙུབ་མང་མི་དགོས། །བློ་འདས་གང་ཤར་འཛིན་མེད་ཡེངས་མེད་ངང༌། །ཤར་གྲོལ་དུས་མཉམ་ཁོ་བའི་སྙིང་གཏམ་ཡིན། །ཚོགས་དྲུག་སྣང་བ་སོ་སོར་མི་དགག་ཅིང༌། །དེར་འཛིན་མེད་པར་དེ་རྗེས་མི་འབྲང་བར། །གང་ལྟར་སྣང་བ་དེ་ཉིད་སེམས་ཀྱི་གཤིས། །བབས་སུ་གྲོལ་བ་ཁོ་བོའི་སྙིང་གཏམ་ཡིན། །བསྒོམ་དུ་མེད་སྙམ་པ་ཡང་རྣམ་རྟོག་ལ། །བསྒོམ་དུ་ཡོད་སེམས་པ་ཡང་རྣམ་རྟོག་ཡིན། །དེ་ཕྱིར་སྒོམ་དང་མི་སྒོམ་མི་སེམས་པར། །ལྷུག་པར་འཇོག་པ་ཁོ་བོའི་སྙིང་གཏམ་ཡིན། །འདི་ཡིན་འདི་མིན་རྩིས་གདབ་མེད་པ་ལ། །རྟོག་པ་གང་ཤར་ཁ་ཡན་མི་གཏོང་ཞིང༌། །དེ་ལ་བཅོས་སླད་དགག་སྒྲུབ་མི་བྱེད་པར༑ ༑སོ་མར་སྐྱོང་བ་ཁོ་བོའི་སྙིང་གཏམ་ཡིན། །གཉིས་འཛིན་རེ་དོགས་སྤང་བླང་མི་བྱེད་པར། །ལུས་ངག་བྱ་བ་སྤྲོས་བྲལ་ངང་ནས་སྤྱོད། །བཅོས་མའི་འགྱུ་བ་དྲན་རྟོག་དབྱིངས་སུ་ཐིམ༑ ༑རང་ཐང་འཇོག་པ་ཁོ་བོའི་སྙིང་གཏམ་ཡིན། །རང་སེམས་ངོ་བོ་བརྟན་པ་མ་ཐོབ་པར། །བཅོས་མའི་སྒོམ་པ་རྣལ་འབྱོར་བཅུ་གཉིས་སོགས། །གང་ལྟར་བཏགས་ཀྱང་དོན་ལ་གོལ་བའི་ཕྱིར། །གཉུག་མ་སྐྱོང་བ་ཁོ་བོའི་སྙིང་གཏམ་ཡིན། །སེམས་ཉིད་དུལ་ན་ང་ཡིར་འཛིན་རྩ་བྲལ། །འགའ་ཞིག་སེམས་ཉིད་རྟོགས་པར་ཁས་བླངས་ནས། །གྲུབ་ཆེན་ལ་སོགས་སྙིང་ལ་སྦར་སྙིང་འཐམ། །དེ་ལ་ཞེན་ལོག་ཁོ་བོའི་སྙིང་གཏམ་ཡིན། །རང་སེམས་རྟོགས་ན་སློབ་མ་ངང་གིས་འདུ། །གྲོང་ཡུལ་གསེབ་དུ་གཞོག་སློང་བྱ་མི་དགོས། །སེམས་ཅན་ཐབས་ཀྱིས་བསླུ་བ་དགོས་པ་ཆུང༌། །འཁོར་ཚོགས་མི་བསྡུ་ཁོ་བོའི་སྙིང་གཏམ་ཡིན། །ནོར་རྫས་བྱ་བ་གཏོང་བར་ཁས་བླངས་ནས། །གཞན་ལས་བསླང་བའི་ནོར་གྱིས་འཁོར་འབངས་སྡུད། །ལེགས་བཤད་ཐབ་ཀ་འདུ་ལོང་དག་ལ་རེ། །དེ་འདྲ་སྤོང་བ་ཁོ་བོའི་སྙིང་གཏམ་ཡིན། །སྦྱིན་པ་སྦྱིན་པོས་གཏོང་ཞིང་ལེན་པོས་ལེན། །འདོད་ཆུང་མེད་པའི་བསོད་སྙོམས་བྱེད་དོ་ལོ། །གཞན་ནོར་ཐབས་ཀྱིས་འཕྲོག་ཅིང་གཞོག་སློང་བྱེད། །ཡི་མུག་དེ་སྤོང་ཁོ་བོའི་སྙིང་གཏམ་ཡིན། །རང་ཉམས་སྤང་རྟོགས་ཡོན་ཏན་ཅི་ཤར་ཡང༌། །འཆོར་ཆས་གཞན་ངོམ་མི་བྱེད་ཁོང་དུ་སྦེད། །གཞན་པའི་ཡོན་ཏན་བདག་ལས་དམའ་རྣམས་ལའང༌། །ཡི་རང་སྒོམ་པ་ཁོ་བོའི་སྙིང་གཏམ་ཡིན། །འགྲོ་ལ་བརྩེ་སེམས་ངང་གིས་མི་འདོར་ཞིང༌། །རང་བསྟོད་སྤངས་ཤིང་གཞན་སྐྱོན་འཚང་མི་འབྲུ༑ ༑གང་ཡང་འཛིན་མེད་བློ་བྲལ་ཕྱམ་ཡངས་སུ། །བཏང་སྙོམས་བྱེད་པ་ཁོ་བོའི་སྙིང་གཏམ་ཡིན། །རང་ལ་མཁོ་བའི་ཡོ་བྱད་ཇི་སྙེད་ལའང༌། །ཚེ་འདིར་གཡར་པོ་ཙམ་ལས་ཞེན་ཆགས་བྲལ། །འཁོར་འབངས་གྲོགས་དང་ནོར་རྫས་རང་ལུས་བཅས། །མི་རྟག་དགོས་མེད་ཁོ་བོའི་སྙིང་གཏམ་ཡིན། །རང་བྱས་ལས་ལ་རང་བསམ་བཏང་ནས་ཀྱང༌༑ ༑སྡིག་པས་གང་གོས་འཕྲལ་དུ་བཤགས་ཤིང་སྡོམས། །དགེ་བ་གང་བྱས་བསྔོ་བས་རྒྱས་འདེབས་པ། །ཉིན་མཚན་ཀུན་བྱེད་ཁོ་བོའི་སྙིང་གཏམ་ཡིན། །མདོར་ན་ཚེ་འདིར་བྱ་བ་གང་བྱེད་རྣམས། །ངོ་ལྐོག་གཞན་མགོ་སྐོར་ལ་མི་སེམས་ཤིང༌། །དཀོན་མཆོག་རྣམ་གསུམ་ཐུགས་ཀྱིས་མ་ཁྲེལ་བར། །ལག་ལེན་ཡོངས་བསྡམས་ཁོ་བོའི་སྙིང་གཏམ་ཡིན། །དེ་ལྟར་སྙིང་གཏམ་སུམ་ཅུ་རྩ་ལྔ་འདི། །གཞན་སྐྱོན་བརྗོད་པའི་ཁྱད་གསོད་མ་ཡིན་ཞིང༌། །གཟུར་གནས་སྤོང་པའི་གཡོ་དང་སྒྱུ་མིན་མོད། །མངའ་རིས་ཆོས་མཛད་མ་ཡི་གསུང་གི་ངོར། །རང་གི་ཉམས་ལེན་ཞེ་འདོད་ཕུགས་བཅུག་པ། །ཁ་ཞེ་མེད་པར་བྲིས་འདི་འབྲི་གུང་པ། །ཆོས་ཀྱི་གྲགས་པས་མགྱོགས་བྲིས་དགེ་ལེགས་འཕེལ། །ཐར་འདོད་ཡོད་ན་ལམ་འདིར་བསྟེན་པར་རིགས༑ ༑དམྱལ་བའི་ཚོགས་དཔོན་མཛད་ལ་སྨོན་པ་རྣམས། །སྙིང་གཏམ་འདི་ཀུན་རྨ་དང་དུག་ལྟ་བུ། །འགྱུར་གྱི་དགོངས་མཛོད་ཤེས་ལྡན་ཡོད་ན་ཀོ།།

།།མངྒ་ལཾ།། 