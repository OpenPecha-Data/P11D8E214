༄༅། །མེ་སྤྲེལ་ཟླ་བ་དྲུག་པའི་ཚེས་བཅོ་ལྔའི་ཉིན་ཏི་སྒྲོའི་ཞིང་སྐྱོང་སྣ་ཚར་དུ་ལུང་བསྟན་ས་སྟོད་སྨད་བར་གསུམ་གྱི་སྐད་ཆ་སྣ་ཚོགས་བཞུགས་སོ།། 

།སྐྱབས་བློ་གཏད་ཐུབ་པའི་རྩ་བ་གསུམ། །དུས་གཏན་དུ་མི་འབྲལ་སྤྱི་བོས་མཆོད། །མི་བདག་ལ་ལྐོག་གྱུར་ཤེས་པ་ཡི། །གནས་མངོན་ཤེས་ཡོད་པ་མི་སྲིད་ཀྱང༌། །གྲོགས་སྙིང་དང་འདྲ་བའི་དན་པ་ཡིས། །ནན་ཆེན་པོས་བསྐུལ་ཕྱིར་རྩ་གསུམ་ལ། །སླར་གསོལ་བ་བཏབ་ནས་གང་དྲན་གྱི། །ཚིག་བཙལ་རྩོལ་མང་པོ་འདི་ན་ཡོད། །ཤར་རྒྱལ་ཁམས་ཡུལ་གྱི་ཆུ་འཛིན་དེ། །གནས་མཁའ་ལ་འཕྱོ་ཡང་བང་རེ་བུལ། །དེ་སྐྱི་སེར་རླུང་གིས་མ་བསྐྱོད་ན། །དགུང་སྔོན་པོའི་གནས་སུ་འཁྲིགས་ཀྱི་སྡོད། །ལྷོ་ཙནྡན་ནགས་ཀྱི་སྟག་གྲུས་མ། །ནང་སྲིན་དང་ནད་ཀྱིས་མ་འཚེ་ན༑ ༑ཕྱི་ས་མདས་གསོད་པ་ཡ་རེ་ཆ། །ལྷ་མང་པོ་གསོལ་བའི་རང་གཤེད་ཀྱི། །ལས་བྲང་ལག་འཕྲད་པའི་དགའ་སྟོན་མཚར། །ནུབ་ཟངས་རི་དམར་པོའི་འུག་པ་དེ། །ཉིན་ལན་གསུམ་རྒོད་པའི་ང་རོ་དེ། །ལར་བྱ་རོག་ཀུན་ལ་ཡ་རེ་ཆ། །གངས་དཀར་པོའི་ཆབ་རོམ་ཆུ་རུ་ཞུ། །ཆུ་ས་ལ་ཐིམ་པ་མ་མཐོང་ངམ། །བྱང་རྫ་རི་སྨུག་པོར་འབྲོང་མཁར་བཅས། །འབྲོང་རྔ་མ་མགོ་ལ་སྐྱེས་ནས་ཀྱང༌། །ཐང་བདེ་མོར་བང་གིས་རྒྱུག་པ་ལ། །ཐོད་རྭ་ཅོ་བྲག་ལ་ཐོགས་པའི་ཚེ། །སླར་སྟག་ཤར་དམར་པོའི་ཉག་ཕྲན་རེ། །དོན་སྙིང་ལ་ཟིན་ན་ཇི་འདྲ་ཨང༌། །སྟག་ཁྲ་བོ་རྩལ་དྲུག་འཛོམས་འདུག་ཀྱང༌། །རྒྱུ་རྩལ་གྱི་བྱ་བྱེད་མང་པོ་དེས། །དོན་འབྲས་བུ་ཐལ་བར་སྨིན་ནས་འོང༌། །གཡག་མོ་རུ་གྲགས་པའི་ལྗོངས་ཞིག་ན། །མི་དམར་པོ་གར་གྱི་འགྱིང་འགྲོས་མཁན། །སྐབས་ལ་ལར་རྩལ་ལ་ཀུན་ཏུ་བདེ། །དེ་དུས་ལས་མི་ཡོལ་ངོ་མཚར་ཆེ། །ས་མཐོན་པོར་ཆགས་པའི་ཟང་ཟིང་ཅན། །གནས་ཁྲ་ཁྲ་ལམ་ལམ་འོད་རེ་འབར། །དེ་གནམ་ལྕགས་ཐོག་གིས་མི་ཤིགས་ཀྱང༌། །ཆར་ཟིམ་བུས་ཚོས་ན་འགྱེལ་ལོ་སྙམ། །གངས་དཀར་པོའི་མགུལ་དུ་སེང་ཆེན་འགྱིང༌། །སེང་གཡུ་རལ་རྒྱས་ཤིང་རྩལ་དྲུག་འཛོམས། །དེ་སྡེར་ཆགས་ཡོངས་ཀྱིས་མི་ཐུབ་ཀྱང༌། །འབུས་ཁོང་པ་ཟོས་ན་མྱུར་དུ་འཆི། །བྱང་གཉན་ཆེན་ཐང་ལྷའི་བུ་མོ་གཅིག

།ལྷ་པེ་ཧར་རྒྱལ་པོའི་ཆུང་མར་བླངས། །རི་ལྗོངས་ཀུན་ནད་མཚོན་དུག་གིས་བྱས། །དེ་སེམས་ཅན་ཡོངས་ལ་འགྱེད་པར་མཆིས། །ཞྭ་སྤྱི་བོ་རིང་དང་ཐུང་བ་དང༌། །ཞྭ་མེད་པ་གསུམ་པོ་གྲོས་སུ་བསྡུར། །དེ་རེས་འགའ་འཆམ་ལ་རེས་འགའ་རྩོད། །མཐར་འཆམ་ན་ཕན་གནོད་སུ་ལ་འབྱུང༌། །ཤར་རྒྱ་ནག་ཁྲི་སྐོར་བསྙལ་བའི་དུག ༑དུས་རིང་པོར་མི་འགོར་ལང་བར་མཆིས། །དེ་ཚེ་གཉན་འགའ་ལ་འབྱུང་བར་མཐོང༌། །ས་སྟོད་དུ་ལངས་པའི་རླུང་དམར་འདི། །དུས་རིང་པོར་མི་ཐོགས་འཚུབ་ཅིང་འཁྱིལ། །ས་ཉི་འོག་ཏུ་འཁྲིགས་པའི་ཆུ་འཛིན་ཚོ། །རླུང་འཚུབ་མས་གཏོར་ལ་ཉེ་བར་མཆིས། །འབྲུག་ནམ་མཁའི་དབྱིངས་སུ་ངར་སྒྲ་འབྱིན། །དེ་སྟོང་དུ་ཡིད་མོད་རྣ་བར་འཚུབ། །སྒྲ་དེ་ལས་བྱུང་བའི་ཐོག་སེར་གྱིས། །འཇིགས་པ་ཞིག་ཡོད་སྙམ་བྱ་མི་དགོས། །མགོ་རས་ཀྱིས་དྲིལ་བའི་སྐྱེ་དགུ་རྣམས། །མདའ་བདར་དང་མདིལ་བདར་ནུབ་ནས་བྱེད། །ཚུལ་དེ་ལ་ཅི་འབྱུང་ཆ་མི་འཚལ། །ས་མཐའ་འཁོབ་སྨད་ཀྱི་དུག་གི་མཚོ། །དུས་ད་ལྟ་རྦ་རླབས་འཁྲུགས་ཤིང་འཁྱོམ། །འདི་ལུས་ཅན་ཀུན་ལ་མྱུར་དུ་ངན། །མི་སྐད་རིགས་མི་གཅིག་སྤུ་རིགས་གཅིག །དོན་བསམ་པ་གཅིག་པའི་སྐྱ་དང་སེར། །འབྲུག་བྱ་དང་ཁྱི་འབྲུག་གླང་ཕག་གི། །ལོ་སྙིང་ཅན་འགའ་ཞིག་མགོ་རུབ་ནས། །གྲོས་ཙག་ཙག་དང་ཙིག་ཙིག་དེང་སང་བྱེད། །དེ་ས་ཐག་རིང་པོར་ལབ་བྱེད་ཀྱང༌། །རྒྱང་རིང་ནས་བདག་གི་རྣ་བར་ཐོས། །དེ་རང་ལོ་དེ་འདྲ་རྟར་ཞོན་ནས། །བོད་དབུས་གཙང་གི་ལྗོངས་སུ་བང་རྩལ་རྒྱུག །དོན་དེ་ལ་ཐམས་ཅད་འདུས་པར་གདའ། །ཡང་གངས་དཀར་མཐོན་པོའི་རྩེ་མོ་རུ། །ན་བུན་འཐིབས་པའི་ཆར་རྒྱུན་གྱིས། །རི་གཞན་གྱི་ནགས་ཚལ་རྒྱས་པར་བྱེད། །བྲག་མགྲིན་བཟང་ལོགས་ཀྱི་བྱ་རྒོད་དེ། །གཤོག་དྲུག་རྒྱས་ཀྱང་གཤོག་རྩ་ཆད། །སྒྲོ་མེད་ཀྱི་ཐང་དཀར་ཇི་ལྟར་འཕུར། །ས་ཁད་ཀྱིས་མཐོ་བའི་ཆོས་ར་ན། །བན་བཙུན་པའི་གུང་ཚིགས་དུག་ལ་བྱས། །དུག་སྨན་དུ་འགྲོ་བ་ཆ་མ་མཆིས། །རྫ་སྨུག་པོའི་མགུལ་ན་འབྲོང་མཁར་ཆགས། །དེ་དེང་སང་ནགས་ལ་རྔམ་པའི་ཚུལ། །དཔའ་སྟག་གཟིག་རྒྱུག་ནས་འབྲོང་མཁར་འཇིགས། །འབྲོང་བེ་སེར་གྱི་བཙོ་དྲིས་ལུང་པ་ཆོད། །ས་གཞི་མེད་ཀྱི་གཞིས་ཆེན་དར་གདུགས་ཅན། །དར་རླུང་གིས་བསྐྱོད་ན་མཛེས་ལགས་ཀྱང༌། །ཆར་དྲག་པོས་གདུང་ན་ཧྲུལ་པོར་འགྲོ། །ཐོད་རྭ་གསུམ་སྐྱེས་པའི་ཤ་བ་ལ། །ལུང་ཁ་རལ་གསུམ་གྱིས་རི་ཁྱི་སྡང༌། །སྐད་རིང་པོར་བོས་པའི་ང་རོ་ལས། །དོན་ཤུབ་བུར་སྨྲས་པས་གསལ་ལ་དག

།མཁར་ཁྲ་བོ་མཐོ་བརྗིད་བར་སྣང་སྙེགས། །དུས་ད་ལྟ་སྐྱིད་ཀྱང་རེ་ཞིག་ན། །མི་ཕལ་ཆེར་འཆི་བའི་དུར་ས་བྱེད༑ ༑དེ་ནམ་ཡོང་པེ་ཧར་རྒྱལ་པོས་ཤེས། །གཉན་ཐང་ལྷའི་བུ་མོ་གླུ་གར་མཁས། །གར་ཕྱི་སྒྱུར་ནང་སྒྱུར་ཐེ་རེ་ཚོམ། །དུས་རིང་པོར་མི་ཐོགས་སྐད་ཆ་ཆེ། །སྟག་གྲ་འཛུམ་རྒྱས་ཤིང་རྒྱ་ཁྲབ་མཁས། །ས་ཤར་ནས་བཙུགས་བའི་ས་མདའ་འདིས། །སྟག་དེ་ཚོའི་དོན་སྙིང་དུམ་བུ་ཆ། །ལྷ་སྐད་སྙན་པད་ཀོར་མང་བ་དེ། །ལག་པའི་གར་སྟབས་སྒྱུར་སྒྱུར་ནས། །རྐང་པ་རྙི་ལ་ཟིན་པ་དེ། །དུས་དེང་སང་མི་མངོན་མྱུར་དུ་མངོན། །བྲག་ནག་པོའི་ལོགས་ནས་འུག་པ་བགད། །གྱང་ཧྲུལ་པོའི་ཁྲོད་ནས་སྲིན་བྱ་འཁུན། །ཤིང་ལྗོན་པའི་རྩེ་ནས་ཕོ་རོག་གྲགས། །བྱ་དེ་གསུམ་སྐད་ཀྱིས་འབོད་རེས་ལ། །ནགས་ཚང་ཚིང་ཁྲོད་ཀྱི་སྤྲེའུ་ཉན། །ཁོང་དེ་བཞིའི་འབོད་རེས་གྲོས་འཆམས་ནས། །བྱ་རི་དྭགས་དང་སྤྲེའུ་གྲངས་མེད་འདུ། །གནས་ཚོང་འདུས་ཁྲ་མོར་ཚོགས་འདུ་བྱས། །དུས་དེ་རྩ་ཁོང་བཞི་འཁོར་བཅས་ཀྱི། །འདུ་འཚོགས་མ་གཏོགས་སུ་ཡང་མེད། །ལར་དེ་དུས་ཀྱི་ལྟད་མོ་ཡ་རེ་མཚར། །མི་ལྕགས་ཞྭ་གྱོན་པའི་ཟིང་ཟིང་ཚོ། །ཁྱི་རོལ་དུ་ཁྲིད་ནས་ཕག་ལ་ཞོན། །ས་ཀུན་ཏུ་རྒྱུག་པའི་འུར་སྒྲ་དེ། །དུས་དེང་སང་བདག་གི་རྣ་བར་གཟན། །དུས་མ་འོངས་ཀུན་གྱི་ཐུགས་ལ་གཟན། །ལར་གཞན་ཡང་ཁ་སྐད་ཕྲན་བུ་ལ། །རྟ་བང་མགྱོགས་ཀྱི་བང་ཡང་ཆུ་ལ་ཐུག །གངས་སེང་ཆེན་གྱི་གཡུ་རལ་འདམ་ལ་འདྲེས། །བྱང་ཐང་སྨུག་གི་འདབ་གཤོག་རྩེ་མོ་ཟད། །སྟག་ཁྲ་བོའི་གྲ་འཛུམ་རྒས་ནས་གྱོང༌། །ཉ་གསེར་མིག་ཚོ་ཆུ་ནང་གང་བདེར་འགྲིམ། །སྤང་མཐོན་པོའི་ཤ་བ་རུ་རྩེད་ངོམ། །སྨད་མདོ་ཁམས་ཀྱི་ཡུག་མོ་ངུ་བྲང་རྡུང༌། །བར་དབུས་གཙང་གི་སྟག་ཤར་ཁོང་སྙིང་ཕུད༑ ༑སྟོད་མངའ་རིས་ཀྱི་མེ་དཔུང་ས་དང་འདྲེས། །ས་རད་རོད་ཅན་ན་ཁྱི་ཚང་འཆའ། །བྲག་ཁྲལ་ཁྲོལ་གྱི་ཁྲོད་ན་སྤྲེའུ་རྩེད། །གསེར་སིལ་མའི་ཕུང་པོ་ཁྲག་ལ་འདྲེས། །འདྲེ་ཡི་དྭགས་ཀྱི་ཕྲུ་གུ་རྒྱུག་ཅིང་འཆམ། །མཚོ་རྦ་རླབས་འཁྲུགས་པ་ཁད་ཀྱིས་ཉམས། །ས་མདོ་གསུམ་གྱི་ཕྱི་བ་སྐྱིད་ནས་ལང༌། །ཕུ་གཡའ་སྤང་གི་རྣ་རྐྱང་རྒོད་བྲོ་འཁྲབ། །དོན་དེ་ཚོ་ཕྱོགས་མཐའི་སྐད་ཆ་གདའ། །ལར་རང་ལ་མཁོ་བའི་གཏམ་སྙན་ནི། །གྲོགས་དན་པའི་ཚེ་ལ་བར་ཆད་མེད། །ཚེ་ཚད་ཀྱང་རིང་བ་ཚད་དུ་འཁྱོལ། །འོན་ཀྱང་ཡི་དྭགས་ཀྱི་སྙད་འཚོལ་ལ། །བརྟེན་པའི་བར་ཆད་ཨན་ཙམ་ཡོད། །དེ་མ་གཏོགས་སྐྱིད་པའི་ངང་དུ་འགྲོ། །རྐྱེན་ཕྲན་བུ་ཙམ་ལ་ངེས་པ་མེད། །དེ་མ་གཏོགས་ཉེར་འཚེ་ཅང་མི་འབྱུང༌། །སྐུ་གསུམ་གྱི་གདམས་པ་གནད་དུ་བསྣུན། །དོན་དེ་ལས་གཞན་མེད་ཐུགས་ལ་རྣོགས། །མི་བདག་ལ་མངོན་ཤེས་གནས་མེད་ཀྱང༌། །གྲོགས་དན་པའི་ནན་བསྐུལ་མ་སྤངས་པས། །མ་འོངས་པའི་སྐད་ཆ་ད་ལྟ་སྨྲས། །དུས་ཉེ་རིང་ཙམ་ཞིག་མ་གཏོགས་པ། །དོན་ཨེ་བདེན་མི་བདེན་ལྟད་མོ་ལྟོས། །ཚུལ་དེ་སྐད་གནས་ཆེན་ཏི་སྒྲོའི་འདབས། །ལྷ་ཞིང་སྐྱོང་གནས་པའི་སྣ་ཚར་དུ། །སྤང་སྐྱིད་པོའི་ངོགས་སུ་བསྡད་ནས་བྲིས། །ལུས་གཅོང་ནད་ཀྱིས་རྟག་ཏུ་འཚེ་ན་ཡང༌། །སེམས་རེ་དོགས་མེད་པའི་རྫོགས་པ་ཆེ། །དོན་སྤང་བླང་མི་དགོས་ང་རེ་སྐྱིད། །ཚེ་འདི་སྣང་དང་བར་དོ་ཕྱི་མ་གསུམ། །ཚིག་གནས་སྐབས་ཀྱི་ས་མཚམས་མ་གཏོགས་པ། །དོན་སེམས་ཉིད་གསལ་རྫོགས་ཆོས་སྐུ་ལ། །འཕོ་འགྱུར་དང་ཆགས་འཇིག་མི་གདའ་བ། །ཡ་ང་དང་བག་ཚ་མེད་པ་སྐྱིད། །ལར་ཇི་ལྟར་བྱས་ཀྱང་སྟབས་བདེ་བ༑ ༑ལྷ་རྩ་གསུམ་སྲུང་མའི་བྱིན་རླབས་གདའ། །ཚུལ་གང་དུ་གྲོགས་སུ་འགྲོ་བ་འདི། །མགོན་འཇམ་དབྱངས་དཔའ་བོའི་ཐུགས་རྗེར་གདའ། །ཚུལ་དེས་ན་ཇི་ལྟར་བྱས་ཀྱང་སྐྱིད། །ལར་སྐྱིད་གསུམ་ལྡན་པའི་བན་རྒན་ང༌། །ལྷ་བླ་མ་ཡི་དམ་མ་ཁྲེལ་ན། །མགོ་ནག་ཀུན་ཇི་ལྟར་དགྱེས་དགྱེས་མཛོད། །ཨ་ལ་ལ་ཧོ་ཧོ། །ཡང་འདི་སྐད།

ལྷ་གནམ་ལྷ་དཀར་པོའི་རྫུ་འཕྲུལ་གྱིས། །དགུང་སྔོན་པོའི་སྐར་ཚོགས་རྒྱ་མཚོར་སྙེགས། །མཚོ་དེ་ལ་མེ་དཔུང་འབར་བའི་འོད། །ཤར་གངས་རིའི་ངོགས་སུ་གསལ་བར་བྱེད། །གནས་བཙན་ཕྱུག་འཕེན་པའི་དོ་ར་ན། །སྤྲ་སྤྲེའུ་རང་སྐད་འདོན་ཅིང་འཁྲབ། །བྱ་ཚང་དུ་ཉལ་བའི་གཉིད་ཡལ་ནས། །དུས་མང་པོར་འདབ་གཤོག་སྤྲུག་པ་མཚར། །མགོ་དཀར་པོར་སོང་བའི་རྒན་པོ་འགའ༑ ༑གྲོགས་འཁར་བའི་དངོས་པོ་ཆུ་ཡི་བྱེད། །ཡིད་དན་པོར་བསམ་པའི་དྲན་ཤེས་དེས། །དུས་གཏན་གྱི་འཁྲུལ་བ་ཡ་རེ་ཆ། །མཚར་འོད་དུ་ཆགས་པའི་བདེ་སྐྱིད་ཀྱིས། །དུས་འཕྲལ་ཡུན་ཀུན་གྱི་མྱ་ངན་བྱས། །ས་སྟོད་སྨད་གནམ་ས་ཁ་སྦྱོར་འདྲ། །དེར་ཉི་ཟླ་གཟའ་སྐར་རྒྱ་མཚོ་སོགས། །ལྷན་ཅིག་ཏུ་འདྲེས་ན་ཉམས་རེ་འགའ། །ཁྱོ་མང་པོ་བརྟེན་པའི་བུད་མེད་ཉ། །དུས་ད་ལྟ་ཤུབ་བུའི་གྲོས་བསྡུར་བྱེད། །དེ་གང་ལ་བསམ་ཡོད་ཤེས་ལྡན་དག །སེམས་གྲུང་པོ་ཡོད་ན་མགོ་བོ་སྒྲིལ། །སྨད་ཁྲ་ལ་མང་བའི་ས་མདོ་ན། །མི་སྐྱིད་པོའི་སྡུག་གླུ་རིང་ལ་སྙན༑ ༑དུས་རིང་པོ་ཞིག་ནས་འཐེན་པ་ཡང༌། །མི་སྤྱང་པོ་འགའ་ཡིས་ཐོས་མ་སོང༌། །ཤིང་རྩེ་རྒྱས་རྩེ་མོར་ཉ་མོ་འཁྱུག །བྱིངས་རྒྱ་མཚོའི་ནང་དུ་རྒོད་ཚང་བཅས། །ཁོང་དེ་གཉིས་ད་ལྟ་སེམས་སུ་གཅིག །བར་དེ་ན་སྤྲེའུ་ཐང་པོ་དེ། །རེས་བན་ཆས་བྱས་ནས་བཙུན་ཚུལ་སྟོན། །རེས་སྐྱ་ཆས་བྱས་ནས་དཔའ་རྔམ་བརྗིད། །དེ་བྱ་བྱེད་མང་བས་ཅི་འདྲ་སྟོན། །ཚུལ་དེ་འདྲའི་གནས་ལུགས་འགའ་དང་འགའ། །མི་རྒན་པོ་ང་ཡིས་མཐོང་ནས་བྱུང༌། །ལར་མིག་མི་གསལ་ཡང་གནས་ཚུལ་མཐོང༌། །ཉན་རྣ་བ་འོན་ཀྱང་གཏམ་གསར་ཐོས། །ལུས་ལྕི་ཞིང་ངལ་ཡང་སྐོར་ཐག་རིང༌། །དཔེ་དེ་ཕྱིར་དེ་འདྲ་ཁ་ནས་ཤོར། །ལར་ཀུན་ལ་མ་བརྗོད་ཨ་ཐམ་རྒྱ། །དུས་ད་ལྟ་གསལ་བར་མ་མཆིས་ཀྱང༌། །དུས་རིང་པོར་མི་དགོས་གསལ་པོར་མཐོང༌། །དོན་གབ་པ་འདྲ་ཡང་མཐོང་ནས་འོང༌། །ཞེས་སོ།། །།མངྒ་ལཾ།། 