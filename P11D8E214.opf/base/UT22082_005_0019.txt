། །བཅོམ་ལྡན་འདས་མ་ཡིད་བཞིན་འཁོར་ལོའི་སྒོ་ནས་དོན་གཉིས་སྒྲུབ་པ་འཆི་མེད་ཀྱི་འདོད་འཇོ་ཞེས་བྱ་བ་བཞུགས་སོ།།

བཅོམ་ལྡན་འདས་མ་ཡིད་བཞིན་འཁོར་ལོའི་སྒོ་ནས་དོན་གཉིས་སྒྲུབ་པ་འཆི་མེད་ཀྱི་འདོད་འཇོ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། །ཕྱག་འཚལ་བདེ་ཆེན་སྟེར་མ་མྱུར་མ་སྟེ། །ལྔ་པའི་ཀླད་པ་འགེམས་ལ་རབ་དཔའ་མ། །ཆུ་ཤེལ་ལྷུན་པོ་ལྟ་བུར་མཛེས་སྡུག་ཅན། །མཚན་དཔེའི་རྒྱན་ལྡན་ཨོཾ་མཛད་ལྷ་མོའི་ལྷ། །འདིར་བཅོམ་ལྡན་འདས་མ་ཡིད་བཞིན་འཁོར་ལོའི་གདམས་པ་ལ་གཉིས། བརྒྱུད་པའི་རིམ་པ་དང༌། དེ་ལས་བྱུང་བའོ༑ ༑དང་པོ་ནི། བཅོམ་ལྡན་འདས་མ། རྡོ་རྗེ་གདན་པ། བ་རི་ལོ་ཙཱ་བ། བླ་མ་གླེ་ནག་པ། དགེ་བཤེས་སྒྲེ་བ། ཟུར་མཁར་བ། རྗེ་སྒམ་པོ་པ། དཔལ་ཕག་མོ་གྲུ་པ། སྟག་ལུང་ཐང་པ། བླ་མ་བ་ལམ་པ། སློབ་དཔོན་ཤཱཀྱ་གཞོན་ནུ། སློབ་དཔོན་བླ་མ། རྟོགས་ལྡན་གྲགས་སེང་བ། མཁས་གྲུབ་དར་རྒྱས་པ། ཆོས་རྗེ་མཁའ་སྤྱོད་དབང་པོ། འཁྲུལ་ཞིག་བསོད་ནམས་འབུམ། སློབ་དཔོན་བླ་མ་རྒྱལ་མཚན། ཞྭ་དམར་བ་བཞི་པ་ཆོས་ཀྱི་གྲགས་པ། ཆོས་རྗེ་ཤེས་རབ་དཔལ་ལྡན། བླ་མ་ཀུན་དགའ་རྒྱལ་མཚན། མཚུངས་མེད་ཆོས་རྒྱལ་ཕུན་ཚོགས། དེས་བདག་ཆོས་ཀྱི་གྲགས་པ་ལ། ཡང་ན། རྗེ་བཙུན་མས་རྗེས་སུ་གནང་སྟེ། ངག་དབང་གྲགས་པ། གསེར་གླིང་པ། ཨ་ཏི་ཤ། འབྲོམ་སྟོན་པ། སྤྱན་སྔ་བ། དགེ་བཤེས་སྒྲེ་བ། ཕག་གྲུ་ཕྱིན་འདྲ། ཡང་ན། འཕགས་མ། པཎ་ཆེན་ཤཱཀྱ་ཤྲཱི། དཱ་ན་ཤྲཱི། བཙན་ཐང་ཀ་པ་ལ། རྟོགས་ལྡན་གྲགས་སེང་ཕྱིན་གོང་ལྟར་རོ། །གཉིས་པ་བརྒྱུད་པ་དེ་ལས་བྱུང་བའི་གདམས་པ་ནི། རང་གཞན་གྱི་དོན་དུ་སྐུ་གཉིས་སྒྲུབ་པ་ཡིན་ལ། དེ་སྒྲུབ་པའི་རྟེན་ནི་ཆོས་བཅོ་བརྒྱད་དང་ལྡན་པའི་ལུས་རྟེན་ཁོ་ན་གཙོ་ཆེ་ཞིང༌། དེ་ཉིད་ཡུན་རིང་དུ་གནས་པའི་ཐབས་ཚེ་སྲིང་བ་གལ་ཆེ་སྟེ། སློབ་དཔོན་ངག་དབང་གྲགས་པས། འཁོར་བ་སྲོག་ལས་གཅེས་པ་ནི། །མི་གང་ཡོད་པ་མ་མཐོང་སྟེ། །དེ་བས་མྱུར་དུ་ཐབས་མང་པོས། །འཆི་བ་བསླུ་བ་ཀུན་ཏུ་སྤྱད། །ཅེས་གསུངས། ཇི་ལྟར་སྤྱོད་ཅེ་ན། དེ་ཉིད་ཀྱིས། གང་ཕྱིར་རིག་པ་ཐབས་སྦྱར་བས། །དཀའ་བ་ཅུང་ཟད་ཡོད་མ་ཡིན། །ཞེས་གསུངས།

འོ་ན་རིག་པ་ཐབས་སྦྱར་བའི་ཚུལ་ཇི་ལྟ་བུ་ཞེ་ན། དེ་ལ་གཉིས། བདག་དོན་སྒྲུབ་པ་དང༌། གཞན་དོན་སྒྲུབ་པའོ། །དང་པོ་ལ་གསུམ། བསྙེན་པ། དེའི་ཁ་སྐོང་སྦྱིན་སྲེག །སྒྲུབ་ཅིང་མཆོད་པའི་རིམ་པའོ། །དང་པོ་ལ་གསུམ། སྔོན་དུ་བྱ་བ། དངོས་གཞི། རྗེས་སོ། །དང་པོ་ནི། ར་བ་བཞི་ལ་སོགས་དཀར་ཕྱོགས་ཡན་ལག་ལྔ་པའི་འབྲས་བུ་རྒྱས་པའི་ལས་ལ་ཤིས་པའི་དུས། གནས་ཁང་བཀྲ་ཤིས་པར་བྱི་དོར་དང༌། བླ་བྲེས་ཡོལ་བ་བྲིས་པར། བཅོམ་ལྡན་འདས་མའི་བྲིས་སྐུ་རབ་གནས་དང་ལྡན་པའི་མདུན་དུ། ཁ་ན་མ་ཐོ་བ་དང་བྲལ་པའི་གཏོར་མ་ཟར་གོང་ལྟ་བུ་པདྨས་བསྐོར་བ། དཀར་གསུམ་གྱིས་སྦགས་པའི་མདུན་དུ། ཆུ་གཉིས་ཉེར་སྤྱོད་རོལ་མོ་རྣམས་བཤམས། བྲིས་སྐུ་ལ་ཁ་ཕྱོགས་པར་ཁྲུས་དང་གཙང་སྦྲ་ལ་གནས་པས་སྟན་བདེ་བར་འཁོད་ལ་རྡོར་དྲིལ་སོགས་ཀྱང་ཉེར་བསྡོགས་བྱའོ། །གཉིས་པ་དངོས་གཞི་ནི། རང་གི་ཆོས་སྐྱོང་དང་ཆ་གསུམ་གཏོར་མ་བཏང་ལ་བར་ཆད་མི་འབྱུང་བར་བཀའ་བསྒོ། སངས་རྒྱས་ཆོས་ཚོགས་ཀུན་གྱི་དངོས། །བཅོམ་ལྡན་འདས་མའི་ཞབས་པད་ལ། །བདག་དང་མཁའ་མཉམ་སེམས་ཅན་ཀུན། །བྱང་ཆུབ་བར་དུ་སྐྱབས་སུ་མཆི། །ལན་གསུམ། འགྲོ་ཀུན་སྡུག་བསྔལ་ལས་བསྒྲལ་ཞིང༌། །བདེ་བ་མཆོག་ལ་རབ་བཀོད་ནས། །བླ་མེད་བྱང་ཆུབ་སར་བཞག་ཕྱིར། །སྒོ་གསུམ་དགེ་ལ་བཀོལ་བར་བྱ། །ལན་གསུམ། མཆོད་པ་རྣམས། ཨོཾ་ཨཱཿབིགྷྣཱནྟ་ཀྲྀཏ་ཧཱུྂ་གིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་བྷྲཱུཾ་ལས་བྱུང་བའི་རིན་པོ་ཆེའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཨོཾ་ཨཱཿཧཱུྂ་འོད་དུ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ། མེ་ཏོག །བདུག་སྤོས། མར་མེ། དྲི་ཆབ། ཞལ་ཟས། རོལ་མོ་ལ་སོགས་པ་མཆོད་པའི་ཡོ་བྱད་སྣ་ཚོགས་པ་དྭངས་ཤིང་ཐོགས་པ་མེད་པ་ཟག་པ་མེད་པའི་བདེ་བ་ཁྱད་པར་ཅན་བསྐྱེད་ནུས་པ་ནམ་མཁའི་ཁམས་ཀུན་ནས་གང་བ་ཀུན་ཏུ་བཟང་པོའི་མཆོད་པའི་སྤྲིན་ཕུང་ལྟ་བུར་གྱུར།

་ཨོཾ་བཛྲ་ཨརྒྷཾ་ཨཱཿཧཱུྂ། པཱ་དྱཾ༴ པུཥྤེ༴ ་་དྷཱུ་པེ༴ ཨཱ་ལོ་ཀེ༴ གནྡྷེ༴ ནཻ་ཝི་དྱཾ༴ ཤཔད་ཨཱཿཧཱུྂ། སྐད་ཅིག་གིས་པདྨ་དཀར་པོ་དང་ཟླ་བའི་གདན་ལ་རང་ཉིད་བཅོམ་ལྡན་འདས་མ་ཡིད་བཞིན་འཁོར་ལོར་གསལ་བའི་གདན་ལ་གནས་པའི་ཏཾའ་ཡིག་རི་བོང་འཛིན་པ་ལྟ་བུ་ལས་འོད་ཟེར་ཕྱོགས་བཅུར་འཕྲོས་པས་སྟེང་འོག་ཕྱོགས་མཚམས་ཐམས་ཅད་རྡོ་རྗེའི་ར་བ་དང༌། དྲ་བ་དང༌། གུར་དང༌། བླ་བྲེ། མདའི་དྲ་བ་ཕྱི་རོལ་ཏུ་ཡེ་ཤེས་ཀྱི་མེ་དཔུང་ཀུན་ནས་འབར་བའི་བསྲུང་བའི་གུར་ཁང་ཡངས་ཤིང་རྒྱ་ཆེ་བར་གྱུར། ཨོཾ་ཨཱརྻ་ཏཱ་རེ་བཛྲ་རཀྵ་ཧཱུྂ་བྷྲཱུཾ། །ཞེས་མཆོད་པ་བྱིན་རླབས་དང་སྲུང་འཁོར་གཉིས་སྒྲུབ་ཐབས་ཕལ་ཆེར་ལ་མི་འབྱུང་ཡང༌། སྤྱི་མཐུན་ཡིན་པས་སྦྱར་ཡང་མི་འགལ་བར་སེམས་ལ། ་་་་སྲུང་འཁོར་ནི་བར་ཆད་སེལ་བའི་རྟེན་འབྲེལ་ཟབ་མོར་གལ་ཆེ་བ་འདྲའོ། །སླར་ཡང་ཐུགས་ཀའི་ཏཱཾ་ཡིག་ལས་ཀུནྡ་ལྟ་བུའི་འོད་ཕྲེང་ཕྱོགས་བཅུའི་འཇིག་རྟེན་གྱི་ཁམས་སུ་སྤྲོས་པས། བཅོམ་ལྡན་འདས་མ་ཡིད་བཞིན་འཁོར་ལོ་ལ་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་བླ་མ་ཡི་དམ་མཁའ་འགྲོ་ཆོས་སྐྱོང་སྲུང་མའི་ཚོགས་ཀྱིས་བསྐོར་བ་མདུན་གྱི་ནམ་མཁར་སྤྱན་དྲངས། །རྡོ་རྗེ་བསྡུ་བའི་རྒྱས། ཨོཾ་ཨཱརྻ་ཏཱ་རེ་ས་པ་རི་ཝཱ་ར་བཛྲ་ས་མཱ་ཛཿ གོང་གི་ཝཱ་རའི་མཐར། པདྨ་ཀ་མ་ལཱ་ཡེ་སྟྭཾ། ཝཱ་རའི་མཐར། ཨརྒྷཾ་ནས་ཤཔདའི་བར་གྱིས་མཆོད། ལྷ་དང་ལྷ་མིན་ཅོད་པན་གྱིས། །ཞབས་ཀྱི་པདྨོ་ལ་བཏུད་དེ། །ཕོངས་པ་ཀུན་ལས་སྒྲོལ་མཛད་མ། །སྒྲོལ་མ་ཡུམ་ལ་ཕྱག་འཚལ་ལོ། །ཞེས་བསྟོད། རྗེ་བཙུན་འཕགས་མ་སྒྲོལ་མ་དང༌། །ཕྱོགས་བཅུ་དུས་གསུམ་བཞུགས་པ་ཡི། །རྒྱལ་བ་སྲས་བཅས་ཐམས་ཅད་ལ། །ཀུན་ནས་དང་བས་ཕྱག་འཚལ་ལོ། །མེ་ཏོག་བདུག་སྤོས་མར་མེ་དྲི། །ཞལ་ཟས་རོལ་མོ་ལ་སོགས་པ། །དངོས་འབྱོར་ཡིད་ཀྱིས་སྤྲུལ་ནས་འབུལ། །འཕགས་མའི་ཚོགས་ཀྱིས་བཞེས་སུ་གསོལ། །ཐོག་མ་མེད་ནས་ད་ལྟའི་བར། །མི་དགེ་བཅུ་དང་མཚམས་མེད་ལྔ། །སེམས་ནི་ཉོན་མོངས་དབང་གྱུར་པའི། །སྡིག་པ་ཐམས་ཅད་བཤགས་པར་བགྱི། །ཉན་ཐོས་རང་རྒྱལ་བྱང་ཆུབ་སེམས། །སོ་སོ་སྐྱེ་བོ་ལ་སོགས་པས། །དུས་གསུམ་དགེ་བ་ཅི་བསགས་པ། །བསོད་ནམས་ལ་ནི་བདག་ཡི་རང༌། །སེམས་ཅན་རྣམས་ཀྱི་བསམ་པ་དང༌། །བློ་ཡི་བྱེ་བྲག་ཇི་ལྟ་བ༑ ༑ཆེ་ཆུང་ཐུན་མོང་ཐེག་པ་ཡི། །ཆོས་ཀྱི་འཁོར་ལོ་བསྐོར་དུ་གསོལ། །འཁོར་བ་ཇི་སྲིད་མ་སྟོང་བར། །མྱ་ངན་མི་འདའ་ཐུགས་རྗེ་ཡིས། །སྡུག་བསྔལ་རྒྱ་མཚོར་བྱིངས་པ་ཡི། །སེམས་ཅན་རྣམས་ལ་གཟིགས་སུ་གསོལ། །བདག་གིས་བསོད་ནམས་ཅི་བསགས་པ། །ཐམས་ཅད་བྱང་ཆུབ་རྒྱུར་གྱུར་ནས། །རིང་པོར་མི་ཐོགས་འགྲོ་བ་ཡི། །འདྲེན་པའི་དཔལ་དུ་བདག་གྱུར་ཅིག

།ཅེས་ལན་གསུམ་གྱིས་ཚོགས་བསགས། ཚོགས་ཞིང་རྣམས་རང་གི་སྙིང་ཁའི་ས་བོན་ལ་ཐིམ་པར་གྱུར། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག །སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག །སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག །ཉེ་རིང་ཆགས་སྡང་གཉིས་དང་བྲལ་བའི་བཏང་སྙོམས་ལ་གནས་པར་གྱུར་ཅིག ༑ལན་གསུམ། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཐུགས་ཀའི་ཏཱཾ་ཡིག་གི་འོད་ཀྱིས་བདག་དང་བདག་གིར་འཛིན་པ་ཐམས་ཅད་འོད་གསལ་སྟོང་པ་ཆེན་པོ་འབྱམས་ཀླས་པའི་ངང་དུ་སྦྱངས། སྟོང་པའི་ངང་ལས་པཾ་ལས་བྱུང་བའི་པདྨ་དཀར་པོ་འདབ་མ་སྟོང་དང་ལྡན་པ་མཆོག་ཏུ་མཛེས་ཤིང་ཡངས་པའི་ཟེའུ་འབྲུའི་སྟེང་དུ། ཨ་ལས་ཟླ་བའི་དཀྱིལ་འཁོར་ཉ་ཡོངས་སུ་གང་བ་འོད་ཟེར་འཕྲོ་བའི་གདན་ལ་རང་གི་རིག་པའི་ངོ་བོ་ཏཱཾ་དཀར་པོ་གནས་པ་དེ་ལས་ཀུནྡ་ལྟ་བུའི་འོད་ཟེར་ཕྱོགས་ཐམས་ཅད་དུ་སྤྲོས། འཕགས་པའི་ཚོགས་མ་ལུས་པ་མཆོད། བྱིན་རླབས་བསྡུས་ཏེ་ས་བོན་ལ་བསྟིམས། སླར་ཡང་འོད་ཟེར་འཕྲོས་པས་ཁམས་གསུམ་པའི་སེམས་ཅན་ཐམས་ཅད་ཀྱི་དུས་མ་ཡིན་པ་འཆི་བ་ལ་སོགས་པའི་འཇིགས་པ་ཐམས་ཅད་བསལ། བཅོམ་ལྡན་འདས་མའི་གོ་འཕང་ལ་བཀོད། ཚུར་འདུས་ས་བོན་ལ་ཐིམ། ཡོངས་སུ་གྱུར་པ་ལས། རང་ཉིད་ཚེ་དཔལ་བསོད་ནམས་མཐའ་དག་རབ་ཏུ་འཕེལ་བར་བྱེད་པའི་བཅོམ་ལྡན་འདས་མ་ཡིད་བཞིན་འཁོར་ལོ་ཆུ་ཤེལ་གྱི་ལྷུན་པོ་ལ་ཟླ་བའི་འོད་ཀྱིས་འཁྱུད་པ་ལྟ་བུར་དཀར་ཞིང་འཚེར་ལ་འོད་ཟེར་ཀུན་ནས་འཕྲོ་བ། ཨུཏྤལ་ལྟ་བུར་སྤྱན་དཀྱུས་རིང་ཞིང་འཛུམ་པའི་བཞིན་རས་ཡིད་དུ་འོང་བ། དབུ་སྐྲ་མཐོན་མཐིང་ཐོར་ཚུགས་སུ་བཅིངས་པའི་ལྷག་མ་གཡས་གཡོན་དུ་འཕྱང་བ། ལོ་བཅུ་དྲུག་ལོན་པའི་ལང་ཚོ་ནུ་འབུར་ཟུང་གིས་མཛེས་ཤིང་གཞོན་ཤ་ཅན་སྒེག་པའི་ཉམས་དང་ལྡན་པ། མཚན་དཔེའི་གཟི་འོད་འབར་བ། ཕྱག་གཡས་མཆོག་སྦྱིན་གྱི་ཕྱག་རྒྱ་དང༌། གཡོན་པའི་མཐེབ་སྲིན་སྦྱར་བས་ཨུཏྤལ་དཀར་པོའི་ཡལ་འདབ་རབ་ཏུ་རྒྱས་པའི་ཡུ་བ་ཐུགས་ཀར་འཛིན་པ།

ཁ་དོག་རྣམ་པར་བཀྲ་བའི་ལྷ་རྫས་ཀྱི་ཤམ་ཐབས་མནབས་ཤིང་རིན་ཐང་གཞལ་དུ་མ་མཆིས་པའི་རིན་པོ་ཆེ་སྣ་ཚོགས་པའི་དབུ་རྒྱན། སྙན་ཆ། མགུལ་ཆུ། སེ་མོ་དོ། དོ་ཤལ། སྐ་རགས། དཔུང་རྒྱན། ཕྱག་གདུབ། ཞབས་གདུབ། འོག་པག་ལ་སོགས་པ་རྒྱན་རྣམ་པ་དུ་མས་མཛེས་པར་བརྒྱན་པ། ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། ཉ་ཡོངས་སུ་གང་བའི་རི་བོང་འཛིན་པའི་རྒྱབ་ཡོལ་མངའ་བ། དེའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀའི་ཆ་སྨད་དུ་ཧཱུྂ་སྔོན་པོ། ཐུགས་ཀར་ཟླ་བའི་དབུས་སུ་ཏཱྂ་དཀར་པོ། དེ་ལས་འོད་ཟེར་དཀར་པོ་གློག་ལྟར་འཁྱུག་པ་སྤྲོས། རང་བཞིན་གྱི་གནས་ནས་བསྒོམས་པ་དང་འདྲ་བའི་བཅོམ་ལྡན་འདས་མ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་དཔག་ཏུ་མེད་པས་བསྐོར་བ་སྤྱན་དྲངས། །རྡོ་རྗེ་བསྡུ་བའི་རྒྱས། ཨོཾ་ཨཱརྻ་ཏཱ་རེ་ས་པ་རི་ཝཱ་ར་ཨེ་ཧྱེ་ཧི། བཛྲ་ས་མ་ཡ་ཛཿ ཨོཾ་ཨཱརྻ་ཏཱ་རེ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། ནས། ཤཔདའི་བར་གྱིས་མཆོད། ལྷ་དང་ལྷ་མིན་སོགས་ཀྱིས་བསྟོད། ཛཿཧཱུྂ་བཾ་ཧོཿ དམ་ཚིག་པ་ལ་ཡེ་ཤེས་པ་ཐིམ་པས་གཉིས་སུ་མེད་པར་གྱུར། སླར་ཡང་ཐུགས་ཀའི་ས་བོན་གྱི་འོད་ཀྱིས་དབང་གི་ལྷ་རྒྱལ་བ་རིགས་ལྔ་སྤྱན་དྲངས། ཨོཾ་པཉྩ་ཀུ་ལ་ས་པ་རི་ཝཱ་ར་བཛྲ་ཨརྒྷཾ་པྲ་ཏཱིཙྪ་སྭཱ་ཧཱ། ནས། ཤཔདའི་བར་གྱིས་མཆོད། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ། ཞེས་གསོལ་བ་བཏབ་པས་དབང་གི་ལྷས་བུམ་པ་དཀར་པོ་བྱང་ཆུབ་སེམས་ཀྱི་རང་བཞིན་བདུད་རྩིའི་ཆུས་གང་བ་བསྣམས་ནས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། ཞེས་བུམ་པའི་ཆུ་རྒྱུན་གྱིས་དབང་བསྐུར་སྐུ་གང༌། བདག་དང་སེམས་ཅན་ཐམས་ཅད་ཀྱི་སྒྲིབ་པ་སྦྱངས། ཆུ་ལྷག་མ་གྱེན་དུ་འཁྱིལ་བ་ལས་ཐོར་ཚུགས་ཀྱི་རྩེ་མོར་རིགས་ཀྱི་བདག་པོ་འོད་དཔག་ཏུ་མེད་པ་སྤྲུལ་སྐུའི་ཆ་ལུགས་ཀྱིས་རྒྱས་བཏབ། དབང་གི་ལྷ་རྣམས་རང་ཉིད་ལ་ཐིམ་པར་གྱུར། ཨོཾ་ཨཱརྻ་ཏཱ་རེ་ས་པ་རི་ཝཱ་ར་བཛྲ་ཨརྒྷཾ་པྲ་ཏཱིཙྪ་སྭཱ་ཧཱ།

ནས། ཤཔདའི་བར་གྱིས་མཆོད༑ འཁོར་བ་ལས་སྒྲོལ་ཏཱ་རེ་མ། ཏུཏྟཱ་ར་ཡིས་འཇིགས་བརྒྱད་སྒྲོལ། །ཏུ་རེས་ནད་རྣམས་ཀུན་ལས་སྐྱོབ། །སྒྲོལ་མ་ལ་ཡང་ཕྱག་འཚལ་ལོ། །པདྨ་དཀར་པོའི་དབུས་གནས་པ། །ཟླ་བའི་གཟུགས་ཀྱི་གདན་སྟེང་དུ། །རྡོ་རྗེའི་སྐྱིལ་ཀྲུང་བཅས་མཛད་མ། །མཆོག་སྦྱིན་མ་ལ་ཕྱག་འཚལ་ལོ། །སྟོན་ཟླ་གསལ་བའི་མདངས་ལྡན་ཞིང༌། །ཟླ་བ་ལ་ནི་རྒྱབ་བརྟེན་མ། །རྒྱན་རྣམས་ཐམས་ཅད་ཡོངས་སུ་རྫོགས། །ཨུཏྤལ་བསྣམས་ལ་ཕྱག་འཚལ་ལོ། །བཅུ་དྲུག་ལོ་ལོན་ལུས་དང་ལྡན། །རྫོགས་སངས་རྒྱས་ཀུན་དེ་ཡི་སྲས། །འདོད་སྦྱིན་སྐུ་ནི་འཆང་བའི་ཡུམ། །འཕགས་མ་སྒྲོལ་མར་ཕྱག་འཚལ་ལོ། །འཁོར་ལོ་དཀར་པོ་འོད་ཟེར་དཀར། །རྩིབས་བརྒྱད་ལ་ནི་ཡི་གེ་བརྒྱད། །ཡོངས་སུ་འཁོར་བའི་རྣམ་པ་ཅན། །འཁོར་ལོ་ཅན་ལ་ཕྱག་འཚལ་ལོ། །ཞིང་ཁམས་ཐམས་ཅད་ཡོངས་སུ་དག་པ་ལ། །རིན་ཆེན་མེ་ཏོག་མང་པོ་གཅལ་དུ་བཀྲམ། །དུས་གསུམ་སངས་རྒྱས་ཐམས་ཅད་སྐྱེད་པའི་ཡུམ། །ཡུམ་གྱུར་སྒྲོལ་མ་ཁྱོད་ལ་ཕྱག་འཚལ་ལོ༑ ༑འཕགས་མ་སྒྲོལ་མ་སྒྲོལ་མཛད་ཡུམ། །ཡིད་བཞིན་འཁོར་ལོ་ཚེ་འཕེལ་མ། །ལྷ་མོ་ཁྱོད་ལ་གསོལ་བ་ནི། །བདག་གི་ཚེ་ཡི་བར་ཆད་དང༌། །ནད་དང་སྡུག་བསྔལ་ཐམས་ཅད་ལས༑ ༑ནུས་ལྡན་ཁྱོད་ཀྱིས་བསྐྱབ་ཏུ་གསོལ། །མཆོག་དང་ཐུན་མོང་དངོས་གྲུབ་ཀུན། །མ་ལུས་བདག་ལ་སྩལ་དུ་གསོལ། །ཞེས་བསྟོད། བཅོམ་ལྡན་འདས་མའི་ཐུགས་ཀའི་དབུས་སུ་འཁོར་ལོ་དཀར་པོ་རྩིབས་བརྒྱད་ལྟེ་བ་མུ་ཁྱུད་དང་བཅས་པ་འོད་དཀར་པོ་འཕྲོ་བའི་ལྟེ་བར་ཏཱྂ་ཡིག་དེའི་གཡས་གཡོན་དུ་ཨོཾ་དང་ཧཱའི་བར་རང་ངམ་བསྒྲུབ་བྱའི་མིང་དང༌། རྩིབས་བརྒྱད་ལ་མདུན་ནས་གཡས་སྐོར་དུ་ཏཱ་རེ་ཏུཏྟཱ་རེ་ཏུ་རེ་སྭཱའ་ཧཱ་ཞེས་པའི་ཡིག་འབྲུ་རེ་རེ་རྣམས་རབ་ཏུ་དཀར་ཞིང་འོད་ཀྱི་སྣང་བ་བསམ་གྱིས་མི་ཁྱབ་པས་ཕྱོགས་བཅུའི་ཞིང་ཐམས་ཅད་གང་བས། སངས་རྒྱས་དང་བྱང་ཆུབ་སེམས་དཔའ་བླ་མ་ཡི་དམ་མཁའ་འགྲོ་ཆོས་སྐྱོང་ཐམས་ཅད་ཀྱི་བྱིན་རླབས་དང༌།

ལྷ་དང་མིའི་འགྲོ་བ་ཐམས་ཅད་ཀྱི་ཚེ་དང་བསོད་ནམས། རྟེན་སྣོད་ཀྱི་འཇིག་རྟེན་ཐམས་ཅད་ཀྱི་རྩི་སྨན་རིན་པོ་ཆེ་ལ་སོགས་པའི་ནུས་པ། འབྱུང་བ་ཆེན་པོ་བཞིའི་བཅུད་ཐམས་ཅད་འོད་ཟེར་གྱི་རྣམ་པར་བསྡུས་ནས་ཐུགས་ཀའི་འཁོར་ལོ་དང་ཡིག་འབྲུ་ལ་ཐིམ་པས་འཆི་བ་མེད་པ་ཚེ་ལ་དབང་བའི་རིག་པ་འཛིན་པའི་དངོས་གྲུབ་སྐད་ཅིག་ལ་ཐོབ་པར་གྱུར། །ཅེས་དམིགས་པ་ལ་རྩེ་གཅིག་ཏུ་གནས་པ་གཞུང་གི་བསྟན་དོན་དངོས་དང༌། སླར་ཡང་འཁོར་ལོ་དེའི་ཕྱི་མུ་ཁྱུད་གསུམ་དང་ལྡན་པའི་ནང་མ་ལ་ཨཱ་དི་བཅུ་དྲུག །བར་མ་ལ་ཀཱ་དི་སོ་བཞི། ཕྱི་མ་ལ་ཡེ་དྷརྨ་རྣམས་གཡས་སུ་བསྐོར་བའི་ཡིག་འབྲུ་རྣམས་དཀར་པོ་ལས་འོད་ཟེར་དཀར་སེར་དམར་མཐིང་ལྗང་མཆིན་ཁ་དྲུག་རིམ་པར་སྤྲོས་པས་ལུས་གང༌། ཕྱིར་འཕྲོས་པས་བར་ཐག་འདོམ་རེ་ཙམ་ནས་འོད་ཀྱི་གུར་ཁང་ཁ་དོག་རིམ་པ་དྲུག་ཏུ་གྱུར་པའི་བར་མཚམས་ཐམས་ཅད་ཨུཏྤལ་སྔོན་པོ་གསར་དུ་ཁ་བྱེ་མ་ཐག་པས་ཡོངས་སུ་གང་བ། འོད་ཀྱི་ཁ་དོག་དབྱེ་བས་ཞི་རྒྱས་དབང་དྲག་གི་ལས་སྣ་ཚོགས་ཐམས་ཅད་པ་དེ་བརྟན་བྱེད་ཀྱི་ནུས་པ་དང་ལྡན་པར་གྱུར་པར་སྒོམ་བ་ནི། མན་ངག་མཁྱེན་པ་རྣམས་བཞེད་པས་དེ་ལྟར་དམིགས་པ་གོང་འོག་གཉིས་ནན་ཏན་དུ་མ་ཡེང་བར་ཡུན་རིང་བར་བསྒོམ། དམིགས་པ་སྐྱོན་དང་བྲལ་བས་བཟླས་པ་བྱ་བ་ནི། པདྨའི་ཕྲེང་བ་གཞན་གྱིས་ལོངས་མ་སྤྱད་པ་བརྒྱ་རྩ་བརྒྱད། གཞོན་ནུ་མས་བཀལ་བའི་སྐུད་པ་སུམ་སྒྲིལ་ལ་བརྒྱུས་པ། བ་བྱུང་དང་དྲི་བཟང་གི་ཆུས་བཀྲུས་པ་བསྐྱིལ་བ་ཐལ་མོའི་བར་དུ་སྙིང་ཁར་བཟུང་ལ། ཨོཾ་བ་སུ་མ་ཏི་ཤྲཱི་ཡེ་སྭཱ་ཧཱ། ཞེས་པ་དང༌། ཨོཾ་བཛྲ་ཨ་ཙནྡྲ་ཡེ་སྭཱ་ཧཱ། ཞེས་པ་གཉིས་བདུན་རེ་བཟླས་པས་བྱིན་བརླབས། བགྲང་ཕྲེང་བྱིན་རླབས་འདི་ཐུན་འགོ་རྣམས་སུ་བྱ་བ་ཡིན། དེ་ནས་བཟླ་བྱའི་སྔགས་མན་ངག་གི་གནད་དང་ལྡན་པ་ནི། ཨོཾ་ཏཱ་རེ་ཏུཏྟཱ་རེ་ཏུ་རེ་མ་མ་ཨཱ་ཡུརྫྙཱ་ན་པུཎྱཻ་པུཥྚིཾ་ཀུ་རུ་སྭཱ་ཧཱ། ཞེས་བཟླས་པའི་སྐྱོན་དྲུག་དང་བྲལ་བར་བཟླ་ཚུལ་དེས་རབ་ཞག་བདུན།

འབྲིང་ཉེར་གཅིག །ཐ་མས་ཀྱང་ཟླ་བ་གཅིག་གམ་དྲུག་ནས་མཚན་མ་མཐོང་ལ། གྲངས་ཀྱི་བསྙེན་པ་ནི། རྩ་བའི་ཡི་གེ་བཅུ་པོ་ཤམ་བུ་མི་ཐེ་བ་འབྲུ་འབུམ་བཟླ། རྟགས་ནི། སྤྱིར་ཚེ་སྒྲུབ་གཞན་དང་མཐུན་ལ་ཁྱད་པར་རྨི་ལམ་དུ་སཱཙྪ་འམ། མཆོད་རྟེན་གྲངས་ངེས་པ་ཅན་ནམ། ངེས་པ་མེད་པ་གང་མཐོང་ཡང་ངེས་པར་འཆི་བ་བཟློག་པའི་རྟགས་སུ་བཞེད་ལ། མ་བསྒྲུབ་ཀྱང་བླ་མ་འདི་ཉིད་ལ་ཡི་དམ་དུ་འཛིན་པས་འདིའི་དབང་བརྒྱ་རྩ་སོགས་བགྱིས་པའི་དུས་སཱཙྪ་དང་མཆོད་རྟེན་མཐོང་བ་རྨིས་ན། དུས་དེའི་འཆི་བ་ངེས་པར་ཟློག་པ་ནི་རང་གི་མྱོང་བས་ཀྱང་ངེས་པར་གྲུབ་པ་ཡིན་ནོ། །ཐུན་མཐར་གཏོར་མ་འབུལ་པ་ནི། ཆུ་གཙང་གིས་བྲན་ལ། བགེགས་མཐར་བྱེད་ཀྱིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་བྷྲཱུཾ་ལས་བྱུང་བའི་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ། ཨོཾ་ཨཱཿཧཱུྂ་འོད་དུ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་འདོད་པའི་ཡོན་ཏན་ལྔ་དང་ལྡན་པ་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱ་ཧཱུྂ། ལན་གསུམ་གྱིས་བྱིན་གྱི་བརླབས། ཨོཾ་ཨཱརྻ་ཏཱ་རེ་ས་པ་རི་ཝཱ་ར་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། ལན་གསུམ་མམ། བདུན་ནམ། ཉེར་གཅིག་གིས་ཕུལ་ལ། ཐལ་མོ་སྦྱར་ནས། བཅོམ་ལྡན་འདས་མ་འཁོར་དང་བཅས་པས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ་མཉེས་པས་བདག་ཅག་གི་དཔལ་ལྡན་བླ་མ་དམ་པའི་སྐུ་ཚེ་དང་ཕྲིན་ལས་ཆེས་ཆེར་རྒྱས་པ་དང༌། དེ་ལ་བར་དུ་གཅོད་པའི་ཕྱོགས་ཐམས་ཅད་ཉེ་བར་ཞི་བ་དང༌། མཐའ་ཡས་པའི་སེམས་ཅན་ཐམས་ཅད་དུས་མ་ཡིན་པའི་འཆི་བ་སོགས་འཇིགས་པ་ཆེན་པོ་བརྒྱད་དང་བཅུ་དྲུག་ལས་ཐར་ཞིང༌། ནད་མཚོན་མུ་གེ་འཁྲུག་པ་ལ་སོགས་པའི་བསྐལ་པ་མི་འབྱུང་བར་རྫོགས་ལྡན་གྱི་དཔལ་ཡོན་ལྟ་བུ་ལ་ལོངས་སྤྱོད་པ་དང༌། བདག་གི་དུས་མ་ཡིན་པ་འཆི་བ་ལ་སོགས་པའི་ཉེར་འཚེ་ཐམས་ཅད་ཞི་ཞིང་བསམ་པའི་དོན་ཐམས་ཅད་ཆོས་ལྡན་དུ་འགྲུབ་པ་དང༌།

དེ་དག་ལ་བར་དུ་གཅོད་པའི་ཉེར་འཚེ་ཐམས་ཅད་མི་འབྱུང་ཞིང་ཚེ་དང་བསོད་ནམས་དཔལ་འབྱོར་ཐམས་ཅད་ཡར་ངོའི་ཟླ་བ་ལྟར་འཕེལ་ཞིང་རྒྱས་པ་དང༌། མཐར་ཐུག་རྣམ་པ་ཐམས་ཅད་མཁྱེན་པ་རྒྱལ་བ་ཁྱབ་བདག་རྡོ་རྗེ་འཆང་ཆེན་པོའི་གོ་འཕང་བདེ་བླག་ཏུ་འགྲུབ་པ་དང༌། དེ་མ་ཐོབ་ཀྱི་བར་གྱི་ཚེ་རབས་ཐམས་ཅད་དུ་བཅོམ་ལྡན་འདས་མ་ཁྱོད་ཉིད་ལྷག་པའི་ལྷར་འཛིན་ཅིང་མི་འབྲལ་བར་བྱིན་གྱིས་རློབ་ཅིང་དངོས་གྲུབ་རྣམ་པ་གཉིས་སྩོལ་བའི་ཕྲིན་ལས་ཐོགས་པ་མེད་པ་འགྲུབ་པར་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ། མཆོད་ཅིང་བསྟོད་དོ།། །། ༈ །གཉིས་པ་ཁ་སྐོང་རྒྱས་པའི་སྦྱིན་སྲེག་ནི། གནས་ཁང་གི་ཡངས་དོག་དང་བསྟུན་པའི་སྟེགས་བུ་རྒྱ་དཔངས་འཚམ་པ༑ བ་བྱུང་དང་དྲི་བཟང་བྱུགས་པའི་སྟེང་དུ་ཐིག་ཆེན་བརྒྱད་བཏབ་པར་རྒྱས་པའི་ཐབ་ཁུང་རྒྱར་ཁྲུ་དོའམ་གང་པ། རྒྱའི་བརྒྱད་ཆའི་མཆུ་དང་ཁ་ཁྱེར་པད་རར་བཅས་པ། ནང་དུ་འཁོར་ལོ་རྩིབས་བརྒྱད་པའི་ལྟེ་བར་རིན་པོ་ཆེ་རྡོ་རྗེས་མཚན་པ། ཁ་ཁྱེར་ལ་རིན་པོ་ཆེ་དང་པད་ར། ཕྱོགས་རེར་འདབ་མ་བཞི་རེ་རྣམས་རྡུལ་ཚོན་སེར་པོས་བྲིས་པའི་ཁ་ཁྱེར་གྱི་སྟེང་དུ། ཐབ་ཀྱི་རྒྱའི་ཕྱེད་དང་མཉམ་པའི་བུད་ཤིང་འབྲས་བུ་ཅན་རླན་དང་སྲོག་ཆགས་མེད་པ་བརྩིགས། གྲྭ་བཞིར་རིན་པོ་ཆེ་སེར་པོ་རེ་རེ་བྲི། རང་གི་གཡས་ངོས་སུ་འབྲས་བུ་ཅན་གྱི་རྐེད་པའི་ཆ་ལས་བྱུང་བའི་ཁུ་ཚུར་བཅངས་པའི་ཁྲུ་གང་ངམ་སོར་མོ་བཅུ་གཉིས། སྦོམ་ཕྲ་ལག་ངར་ཕྲ་བ་ཙམ་མམ་མཐེ་བོང་ཙམ་པ། དྲི་སེར་པོ་དང༌། ཞོ་དང༌། འོ་མ་དང༌། མར་དཀར་གྱིས་སྦགས་པ་མངར་གསུམ་གྱིས་བྲན་པ་དང༌༑ མར་དཀར་གྱི་མར་ཁུ་དྲི་སེར་པོས་སྦགས་པ་དུརྦའི་མྱུ་གུ་སྔོན་པོ་འོ་མ་དང༌། ཞོ་དང༌། སྦྲང་རྩི་དང༌། མར་ལ་བསྙུགས་པ་དང༌། འབྲས་ཆན་ཞོ་དང་བསྲེས་པ་མངར་གསུམ་གྱིས་སྦགས་པའི་ཟས་མཆོག །ཞོ་སྦྲང་རྩི་ཏིལ་ནག་ཞུན་མར་དང་བཅས་པས་སྦགས་པའི་འབྲས་མ་གྲུག་པ་ལ་པདྨ་གེ་སར་དང༌།

ནཱ་ག་གེ་སར་དང༌། ཤིང་ཏོག་སྣ་ཚོགས་བསྲེས་པ་རྣམས་བཤམས། གཡོན་དུ་ཆུ་བཞི་བཟེད་ཞལ་དང་བཅས་པ། མདུན་དུ་དགང་བླུགས། རྡོར་དྲིལ། ཉེར་སྤྱོད་ལྔ། གཏོར་མ། གོས་ཟུང༌། ལས་ཐམས་ཅད་པས་སྔགས་པའི་བསང་ཆུ་རྣམས་བཤམས། ཁྲུས་བྱ། གོས་དང་རྒྱན་ཕྲེང་སེར་པོ་བགོ། བཟང་པོའི་འདུག་སྟངས་ཀྱིས་བྱང་དུ་ཁ་ཕྱོགས་པས་བདག་གི་རྣལ་འབྱོར་སྔར་ལྟར་བསྒོམས། མཆོད་རྫས་རྣམས་བསངས་སྦྱངས། རང་སྔགས་དང༌། ཨོཾ་ཨཱཿཧཱུྂ་གིས་བྱིན་གྱིས་བརླབས། མེ་ཤེལ་ལས་བྱུང་བའམ། དགེ་འདུན་གྱི་ཚང་མང་གི་མེས་སྦར་བའི་དཔལ་འབར་ཀུ་ཤ་དང་ལྷན་ཅིག་བསངས། ཡི་གེ་བཅུ་པའི་སྔགས་ཀྱིས་མེ་སྦར། ཨོཾ་ཛྭ་ལ་ཛྭ་ལ་ཧཱུྂ། ཞེས་རླུང་གཡབ་ཀྱིས་གཡབ། ཨོཾ་ཨགྣ་ཡེ་སྭཱ་ཧཱ། ཞེས་མར་ཁུ་དགང་བླུགས་གསུམ་གྱིས་མེ་གསོ། ཨོཾ་བཛྲ་སཏྭ་ཨཱཿ ཞེས་གཡས་སྐོར་དུ་ཀུ་ཤ་བཀྲམ། ཐབ་བསངས་སྦྱངས། སྟོང་པའི་ངང་ལས་ཡེ་ཤེས་ཀྱི་ཐབ་ཁུང་སེར་པོ་གྲུ་བཞི་པ་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་རཾ་ལས་ཡེ་ཤེས་ཀྱི་མེ་འབར་བའི་དབུས་སུ་པད་ཉིའི་གདན་ལ་རཾ་དང་བགྲང་ཕྲེང་ལས་སྐྱེས་པའི་མེ་ལྷ་གསེར་བཙོ་མ་ལྟ་བུ་ཚིམ་ཞིང་རངས་པའི་ཉམས་ཅན་ཤ་རྒྱས་ཤིང་གསུས་པ་འཕྱང་བ་རལ་པའི་ཐོར་ཚུགས་ཅན་ཕྱག་གཡས་མཆོག་སྦྱིན་གྱིས་རིལ་བ་སྤྱི་བླུགས་དང༌། གཡོན་ཐུགས་ཀར་སྐྱབས་སྦྱིན་གྱིས་བགྲང་ཕྲེང་འཛིན་པ། གོས་རྒྱན་སེར་པོ་ཅན་གཡོན་བརྐྱང་གིས་གནས་པའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྂ་གིས་མཚན་པར་གྱུར། ཊ་ཀི་ཧཱུྂ་ཛཿ རང་གི་ཐུགས་ཀའི་ཏཱཾ་ཡིག་གི་འོད་ཀྱིས་ཤར་ལྷོ་ནས་མེ་ལྷ་ཡེ་ཤེས་པ་སྤྱན་དྲངས། ཕྱིར་འབྲང་གི་བགེགས་ཐམས་ཅད་ལས་སྔགས་ཀྱིས་བསྐྲད། མཆོད། ཛཿཧཱུྂ་བཾ་ཧོཿ མེ་ལྷ་ཡེ་ཤེས་པ་དམ་ཚིག་པ་ལ་ཐིམ་པས་གཉིས་སུ་མེད་པར་གྱུར། སླར་ཡང་ཐུགས་ཀའི་ས་བོན་གྱི་འོད་ཀྱིས་དབང་གི་ལྷ་རྣམས་སྤྱན་དྲངས་པ་ནས། དབང་ལྷ་རྣམས་རང་ཉིད་ལ་ཐིམ་པར་གྱུར་གྱི་བར་བདག་བསྐྱེད་ལྟར་སྦྱར།

ཨོཾ་ཨགྣ་ཡེ་བཛྲ་ས་མ་ཡ་ཧཱུྂ་གིས་དམ་ལ་བཞག ༑མེ་པྲ་བརྟག །ངན་ན་བཟློག་ཐབས་བྱ། ཆུ་བཞི་ཉེར་སྤྱོད་རོལ་མོས་མཆོད། ཨོཾ་ན་མཿས་མནྟ་བུདྡྷཱ་ནཱཾ་ཨོཾ་ཨགྣ་ཡེ་སྭཱ་ཧཱས་དགང་བླུགས་བདུན་ཕུལ། མཆོད་པ་བདག་བསྐྱེད་ལྟར་ལ་ཆུ་བཞི་སྦྱར་བས་བྱིན་བརླབས། ཨོཾ་སྭཱ་ཧཱས་རྫས་རྣམས་བཀྲུས། ཨོཾ་ཨཱཿསྭཱ་ཧཱས་ཡམ་ཤིང༌། ཨོཾ་ཤྲཱིཾ་སྭཱ་ཧཱས་ཞུན་མར། ཨོཾ་ཛྲིཾ་སྭཱ་ཧཱས་འབྲས་བུ། ཨོཾ་ཀུ་རུ་ཀུ་རུ་སྭཱ་ཧཱས་རྫས་གཞན་རྣམས་སྦྱངས། སླར་རྫས་རང་རང་གི་སྔགས་ལན་གསུམ་རེས་བྱིན་གྱིས་བརླབ་པ་ནི། ཡམ་ཤིང་ཟུང་དུ་སྦྱར་ལ། ཨོཾ་བཛྲ་ཡ་ཛྙཱ་ཡ་སྭཱ་ཧཱ། ཞུན་མར་ལ། ན་མཿས་མནྟ་སོགས་གོང་ལྟར། དཱུརྦ་ལ། ་་་ཨོཾ་བཛྲ་ཨ་ཡུ་ཥེ་སྭཱ་ཧཱ། ཟས་མཆོག་ལ། ཨོཾ་སརྦ་སམྤ་དེ་སྭཱ་ཧཱ། འབྲས་ལ། ཨོཾ་བཛྲ་པུཥྚ་ཡེ་སྭཱ་ཧཱ། ཞེས་ཉེར་གཅིག་རེ་སོགས་འབུལ། འཇིག་རྟེན་དབང་ཕྱུག་ཚངས་དབང་མགོན་གྱི་སྲས། །མེ་ལྷའི་རྒྱལ་པོ་ཊ་ཀིས་དབང་བསྐུར་བས། །ཤེས་རབ་མཆོག་གིས་ཉོན་མོངས་ཐམས་ཅད་བསྲེགས།་༌། དབང་ཆེན་མེ་ལྷ་ཉིད་ལ་རྣམ་པར་འདུད། །ཅེས་བསྟོད། མེ་ལྷའི་ཐུགས་ཀར་པཾ་ལས་བྱུང་བའི་པདྨ་དཀར་པོ་འདབ་མ་སྟོང་དང་ལྡན་པ་མཆོག་ཏུ་མཛེས་ནས། དབང་གི་ལྷ་རྣམས་རང་ཉིད་ལ་ཐིམ་པར་གྱུར་གྱི་བར་བདག་བསྐྱེད་ལྟར་ལ། རང་གི་རིག་པའི་ངོ་བོ་དང་རང་ཉིད་ཅེས་སོགས་དོར། མདུན་བསྐྱེད་ལ་མཎྜལ་གྱི་སྐབས་ལྟར་མཆོད་པ་ལ་ཆུ་བཞི་སྦྱར་བ་དང་བསྟོད། བཅོམ་ལྡན་འདས་མ་ཞལ་ཅུང་ཟད་གདངས་པའི་ལྗགས་ལ་རཾ་ཡིག་དང་དགང་བླུགས་ཀྱི་ཁར་ཏཱཾ་ཡིག་སེར་པོས་མཚན་པར། ཞེས་དང༌། ཨོཾ་ཏཱ་རེ་ཏུཏྟཱ་རེ་ཏུ་རེ་ན་མཿས་མནྟ་བུདྡྷཱ་ནཱཾ་ཨགྣ་ཡེ་བདག་གི་ཚེ་བསོད་པུཥྚིཾ་ཀུ་རུ་ཨོཾ༑ ཞེས་དགང་བླུགས་གསུམ་མམ། ལྔ་བདུན་སོགས་འབུལ། ཡམ་ཤིང་ལ། ཨོཾ་ཨཱརྻ་ཏཱ་རེ་བཛྲ་ཡ་ཛྙཱ་ཡེ་བདག་གི་ཚེ་དང་གཟི་བརྗིད་ཕུན་སུམ་ཚོགས་པ་པུཥྚིཾ་ཀུ་རུ་ཨོཾ། དེ་ལྟར་ཐོག་མཐའ་སོ་སོར་སྦྱར་བས་མར་ཁུ་ལ། ཨགྣ་ཡེ་བདག་གི་ཚེ་དང་འབྱོར་པ་ཕུན་སུམ་ཚོགས་པ་པུཥྚིཾ་ཀུ་རུ་ཨོཾ།

དཱུརྦ་ལ། བཛྲ་ཨ་ཡུ་ཥེ་བདག་གི་ཚེ་དང་གཟི་བརྗིད་ཕུན་སུམ་ཚོགས་པ་པུཥྚིཾ་ཀུ་རུ་ཨོཾ། ཟས་མཆོག་ལ། ཨོཾ་བཛྲ་སམྤ་དེ་བདག་གི་ཚེ་དང་བདེ་བ་མཆོག་གི་གཟི་བརྗིད་ཕུན་སུམ་ཚོགས་པ་པུཥྚིཾ་ཀུ་རུ་ཨོཾ། འབྲས་ལ། བཛྲ་པུཥྚ་ཡེ་བདག་གི་ཚེ་དང་བསོད་ནམས་དཔལ་དང་འབྱོར་པ་ཕུན་སུམ་ཚོགས་པ་པུཥྚིཾ་ཀུ་རུ་ཨོཾ། ཞེས་སྦྱར་བ་བརྒྱ་ཕྲག་སོགས་འབུལ་ཞིང༌། ཁྱད་པར་དུརྦའི་སྔགས་བཅས་གྲངས་ཅི་མང་འབུལ་བ་གལ་ཆེ། དེ་རྗེས། སྲབ་འཇམ་ཡང་པ་ལྷ་ཡི་གོས། །མི་ཤིག་རྡོ་རྗེའི་སྐུ་ཉིད་ལ། །མི་ཕྱེད་དད་པས་བདག་འབུལ་གྱི། །བདག་ཀྱང་རྡོ་རྗེའི་སྐུ་ཐོབ་ཤོག །ཅེས་གོས་ཟུང་ཕུལ། ཐུན་མཚམས་ལྟར་གཏོར་མ་དབུལ། འདོད་གསོལ་བྱ། ཨོཾ་ཨརྻ་ཏཱ་རེ་ས་མ་ཡ། མ་ནུ་པཱ་ལ་ཡ་སོགས་ཀྱིས་ལྷག་ཆད་བསྐངས། ཨོཾ་བཛྲ་མུཿ བཅོམ་ལྡན་འདས་མ་ཡེ་ཤེས་པ་གཤེགས། དམ་ཚིག་པ་རང་ལ་བསྡུ། ཨོཾ་ཨགྣ་ཡེ་སྭཱ་ཧཱས་དགང་བླུགས་གསུམ་མེ་ལྷར་དབུལ། རྫས་གཞན་རྣམས་རང་རང་གི་སྔགས་ཀྱིས་ལན་གསུམ་རེ་དབུལ། གཏོར་མ། ཨ་ཀཱ་རོས་བྱིན་བརླབས་ལ། མཆོད་སྦྱིན་གཏོར་མ་འདི་སྣོམས་ལ།་་༌།ནས། ཡིད་ལ་འདོད་པ་ཀུན་འགྲུབ་མཛོད་ཀྱི་བར་བརྗོད། ཨོཾ་བཛྲ་ཝསྟྲ་ཡ་ཧཱུྂ་གིས་གོས་ཟུང་ཕུལ། ཡི་གེ་བརྒྱ་པས་ལྷག་ཆད་ཁ་བསྐངས། བཛྲ་མུཿ་་་ཡེ་ཤེས་པ་རང་གནས་སུ་གཤེགས། དམ་ཚིག་པ་མེ་འབར་བའི་རྣམ་པར་གྱུར་པར་བསམ། ཨ་ཀཱ་རོའི་སྔགས་བརྗོད། ཤིས་བརྗོད་བྱ། མེ་རང་ཞིར་བཏང༌། ཐལ་སོལ་རྣམས་རྒྱུན་འབབ་ཀྱི་ཆུ་བོར་དོར་རོ།། །། ༈ །གསུམ་པ་སྒྲུབ་ཅིང་མཆོད་པའི་རིམ་པ་ནི། གནས་ཁང་རྒྱན་དང་ལྡན་པར་མཎྜལ་ལ་དྲི་བཟང་བྱུགས་པར་གླིང་དགུར་དབྱེ་བའི་དབུས་གླིང་དང༌། མཚམས་བཞིའི་གླིང་དུ། སྣ་ཚོགས་པདྨ་འདབ་བརྒྱད་རེ་རེ། ཕྱོགས་གླིང་བཞིར་རི་རབ་གླིང་བཞི་གླིང་ཕྲན་དང་བཅས་རེ་རེ་བྲི། དབུས་གླིང་དུ་ཁྲིའི་སྟེང་དུ་བཅོམ་ལྡན་འདས་མའི་སྐུ་རབ་གནས་དང་ལྡན་པ་ཞལ་རང་ལ་ཕྱོགས་པ་བཞུགས་སུ་གསོལ། མཚམས་གླིང་བཞིར་ཉེར་སྤྱོད་ཚར་རེ་རེ།

ཕྱོགས་གླིང་བཞིར་རིན་པོ་ཆེའི་སྣོད་མེ་ཏོག་གིས་བཀང་བ་རེ་རེ་བཀོད། དེའི་མཐར་མཆོད་པ་རྣམ་པ་སྣ་ཚོགས་པ་དང་གཏོར་མ་བཅས་ལེགས་པར་བཤམས། བདག་གི་རྣལ་འབྱོར་རྫོགས་པར་བསྒོམས་ནས་མདུན་གྱི་སྐུ་ལ་དམིགས་ཏེ་བསངས་སྦྱངས། སྟོང་པའི་ངང་ལས་པཾ་ལས་བྱུང་བའི་པདྨ་དཀར་པོ་འདབ་མ་སྟོང་དང་ལྡན་པ་མཆོག་ཏུ་མཛེས་ཤིང་ཡངས་པའི་ཟེའུ་འབྲུའི་སྟེང་དུ། ཨ་ལས་ཟླ་བའི་དཀྱིལ་འཁོར་ཉ་ཡོངས་སུ་གང་བ་འོད་ཟེར་འཕྲོ་བའི་གདན་ལ་ཏཱཾ་དཀར་པོ་གནས་པ་དེ་ལས་ཀུནྡ་ལྟ་བུའི་འོད་ཟེར་ཕྱོགས་ཐམས་ཅད་དུ་སྤྲོས། འཕགས་པའི་ཚོགས་མ་ལུས་པ་མཆོད། བྱིན་རླབས་བསྡུས་ཏེ་ས་བོན་ལ་བསྟིམས། སླར་ཡང་འོད་ཟེར་འཕྲོས་པས་ཁམས་གསུམ་པའི་སེམས་ཅན་ཐམས་ཅད་ཀྱི་དུས་མ་ཡིན་པ་འཆི་བ་ལ་སོགས་པའི་འཇིགས་པ་ཐམས་ཅད་བསལ། བཅོམ་ལྡན་འདས་མའི་གོ་འཕང་ལ་བཀོད། ཚུར་འདུས་ས་བོན་ལ་ཐིམ། ཡོངས་སུ་གྱུར་པ་ལས། ཚེ་དཔལ་བསོད་ནམས་མཐའ་དག་རབ་ཏུ་འཕེལ་བར་བྱེད་པའི་བཅོམ་ལྡན་འདས་མ་ཡིད་བཞིན་འཁོར་ལོ་ཆུ་ཤེལ་གྱི་ལྷུན་པོ་ལ་ཟླ་བའི་འོད་ཀྱིས་འཁྱུད་པ་ལྟ་བུར་དཀར་ཞིང་འཚེར་ལ་འོད་ཟེར་ཀུན་ནས་འཕྲོ་བ། ཨུཏྤལ་ལྟ་བུར་སྤྱན་དཀྱུས་རིང་ཞིང་འཛུམ་པའི་བཞིན་རས་ཡིད་དུ་འོང་བ། དབུ་སྐྲ་མཐོན་མཐིང་ཐོར་ཚུགས་སུ་བཅིངས་པའི་ལྷག་མ་གཡས་གཡོན་དུ་འཕྱང་བ། ལོ་བཅུ་དྲུག་ལོན་པའི་ལང་ཚོ་ནུ་འབུར་ཟུང་གིས་མཛེས་ཤིང་གཞོན་ཤ་ཅན་སྒེག་པའི་ཉམས་དང་ལྡན་པ། མཚན་དཔེའི་གཟི་འོད་འབར་བ། ཕྱག་གཡས་མཆོག་སྦྱིན་གྱི་ཕྱག་རྒྱ་དང༌། གཡོན་པའི་མཐེབ་སྲིན་སྦྱར་བས་ཨུཏྤལ་དཀར་པོའི་ཡལ་འདབ་རབ་ཏུ་རྒྱས་པའི་ཡུ་བ་ཐུགས་ཀར་འཛིན་པ། ཁ་དོག་རྣམ་པར་བཀྲ་བའི་ལྷ་རྫས་ཀྱི་ཤམ་ཐབས་མནབས་ཤིང་རིན་ཐང་གཞལ་དུ་མ་མཆིས་པའི་རིན་པོ་ཆེ་སྣ་ཚོགས་པའི་དབུ་རྒྱན། སྙན་ཆ། མགུལ་ཆུ། སེ་མོ་དོ། དོ་ཤལ། སྐ་རགས། དཔུང་རྒྱན། ཕྱག་གདུབ། ཞབས་གདུབ། འོག་པག་ལ་སོགས་པ་རྒྱན་རྣམ་པ་དུ་མས་མཛེས་པར་བརྒྱན་པ།

ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། ཉ་ཡོངས་སུ་གང་བའི་རི་བོང་འཛིན་པའི་རྒྱབ་ཡོལ་མངའ་བ། དེའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀའི་ཆ་སྨད་དུ་ཧཱུྂ་སྔོན་པོ། ཐུགས་ཀར་ཟླ་བའི་དབུས་སུ་ཏཱཾ་དཀར་པོ། དེ་ལས་འོད་ཟེར་དཀར་པོ་གློག་ལྟར་འཁྱུག་པ་སྤྲོས། རང་བཞིན་གྱི་གནས་ནས་བསྒོམས་པ་དང་འདྲ་བའི་བཅོམ་ལྡན་འདས་མ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་དཔག་ཏུ་མེད་པས་བསྐོར་བ་སྤྱན་དྲངས། སྤོས་དང་རྡོར་དྲིལ་ཐོགས་པ་རྡོ་རྗེ་བསྡུ་བའི་རྒྱས། ཨོཾ་ཨཱརྻ་ཏཱ་རེ་ས་པ་རི་ཝཱ་ར་བཛྲ་ས་མཱ་ཛཿ ཨོཾ། ཐུགས་རྗེ་རྨད་བྱུང་བཅོམ་ལྡན་འདས། །འཇིག་རྟེན་དབང་པོའི་སྲས་མོ་མཆོག །མ་ལུས་རྒྱལ་བ་ཀུན་གྱི་ཡུམ། །འཕགས་མ་སྒྲོལ་མ་འདིར་གཤེགས་ཤིག །ཨོཾ་ཧྱེ་ཧི། ཛཿཧཱུྂ་བཾ་ཧོཿ དམ་ཚིག་པ་ལ་ཡེ་ཤེས་པ་ཐིམ་པས་གཉིས་སུ་མེད་པར་གྱུར། ལྷ་ཀླུ་ལྷ་མིན་དབང་པོ་སོགས། །བྱེ་བའི་གཙུག་གིས་རབ་བཏུད་པའི། །གདན་ཁྲི་མཆོག་ཏུ་མཛེས་པ་འདིར། །དགྱེས་ལྡན་རྟག་པར་བཞུགས་སུ་གསོལ། །ཨོཾ་ཨཱརྻ་ཏཱ་རེ་ས་པ་རི་ཝཱ་ར་པདྨ་ཀ་མ་ལཱ་ཡེ་སྟྭཾ། སླར་ཡང་ཐུགས་ཀའི་ས་བོན་གྱི་འོད་ཀྱིས་དབང་གི་ལྷ་རྒྱལ་བ་རིགས་ལྔ་སྤྱན་དྲངས། ཨོཾ་པཉྩ་ཀུ་ལ་ས་པ་རི་ཝཱ་ར་བཛྲ་ཨརྒྷཾ་པྲ་ཏཱིཙྪ་སྭཱ་ཧཱ། ནས། ཤཔདའི་བར་གྱིས་མཆོད། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ། ཞེས་གསོལ་བ་བཏབ་པས་དབང་གི་ལྷས་བུམ་པ་དཀར་པོ་བྱང་ཆུབ་སེམས་ཀྱི་རང་བཞིན་བདུད་རྩིའི་ཆུས་གང་བ་བསྣམས་ནས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། ཞེས་བུམ་པའི་ཆུ་རྒྱུན་གྱིས་དབང་བསྐུར་སྐུ་གང༌༑ བདག་དང་སེམས་ཅན་ཐམས་ཅད་ཀྱི་སྒྲིབ་པ་སྦྱངས། ཆུ་ལྷག་མ་གྱེན་དུ་འཁྱིལ་བ་ལས་ཐོར་ཚུགས་ཀྱི་རྩེ་མོར་རིགས་ཀྱི་བདག་པོ་འོད་དཔག་མེད་པ་སྤྲུལ་སྐུའི་ཆ་ལུགས་ཀྱི་རྒྱས་བཏབ༑ དབང་གི་ལྷ་རྣམས་ཀྱང་བཅོམ་ལྡན་འདས་མ་དེ་ཉིད་ལ་ཐིམ་པར་གྱུར།

ཅེས་དང༌། ཨོཾ། དུས་གསུམ་རྒྱལ་བ་མ་ལུས་ཀུན་གྱི་ཡུམ། །ཁམས་གསུམ་འགྲོ་བ་ཀུན་གྱི་གཉེན་གཅིག་པུ༑ ༑དུས་གསུམ་བླ་མ་མཆོག་གི་ངོ་བོ་ཉིད། །རིགས་གསུམ་འཕགས་མའི་ཞབས་ལ་ཕྱག་འཚལ་ལོ། །ཨོཾ་ཨརྻ་ཏཱ་རེ་ས་པ་རི་ཝཱ་ར་ན་མོ་ན་མཿ ཞེས་ཕྱག་འཚལ། ཕྱི་ནང་གསང་བ་དེ་ཁོ་ནའི༑ ༑མཆོད་ཡོན་མཆོད་པ་རྒྱ་མཚོའི་སྤྲིན། །ཆོས་དབྱིངས་ཀུན་ཏུ་རྒྱས་འགེངས་པ། །རྒྱལ་བའི་ཡུམ་ལ་མཆོད་པ་འབུལ། །ཨོཾ་ཨཱརྻ་ཏཱ་རེ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྂ། དེ་བཞིན་དུ། ཞབས་བསིལ། པཱ་དྱཾ། མེ་ཏོག །པུཥྤེ། བདུག་སྤོས། དྷཱུ་པེ། སྣང་གསལ། ཨཱ་ལོ་ཀེ། དྲི་ཆབ། གནྡྷེ། ཞལ་ཟས། ནཻ་ཝི་དྱཾ། རོལ་མོ། ཤཔད༑ གཟུགས་མཆོག །རཱུ་པ། སྒྲ་སྙན། ཤཔད། དྲི་མཆོག །གནྡྷེ། རོ་མཆོག །ར་ས། ན་བཟའ། སྤརྴེ། ཆོས་མཆོག །དྷརྨ་དྷཱ་ཏུ། ཞེས་སོགས་སྦྱར་བས་མཆོད། འཁོར་ལོ་ལ་སོགས་རྒྱལ་སྲིད་རིན་ཆེན་བདུན། །གནས་ཁང་ལ་སོགས་ཉེ་བའི་རིན་ཆེན་དང༌། བཀྲ་ཤིས་གདུགས་སོགས་བཀྲ་ཤིས་རྟགས་བརྒྱད་དང༌། །མེ་ལོང་ལ་སོགས་བཀྲ་ཤིས་རྫས་བརྒྱད་སོགས།་་༌།སྟོང་གསུམ་ཀུན་གྱི་འདོད་པའི་ཡོན་ཏན་ཚོགས།་་༌།བདག་པོས་བཟུང་དང་མ་བཟུང་ཇི་སྙེད་ཀུན། །བདག་བློས་བླངས་ཏེ་རྒྱལ་ཡུམ་ཉིད་ལ་འབུལ། །མཆོག་དང་ཐུན་མོང་དངོས་གྲུབ་སྩལ་དུ་གསོལ། །ཨོཾ་ཨཱརྻ་ཏཱ་རེ་ས་པ་རི་ཝཱ་ར་མངྒ་ལཾ་རཏྣ་སཔྟ་ཨཥྚ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྂ།་་་ཨོཾ་བཛྲ་བྷཱུ་མི་ཨཱཿཧཱུྂ།་་་གཞི་རྣམ་པར་དག་པ་དབང་ཆེན་གསེར་གྱི་ས་གཞི་སོགས་ནས། ་་་་་ཞིང་ཁམས་རྣམ་པར་དག་པ་འདི་ཉིད་བདག་སོགས་སེམས་ཅན་ཐམས་ཅད་ཀྱི་དོན་དུ་བཅོམ་ལྡན་འདས་མ་ཡིད་བཞིན་འཁོར་ལོར་འཁོར་སངས་རྒྱས་དང་བྱང་སེམས་བླ་མ་ཡི་དམ་དཔའ་པོ་མཁའ་འགྲོ་ཆོས་སྐྱོང་སྲུང་མའི་ཚོགས་དང་བཅས་པ་རྣམས་ལ་འབུལ་བར་བགྱིའོ།་་༌།ཐུགས་རྗེས་འགྲོ་བའི་དོན་དུ་བཞེས་སུ་གསོལ།་་་བཞེས་ནས་བྱིན་གྱིས་བརླབ་ཏུ་གསོལ༑

ས་གཞི་སྤོས་བྱུགས་སོགས་དང༌། མཉེས་ཕྱིར་མཎྜལ་བཟང་པོ་སོགས་དང༌། སྐུ་གསུམ་ཡོངས་རྫོགས་འཕགས་མའི་ཚོགས་རྣམས་ལ། །ཕྱི་ནང་གསང་གསུམ་དེ་བཞིན་ཉིད་སོགས་དང༌། ཕྱག་འཚལ་བ་དང་ཞེས་སོགས་ཡན་ལག་བདུན་པ་རྒྱས་བསྡུས་ལོང་སྐབས་དང་སྦྱར་བས་འབུལ། སླར་ཡང༌། རྗེ་བཙུན་འཕགས་མ་སྒྲོལ་མ་དང༌། །ཕྱོགས་བཅུ་དུས་གསུམ་བཞུགས་པ་ཡི། །རྒྱལ་བ་སྲས་བཅས་ཐམས་ཅད་ལ། །ཀུན་ནས་དང་བས་ཕྱག་འཚལ་ལོ། །མེ་ཏོག་བདུག་སྤོས་མར་མེ་དྲི། །ཞལ་ཟས་རོལ་མོ་ལ་སོགས་པ། །དངོས་འབྱོར་ཡིད་ཀྱིས་སྤྲུལ་ནས་འབུལ། །འཕགས་མའི་ཚོགས་ཀྱིས་བཞེས་སུ་གསོལ། །ཐོག་མ་མེད་ནས་ད་ལྟའི་བར། །མི་དགེ་བཅུ་དང་མཚམས་མེད་ལྔ། །སེམས་ནི་ཉོན་མོངས་དབང་གྱུར་པའི། །སྡིག་པ་ཐམས་ཅད་བཤགས་པར་བགྱི། །ཉན་ཐོས་རང་རྒྱལ་བྱང་ཆུབ་སེམས། །སོ་སོ་སྐྱེ་བོ་ལ་སོགས་པས། །དུས་གསུམ་དགེ་བ་ཅི་བསགས་པའི། །བསོད་ནམས་ལ་ནི་བདག་ཡི་རང༌། །སེམས་ཅན་རྣམས་ཀྱི་བསམ་པ་དང༌། །བློ་ཡི་བྱེ་བྲག་ཇི་ལྟ་བར། །ཆེ་ཆུང་ཐུན་མོང་ཐེག་པ་ཡི། །ཆོས་ཀྱི་འཁོར་ལོ་བསྐོར་དུ་གསོལ། །འཁོར་བ་ཇི་སྲིད་མ་སྟོང་བར། །མྱ་ངན་མི་འདའ་ཐུགས་རྗེ་ཡིས། །སྡུག་བསྔལ་རྒྱ་མཚོར་བྱིང་བ་ཡི༑ ༑སེམས་ཅན་རྣམས་ལ་གཟིགས་སུ་གསོལ། །བདག་གིས་བསོད་ནམས་ཅི་བསགས་པ། །ཐམས་ཅད་བྱང་ཆུབ་རྒྱུར་གྱུར་ནས། །རིང་པོར་མི་ཐོགས་འགྲོ་བ་ཡི། །འདྲེན་པའི་དཔལ་དུ་བདག་གྱུར་ཅིག །ཅེས་བདུན་རྣམ་དག་བྱ། སྒྲུབ་ཐབས་ཀྱི་ཐུན་མཚམས་ལྟར་གཏོར་མ་འབུལ། གསོལ་བ་བཏབ། རྡོར་དྲིལ་འཛིན་པས། །ཨོཾ་རྗེ་བཙུན་མ་འཕགས་མ་སྒྲོལ་མ་ལ་ཕྱག་འཚལ་ལོ༑ ༑ཕྱག་འཚལ་སྒྲོལ་མ་མྱུར་མ་དཔའ་མོ། །སྤྱན་ནི་སྐད་ཅིག་གློག་དང་འདྲ་མ། །འཇིག་རྟེན་གསུམ་མགོན་ཆུ་སྐྱེས་ཞལ་གྱི། །གེ་སར་བྱེ་བ་ལས་ནི་བྱུང་མ། །ཕྱག་འཚལ་སྟོན་ཀའི་ཟླ་བ་ཀུན་ཏུ། །གང་བ་བརྒྱ་ནི་བརྩེགས་པའི་ཞལ་མ། །སྐར་མ་སྟོང་ཕྲག་ཚོགས་པ་རྣམས་ཀྱིས། །རབ་ཏུ་ཕྱེ་བའི་འོད་རབ་འབར་མ། །ཕྱག་འཚལ་སེར་སྔོ་ཆུ་ནས་སྐྱེས་ཀྱི། །པདྨས་ཕྱག་ནི་རྣམ་པར་བརྒྱན་མ། །སྦྱིན་པ་བརྩོན་འགྲུས་དཀའ་ཐུབ་ཞི་བ། །བཟོད་པ་བསམ་གཏན་སྤྱོད་ཡུལ་ཉིད་མ། །ཕྱག་འཚལ་དེ་བཞིན་གཤེགས་པའི་གཙུག་ཏོར། །མཐའ་ཡས་རྣམ་པར་རྒྱལ་བར་སྤྱོད་མ། །མ་ལུས་ཕ་རོལ་ཕྱིན་པ་ཐོབ་པའི། །རྒྱལ་བའི་སྲས་ཀྱིས་ཤིན་ཏུ་བསྟེན་མ། །ཕྱག་འཚལ་ཏུཏྟཱ་ར་ཧཱུྂ་ཡི་གེས། །འདོད་དང་ཕྱོགས་དང་ནམ་མཁའ་གང་མ། །འཇིག་རྟེན་བདུན་པོ་ཞབས་ཀྱིས་མནན་ཏེ།

།ལུས་པ་མེད་པར་འགུགས་པར་ནུས་མ། །ཕྱག་འཚལ་བརྒྱ་བྱིན་མེ་ལྷ་ཚངས་པ། །རླུང་ལྷ་སྣ་ཚོགས་དབང་ཕྱུག་མཆོད་མ། །འབྱུང་པོ་རོ་ལངས་དྲི་ཟ་རྣམས་དང༌༑ ༑གནོད་སྦྱིན་ཚོགས་ཀྱིས་མདུན་ནས་བསྟོད་མ། །ཕྱག་འཚལ་ཏྲཊ་ཅེས་བྱ་དང་ཕཊ་ཀྱིས། །ཕ་རོལ་འཁྲུལ་འཁོར་རབ་ཏུ་འཇོམས་མ། །གཡས་བསྐུམ་གཡོན་བརྐྱང་ཞབས་ཀྱིས་མནན་ཏེ༑ ༑མེ་འབར་འཁྲུག་པ་ཤིན་ཏུ་འབར་མ། །ཕྱག་འཚལ་ཏུ་རེ་འཇིགས་པ་ཆེན་མོས། །བདུད་ཀྱི་དཔའ་བོ་རྣམ་པར་འཇོམས་མ། །ཆུ་སྐྱེས་ཞལ་ནི་ཁྲོ་གཉེར་ལྡན་མཛད། །དགྲ་བོ་ཐམས་ཅད་མ་ལུས་གསོད་མ། །ཕྱག་འཚལ་དཀོན་མཆོག་གསུམ་མཚོན་ཕྱག་རྒྱའི། །སོར་མོས་ཐུགས་ཀར་རྣམ་པར་བརྒྱན་མ། །མ་ལུས་ཕྱོགས་ཀྱི་འཁོར་ལོས་བརྒྱན་པའི། །རང་གི་འོད་ཀྱིས་ཚོགས་རྣམས་འཁྲུག་མ། །ཕྱག་འཚལ་རབ་ཏུ་དགའ་བ་བརྗིད་པའི། །དབུ་རྒྱན་འོད་ཀྱི་ཕྲེང་བ་སྤེལ་མ། །བཞད་པ་རབ་བཞད་ཏུཏྟཱ་ར་ཡིས། །བདུད་དང་འཇིག་རྟེན་དབང་དུ་མཛད་མ། །ཕྱག་འཚལ་ས་གཞི་སྐྱོང་བའི་ཚོགས་རྣམས། །ཐམས་ཅད་འགུགས་པར་ནུས་པ་ཉིད་མ། ཁྲོ་གཉེར་གཡོ་བའི་ཡི་གེ་ཧཱུྂ་གིས། །ཕོངས་པ་ཐམས་ཅད་རྣམ་པར་སྒྲོལ་མ། །ཕྱག་འཚལ་ཟླ་བའི་དུམ་བུས་དབུ་བརྒྱན། །བརྒྱན་པ་ཐམས་ཅད་ཤིན་ཏུ་འབར་མ། །རལ་པའི་ཁྲོད་ན་འོད་དཔག་མེད་ལས། །རྟག་པར་ཤིན་ཏུ་འོད་རབ་མཛད་མ། །ཕྱག་འཚལ་བསྐལ་པ་ཐ་མའི་མེ་ལྟར། ། འབར་བའི་ཕྲེང་བའི་དབུས་ན་གནས་མ། །གཡས་བརྐྱང་གཡོན་བསྐུམ་ཀུན་ནས་བསྐོར་དགའ། །དགྲ་ཡི་དཔུང་ནི་རྣམ་པར་འཇོམས་མ། །ཕྱག་འཚལ་ས་གཞིའི་ངོས་ལ་ཕྱག་གི། །མཐིལ་གྱིས་བསྣུན་ཅིང་ཞབས་ཀྱིས་རྡུང་མ། ཁྲོ་གཉེར་ཅན་མཛད་ཡི་གེ་ཧཱུྂ་གིས། །རིམ་པ་བདུན་པོ་རྣམས་ནི་འགེམས་མ། །ཕྱག་འཚལ་བདེ་མ་དགེ་མ་ཞི་མ། །མྱ་ངན་འདས་ཞི་སྤྱོད་ཡུལ་ཉིད་མ། །སྭཱ་ཧཱ་ཨོཾ་དང་ཡང་དག་ལྡན་པས། །སྡིག་པ་ཆེན་པོ་འཇོམས་པ་ཉིད་མ། །ཕྱག་འཚལ་ཀུན་ནས་བསྐོར་རབ་དགའ་བའི། །དགྲ་ཡི་ལུས་ནི་རབ་ཏུ་འགེམས་མ༑ ༑ཡི་གེ་བཅུ་པའི་ངག་ནི་བཀོད་པའི། །རིག་པ་ཧཱུྂ་ལས་སྒྲོལ་མ་ཉིད་མ། །ཕྱག་འཚལ་ཏུ་རེའི་ཞབས་ནི་བརྡབས་པས། །ཧཱུྂ་གི་རྣམ་པའི་ས་བོན་ཉིད་མ། །རི་རབ་མནྡྷ་ར་དང་འབིགས་བྱེད༑ ༑འཇིག་རྟེན་གསུམ་རྣམས་གཡོ་བ་ཉིད་མ། །ཕྱག་འཚལ་ལྷ་ཡི་མཚོ་ཡི་རྣམ་པའི། །རི་དྭགས་རྟགས་ཅན་ཕྱག་ན་བསྣམས་མ། །ཏཱ་རེ་གཉིས་བརྗོད་ཕཊ་ཀྱི་ཡི་གེས། །དུག་རྣམས་མ་ལུས་པ་ནི་སེལ་མ། །ཕྱག་འཚལ་ལྷ་ཡི་ཚོགས་རྣམས་རྒྱལ་པོ། །ལྷ་དང་མི་འམ་ཅི་ཡིས་བསྟེན་མ། །ཀུན་ནས་གོ་ཆ་དགའ་བའི་བརྗིད་ཀྱིས། །རྩོད་དང་རྨི་ལམ་ངན་པ་སེལ་མ། །ཕྱག་འཚལ་ཉི་མ་ཟླ་བ་རྒྱས་པའི། །སྤྱན་གཉིས་པོ་ལས་འོད་རབ་གསལ་མ། །ཧ་ར་གཉིས་བརྗོད་ཏུཏྟཱ་ར་ཡིས། །ཤིན་ཏུ་དྲག་པོའི་རིམས་ནད་སེལ་མ། །ཕྱག་འཚལ་དེ་ཉིད་གསུམ་རྣམས་བཀོད་པས༑ ༑ཞི་བའི་མཐུ་དང་ཡང་དག་ལྡན་མ། །གདོན་དང་རོ་ལངས་གནོད་སྦྱིན་ཚོགས་རྣམས། །འཇོམས་པ་ཏུ་རེ་རབ་མཆོག་ཉིད་མ། །རྩ་བའི་སྔགས་ཀྱི་བསྟོད་པ་འདི་དང༌། །ཕྱག་འཚལ་བ་ནི་ཉི་ཤུ་རྩ་གཅིག

།ཅེས་པའི་ཕྱག་འཚལ་ཞེས་པའི་སྐབས་ཐལ་སྦྱར་དྲིལ་བུ་གསིལ། སླར་ཐལ་མོ་སྦྱར་ལ། རྗེ་བཙུན་བཅོམ་ལྡན་འདས་མ་ཐུགས་རྗེ་ཅན། །བདག་དང་མཐའ་ཡས་སེམས་ཅན་ཐམས་ཅད་ཀྱི། །སྒྲིབ་གཉིས་བྱང་ཞིང་ཚོགས་གཉིས་མྱུར་རྫོགས་ཏེ། །རྫོགས་པའི་སངས་རྒྱས་ཐོབ་པར་མཛད་དུ་གསོལ། །དེ་མ་ཐོབ་ཀྱི་ཚེ་རབས་ཀུན་ཏུ་ཡང༌། །ལྷ་དང་མི་ཡི་བདེ་བའི་མཆོག་ཐོབ་ནས། །ཐམས་ཅད་མཁྱེན་པ་སྒྲུབ་པར་བྱེད་པ་ལ། །བར་ཆད་གདོན་བགེགས་རིམས་དང་ནད་ལ་སོགས། །དུས་མིན་འཆི་བར་གྱུར་པ་སྣ་ཚོགས་དང༌། །རྨི་ལམ་ངན་དང་མཚན་མ་ངན་པ་དང༌། །འཇིགས་པ་བརྒྱད་སོགས་ཉེ་བར་འཚེ་བ་རྣམས། །མྱུར་དུ་ཞི་ཞིང་མེད་པར་མཛད་དུ་གསོལ། །འཇིག་རྟེན་འཇིག་རྟེན་ལས་ནི་འདས་པ་ཡི། །བཀྲ་ཤིས་བདེ་ལེགས་ཕུན་སུམ་ཚོགས་པ་རྣམས། །འཕེལ་ཞིང་རྒྱས་པའི་དོན་རྣམས་མ་ལུས་པ། །འབད་མེད་ལྷུན་གྱིས་འགྲུབ་པར་མཛད་དུ་གསོལ། །སྒྲུབ་ལ་བརྩོན་ཅིང་དམ་ཆོས་འཕེལ་བ་དང༌། །རྟག་ཏུ་ཁྱོད་སྒྲུབ་ཞལ་མཆོག་མཐོང་བ་དང༌། །སྟོང་ཉིད་དོན་རྟོགས་བྱང་སེམས་རིན་པོ་ཆེ། །ཡར་ངོའི་ཟླ་ལྟར་འཕེལ་ཞིང་རྒྱས་པར་མཛོད། །རྒྱལ་བའི་དཀྱིལ་འཁོར་བཟང་ཞིང་དགའ་བ་དེར༑ ༑པདྨོ་དམ་པ་ཤིན་ཏུ་མཛེས་ལས་སྐྱེས། །སྣང་བ་མཐའ་ཡས་རྒྱལ་བས་མངོན་སུམ་དུ། །ལུང་བསྟན་པ་ཡང་བདག་གིས་དེར་ཐོབ་ཤོག །བདག་གིས་ཚེ་རབས་ཀུན་ཏུ་བསྒྲུབས་པའི་ལྷ༑ ༑དུས་གསུམ་སངས་རྒྱས་ཀུན་གྱི་ཕྲིན་ལས་མ། །སྔོ་ལྗང་ཞལ་གཅིག་ཕྱག་གཉིས་མྱུར་ཞི་མ། །ཡུམ་གྱུར་ཨུཏྤལ་བསྣམས་པའི་བཀྲ་ཤིས་ཤོག །རྒྱལ་ཡུམ་སྒྲོལ་མ་ཁྱེད་སྐུ་ཅི་འདྲ་དང༌༑ ༑འཁོར་དང་སྐུ་ཚེའི་ཚད་དང་ཞིང་ཁམས་དང༌། ཁྱེད་ཀྱི་མཚན་མཆོག་བཟང་པོ་ཅི་འདྲ་བ། །དེ་འདྲ་ཁོ་ནར་བདག་སོགས་འགྱུར་བར་ཤོག །ཁྱོད་ལ་བསྟོད་ཅིང་གསོལ་བ་བཏབ་པའི་མཐུས༑ ༑བདག་སོགས་གང་དུ་གནས་པའི་ས་ཕྱོགས་སུ། །ནད་གདོན་དབུལ་ཕོངས་འཐབ་རྩོད་ཞི་བ་དང༌། །ཆོས་དང་བཀྲ་ཤིས་འཕེལ་བར་མཛད་དུ་གསོལ། །སྐུ་ཡི་སྐྱོན་སྤངས་མཚན་དང་དཔེ་བྱད་ལྡན།

།གསུང་གི་སྐྱོན་སྤངས་ཀ་ལ་པིངྐའི་དབྱངས། །ཐུགས་ཀྱི་སྐྱོན་སྤངས་ཤེས་བྱ་མཐའ་དག་གཟིགས། །བཀྲ་ཤིས་དཔལ་འབར་མ་ཡི་བཀྲ་ཤིས་ཤོག །ཅེས་གསོལ་བ་བཏབ། འཕགས་མའི་ཐུགས་ཀར་རི་བོང་འཛིན་པའི་དཀྱིལ་འཁོར་ཉ་ཡོངས་སུ་གང་བའི་དབུས་སུ་ཏཱཾ་ཡིག་དཀར་པོའི་མཐར་སྔགས་ཕྲེང་གིས་བསྐོར་བ་ལས་འོད་འཕྲོས་དོན་གཉིས་བྱས༑ སླར་འདུས་བདག་ལ་ཕོག་པས་ཚེ་བསོད་དཔལ་འབྱོར་ཐམས་ཅད་རྒྱས་པར་གྱུར་པར་དམིགས་ལ། ཨོཾ་ཏཱ་རེ་ཏུཏྟཱ་རེ་ཏུ་རེ་མ་མ་ཨཱཡུརྫྙཱ་ན་པུཎྱཻ་པུཥྚིཾ་ཀུ་རུ་སྭཱ་ཧཱ། ཅི་འགྲུབ་བཟླའོ། །སླར་ཐལ་མོ་སྙིང་གར་སྦྱར་ལ། མ་སྐྱེ་བ་མེད་པའི་ཆོས་དབྱིངས་ན། །ཡུམ་རྗེ་བཙུན་ལྷ་མོ་སྒྲོལ་མ་བཞུགས། །དེ་སེམས་ཅན་ཀུན་ལ་བདེ་སྟེར་མ། །བདག་འཇིགས་པ་ཀུན་ལས་བསྐྱབ་ཏུ་གསོལ༑ ༑རང་ཆོས་སྐུ་ཡིན་པར་མ་ཤེས་པར། །སེམས་ཉོན་མོངས་དབང་དུ་གྱུར་པ་ཡི། །མ་འཁོར་བ་འཁྱམས་པའི་སེམས་ཅན་ལ། །ཡུམ་ལྷ་མོ་ཁྱོད་ཀྱིས་བསྐྱབ་ཏུ་གསོལ། ། ཆོས་སྙིང་ནས་རྒྱུད་ལ་མ་སྐྱེས་པར། །ཐ་སྙད་ཚིག་གི་རྗེས་འབྲངས་ནས། །གྲུབ་མཐའ་ངན་པས་བསླུས་པ་ལ། །ཡུམ་ཡང་དག་གི་ལྷ་མོས་བསྐྱབ་ཏུ་གསོལ། །རྟོགས་པར་དཀའ་བ་རང་གི་སེམས། །མཐོང་ནས་གོམས་པར་མི་བྱེད་པར། །བྱ་བ་ངན་པས་གཡེངས་པ་ལ། །ཡུམ་དྲན་པའི་ལྷ་མོས་བསྐྱབ་ཏུ་གསོལ། །སེམས་རང་བྱུང་གཉིས་མེད་ཡེ་ཤེས་ལ། །གཉིས་སུ་འཛིན་པའི་བག་ཆགས་ཀྱིས། །ཇི་ལྟར་བྱས་ཀྱང་བཅིངས་པ་རྣམས། །ཐུགས་གཉིས་མེད་ཀྱི་ལྷ་མོས་བསྐྱབ་ཏུ་གསོལ། །ཡང་དག་གི་དོན་ལ་གནས་བྱས་ཀྱང༌༑ ༑རྒྱུ་འབྲས་ཀྱི་རྟེན་འབྲེལ་མི་ཤེས་པས། །ཤེས་བྱའི་དོན་ལ་རྨོངས་པ་ལ། །ཡུམ་ཀུན་མཁྱེན་གྱི་ལྷ་མོས་བསྐྱབ་ཏུ་གསོལ། །སྤྲོས་བྲལ་ནམ་མཁའི་མཚན་ཉིད་ཅན། །ཐམས་ཅད་དེ་དང་དབྱེར་མེད་ཀྱིས། །ད་དུང་སློབ་པའི་གང་ཟག་ལ། །ཡུམ་རྫོགས་སངས་རྒྱས་ཀྱིས་བསྐྱབ་ཏུ་གསོལ། །ཞེས་པ་ཨེ་ཆུང་དུ་རྗེ་འཇིག་རྟེན་མགོན་པོས་འཕགས་མ་སྒྲོལ་མ་བདུན་ཞལ་གཟིགས་དུས་གསོལ་བ་བཏབ་པར་སྐྱབས་བདུན་མར་གྲགས་པ།

བྱིན་རླབས་ཤིན་ཏུ་ཆེ་བར་གྲགས་པས་གསོལ་བ་བཏབ་བོ།། །། ༈ །གཉིས་པ་གཞན་དོན་དུ་སྒྲུབ་པ་ལ་གཉིས། སློབ་དཔོན་གྱི་བྱ་བ་དང༌། སློབ་མའི་བྱ་བའོ། །དང་པོ་ནི། གནས་ཡིད་དང་མཐུན་པར་བྲིས་སྐུའི་མདུན་དུ་བཤད་མ་ཐག་པ་ལྟ་བུའི་མཎྜལ་ལམ། དེ་ལྟར་མ་གྲུབ་ན་རྡུལ་ཚོན་དཀར་པོའི་པདྨ་འདབ་བརྒྱད་ལྟེ་བ་གེ་སར་མུ་ཁྱུད་དང་བཅས་པའི་ལྟེ་བར། འབྲུ་དཀར་པོའི་ཚོམ་བུ་གཅིག་བཀོད། དེའི་གཞོགས་གཡས་སུ་རིན་པོ་ཆེའི་བུམ་པ་དཀར་པོ་ལྷ་རྫས་དཀར་པོས་དཀྲིས་ཤིང་འབྲས་ཅན་གྱི་ཤིང་གིས་ཁ་བརྒྱན་པའི་ནང་དུ། རྟ་གླང་གིས་མ་བགྲོད་པའི་རྒྱུན་འབབ་ཀྱི་ཆུ་དང་འོ་མ་བསྲེས་པ་ལ་ལྔ་ཚན་ལྔའི་རྫས་ཀྱིས་སྦགས་པས་སུམ་གཉིས་བཀང༌། ཁ་རྒྱན་གྱི་གསེབ་ཏུ་དུང་ཞལ་དྲི་ཆུས་བཀང་བའི་སྟེང་དུ་རྡོ་རྗེ་ལ་མེ་ཏོག་གི་ཕྲེང་བ་བཏགས་པ་བཞག །མཆོད་གཏོར་སོགས་གང་དགོས་པ་བཤམས། བདག་མདུན་མཆོད་བསྟོད་གོང་ལྟར། བུམ་པ་བསངས་སྦྱངས། སྟོང་པའི་ངང་ལས་བྷྲཱུྂ་ལས་བྱུང་བའི་བུམ་པ་གཞལ་ཡས་ཁང་གི་རྣམ་པར་གྱུར་པའི་བདུད་རྩིའི་རྒྱ་མཚོ་ཆེན་པོའི་དབུས་སུ། པཾ་ལས་པདྨ་དཀར་པོ་འདབ་མ་སྟོང་དང་ལྡན་པ་མཆོག་ཏུ་མཛེས་ཤིང་ཡངས་པའི་ཟེའུ་འབྲུའི་སྟེང་དུ། ཨ་ལས་ཟླ་བའི་དཀྱིལ་འཁོར་ཉ་ཡོངས་སུ་གང་བ་འོད་ཟེར་འཕྲོ་བའི་གདན་ལ་ཏཱཾ་དཀར་པོ་གནས་པ་དེ་ལས་ཀུནྡ་ལྟ་བུའི་འོད་ཟེར་ཕྱོགས་ཐམས་ཅད་དུ་སྤྲོས། འཕགས་པའི་ཚོགས་མ་ལུས་པ་མཆོད། བྱིན་རླབས་བསྡུས་ཏེ་ས་བོན་ལ་བསྟིམས། སླར་ཡང་འོད་ཟེར་འཕྲོས་པས་ཁམས་གསུམ་པའི་སེམས་ཅན་ཐམས་ཅད་ཀྱི་དུས་མ་ཡིན་པ་འཆི་བ་ལ་སོགས་པའི་འཇིགས་པ་ཐམས་ཅད་བསལ། བཅོམ་ལྡན་འདས་མའི་གོ་འཕང་ལ་བཀོད། ཚུར་འདུས་ས་བོན་ལ་ཐིམ། ཡོངས་སུ་གྱུར་པ་ལས། ཚེ་དཔལ་བསོད་ནམས་མཐའ་དག་རབ་ཏུ་འཕེལ་བར་བྱེད་པའི་བཅོམ་ལྡན་འདས་མ་ཡིད་བཞིན་འཁོར་ལོ་ཆུ་ཤེལ་གྱི་ལྷུན་པོ་ལ་ཟླ་བའི་འོད་ཀྱིས་འཁྱུད་པ་ལྟ་བུར་དཀར་ཞིང་འཚེར་ལ་འོད་ཟེར་ཀུན་ནས་འཕྲོ་བ།

ཨུཏྤལ་ལྟ་བུར་སྤྱན་དཀྱུས་རིང་ཞིང་འཛུམ་པའི་བཞིན་རས་ཡིད་དུ་འོང་བ། དབུ་སྐྲ་མཐོན་མཐིང་ཐོར་ཚུགས་སུ་བཅིངས་པའི་ལྷག་མ་གཡས་གཡོན་དུ་འཕྱང་བ། ལོ་བཅུ་དྲུག་ལོན་པའི་ལང་ཚོ་ནུ་འབུར་ཟུང་གིས་མཛེས་ཤིང་གཞོན་ཤ་ཅན་སྒེག་པའི་ཉམས་དང་ལྡན་པ། མཚན་དཔེའི་གཟི་འོད་འབར་བ། ཕྱག་གཡས་མཆོག་སྦྱིན་གྱི་ཕྱག་རྒྱ་དང༌། གཡོན་པའི་མཐེབ་སྲིན་སྦྱར་བས་ཨུཏྤལ་དཀར་པོའི་ཡལ་འདབ་རབ་ཏུ་རྒྱས་པའི་ཡུ་བ་ཐུགས་ཀར་འཛིན་པ། ཁ་དོག་རྣམ་པར་བཀྲ་བའི་ལྷ་རྫས་ཀྱི་ཤམ་ཐབས་མནབས་ཤིང་རིན་ཐང་གཞལ་དུ་མ་མཆིས་པའི་རིན་པོ་ཆེ་སྣ་ཚོགས་པའི་དབུ་རྒྱན། སྙན་ཆ། མགུལ་ཆུ། སེ་མོ་དོ། དོ་ཤལ། སྐ་རགས། དཔུང་རྒྱན། ཕྱག་གདུབ། ཞབས་གདུབ། འོག་པག་ལ་སོགས་པ་རྒྱན་རྣམ་པ་དུ་མས་མཛེས་པར་བརྒྱན་པ། ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། ཉ་ཡོངས་སུ་གང་བའི་རི་བོང་འཛིན་པའི་རྒྱབ་ཡོལ་མངའ་བ། དེའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀའི་ཆ་སྨད་དུ་ཧཱུྂ་སྔོན་པོ། ཐུགས་ཀར་ཟླ་བའི་དབུས་སུ་ཏཱཾ་དཀར་པོ། དེ་ལས་འོད་ཟེར་དཀར་པོ་གློག་ལྟར་འཁྱུག་པ་སྤྲོས། རང་བཞིན་གྱི་གནས་ནས་བསྒོམས་པ་དང་འདྲ་བའི་བཅོམ་ལྡན་འདས་མ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་དཔག་ཏུ་མེད་པས་བསྐོར་བ་སྤྱན་དྲངས། སྤོས་དང་རྡོར་དྲིལ་ཐོགས་པ་རྡོ་རྗེ་བསྡུ་བའི་རྒྱས། ཨོཾ་ཨཱརྻ་ཏཱ་རེ་ས་པ་རི་ཝཱ་ར་བཛྲ་ས་མཱ་ཛཿ ཨོཾ། ཐུགས་རྗེ་རྨད་བྱུང་བཅོམ་ལྡན་འདས། །འཇིག་རྟེན་དབང་པོའི་སྲས་མོ་མཆོག ༑མ་ལུས་རྒྱལ་བ་ཀུན་གྱི་ཡུམ། །འཕགས་མ་སྒྲོལ་མ་འདིར་གཤེགས་ཤིག །ཨོཾ་ཧྱེ་ཧི། ཛཿཧཱུྂ་བཾ་ཧོཿ དམ་ཚིག་པ་ལ་ཡེ་ཤེས་པ་ཐིམ་པས་གཉིས་སུ་མེད་པར་གྱུར། །ལྷ་ཀླུ་ལྷ་མིན་དབང་པོ་སོགས། །བྱེ་བའི་གཙུག་གིས་རབ་བཏུད་པའི། །གདན་ཁྲི་མཆོག་ཏུ་མཛེས་པ་འདིར། །དགྱེས་ལྡན་རྟག་པར་བཞུགས་སུ་གསོལ། །ཨོཾ་ཨཱརྻ་ཏཱ་རེ་ས་པ་རི་ཝཱ་ར་པདྨ་ཀ་མ་ལཱ་ཡེ་སྟྭཾ།

སླར་ཡང་ཐུགས་ཀའི་ས་བོན་གྱི་འོད་ཀྱིས་དབང་གི་ལྷ་རྒྱལ་བ་རིགས་ལྔ་སྤྱན་དྲངས། ཨོཾ་པཉྩ་ཀུ་ལ་ས་པ་རི་ཝཱ་ར་བཛྲ་ཨརྒྷཾ་པྲ་ཏཱིཙྪ་སྭཱ་ཧཱ། ནས། ཤཔདའི་བར་གྱིས་མཆོད། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ། ཞེས་གསོལ་བ་བཏབ་པས་དབང་གི་ལྷས་བུམ་པ་དཀར་པོ་བྱང་ཆུབ་སེམས་ཀྱི་རང་བཞིན་བདུད་རྩིའི་ཆུས་གང་བ་བསྣམས་ནས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། ཞེས་བུམ་པའི་ཆུ་རྒྱུན་གྱིས་དབང་བསྐུར་སྐུ་གང༌། བདག་དང་སེམས་ཅན་ཐམས་ཅད་ཀྱི་སྒྲིབ་པ་སྦྱངས། ཆུ་ལྷག་མ་གྱེན་དུ་འཁྱིལ་བ་ལས་ཐོར་ཚུགས་ཀྱི་རྩེ་མོར་རིགས་ཀྱི་བདག་པོ་འོད་དཔག་མེད་པ་སྤྲུལ་སྐུའི་ཆ་ལུགས་ཀྱི་རྒྱས་བཏབ། དབང་གི་ལྷ་རྣམས་ཀྱང་བཅོམ་ལྡན་འདས་མ་དེ་ཉིད་ལ་ཐིམ་པར་གྱུར། མཆོད་པ་བྱིན་རླབས་ནི། ཨོཾ་ཨཱཿབིགྷྣཱནྟ་ཀྲྀཏ་ཧཱུྂ་གིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་བྷྲཱུཾ་ལས་བྱུང་བའི་རིན་པོ་ཆེའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཨོཾ་ཨཱཿཧཱུྂ་འོད་དུ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ། མེ་ཏོག །བདུག་སྤོས། ་མར་མེ། དྲི་ཆབ། ཞལ་ཟས། རོལ་མོ་ལ་སོགས་པ་མཆོད་པའི་ཡོ་བྱད་སྣ་ཚོགས་པ་དྭངས་ཤིང་ཐོགས་པ་མེད་པ་ཟག་པ་མེད་པའི་བདེ་བ་ཁྱད་པར་ཅན་བསྐྱེད་ནུས་པ་ནམ་མཁའི་ཁམས་ཀུན་ནས་གང་བ་ཀུན་ཏུ་བཟང་པོའི་མཆོད་པའི་སྤྲིན་ཕུང་ལྟ་བུར་གྱུར།་་་ཨོཾ་བཛྲ་ཨརྒྷཾ་ཨཱཿཧཱུྂ། པཱ་དྱཾ༴ པུཥྤེ༴ དྷཱུ་པེ༴ ཨཱ་ལོ་ཀེ༴་་་གནྡྷེ༴་་་ནཻ་ཝི་དྱཾ༴ ཤཔད་ཨཱཿཧཱུྂ། ཕྱོགས་བཅུ་དུས་བཞིའི་ཞིང་ཁམས་སུ། །ལྷ་རྫས་ལས་གྲུབ་མཆོད་ཡོན་ཚོགས། །བཅོམ་ལྡན་བུམ་པའི་ལྷ་ལ་འབུལ། །དབང་དང་དངོས་གྲུབ་སྩལ་དུ་གསོལ། །ཨོཾ་ཨཱརྻ་ཏཱ་རེ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། ནས། ཤཔདའི་བར་གྱིས་མཆོད། རྡོར་དྲིལ་དང་བཅས་པས། གློག་དང་འདྲ་བའི་སྤྱན་མངའ་མ། །དཔའ་མོ་ཏཱ་རེ་ཏུཏྟཱ་རེ། །སངས་རྒྱས་ཞལ་གྱི་པདྨོ་ཡི། །གེ་སར་ལས་བྱུང་ཁྱོད་ལ་བསྟོད། །འཁོར་ལོའི་གཟེབ་ལས་ཏུཏྟཱ་རེ། །སྭཱ་ཧཱས་ཉོན་མོངས་ཞི་བར་མཛད། །ཨོཾ་གྱི་ངོ་བོ་ཉིད་ཀྱིས་ནི། །ཚངས་པའི་སྒོ་འབྱེད་མ་ལ་འདུད༑ ༑འཇིགས་པ་ཆེན་པོ་བརྒྱད་རྣམས་ལས། །འཇིག་རྟེན་ཐམས་ཅད་སྐྱོབ་པར་མཛད། །ཀུན་གྱི་མར་གྱུར་བཅོམ་ལྡན་འདས། །སྒྲོལ་མ་ཡུམ་ལ་ཕྱག་འཚལ་བསྟོད། །ཅེས་བསྟོད།

གཟུང་ཐག་ནས་འཇུས་ལ། བཅོམ་ལྡན་འདས་མའི་ཐུགས་ཀར་ཡིད་བཞིན་འཁོར་ལོར་གསལ་བའི་འོད་ཀྱིས་བརྟན་གཡོ་མ་ལུས་པའི་ཚེ་བསོད་དཔལ་འབྱོར་ཐམས་ཅད་བསྡུས། བཅོམ་ལྡན་འདས་མ་ལ་ཐིམ། རང་གི་ཐུགས་ཀའི་ས་བོན་ལས་སྔགས་ཕྲེང་སྤྲོས། གཟུང་ཐག་ལ་བརྒྱུད་དེ་སོང་བུམ་ནང་གི་འཕགས་མའི་ཐུགས་ཀའི་འཁོར་ལོ་ལ་ཐིམ་པས་བཅོམ་ལྡན་འདས་མའི་སྐུ་དང་འཁོར་ལོ་ལས་བདུད་རྩི་བབ་པས་བུམ་པ་གང་བར་གྱུར། ཨོཾ་ཏཱ་རེ་ཏུཏྟཱ་རེ་ཏུ་རེ་མ་མ་ཨཱ་ཡུརྫྙཱ་ན་པུཎྱཻ་པུཥྚིཾ་ཀུ་རུ་སྭཱ་ཧཱ། ཞེས་པའི་སྔགས་བརྒྱ་ཕྲག་བཟླ། སླར། ཨོཾ་བཛྲ་ཨརྒྷཾ་པྲ་ཏཱིཙྪ་སྭཱ་ཧཱ། ཞེས་དུང་ཞལ་གྱི་ཆུ་བུམ་པའི་ལྷ་ལ་མཆོད་ཡོན་དུ་ཕུལ་བས། བཅོམ་ལྡན་འདས་མའི་ཐུགས་ཀའི་འཁོར་ལོ་དང་བཅས་པ་བདུད་རྩིའི་རང་བཞིན་དུ་ཞུ་བ་བུམ་ཆུ་དང་དབྱེར་མེད་དུ་འདྲེས་པར་གྱུར། ཞེས་དམིགས་ནས་སྔགས་ཅི་འགྲུབ་བཟླ། དུང་ཞལ་དུ་དྲིའི་ཆུ་ཀུ་ཤ་དང་བཅས་པས། ཨོཾ་ཨཱཿབིགྷྣཱནྟ་ཀྲྀ་ཏ་ཧཱུྂ་ཕཊ། ཅེས་སྔགས་ཅི་འགྲུབ་ཀྱང་བཟླ། བུམ་མདུན་གྱི་ལྷ་ལ་ཐུན་མཚམས་སུ་གཏོར་མ་འབུལ་བ་ནི། ཆུ་གཙང་གིས་བྲན་ལ། བགེགས་མཐར་བྱེད་ཀྱིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་བྷྲཱུཾ་ལས་བྱུང་བའི་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ། ་་ཨོཾ་ཨཱཿཧཱུྂ་འོད་དུ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་འདོད་པའི་ཡོན་ཏན་ལྔ་དང་ལྡན་པ་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱ་ཧཱུྂ། ལན་གསུམ་གྱིས་བྱིན་གྱི་བརླབས། ཨོཾ་ཨཱརྻ་ཏཱ་རེ་ས་པ་རི་ཝཱ་ར་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། ལན་གསུམ་མམ། བདུན་ནམ། ཉེར་གཅིག་གིས་ཕུལ་ལ། ཐལ་མོ་སྦྱར་ནས། བཅོམ་ལྡན་འདས་མ་འཁོར་དང་བཅས་པས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ་མཉེས་པས་བདག་ཅག་གི་དཔལ་ལྡན་བླ་མ་དམ་པའི་སྐུ་ཚེ་དང་ཕྲིན་ལས་ཆེས་ཆེར་རྒྱས་པ་དང༌། དེ་ལ་བར་དུ་གཅོད་པའི་ཕྱོགས་ཐམས་ཅད་ཉེ་བར་ཞི་བ་དང༌།

མཐའ་ཡས་པའི་སེམས་ཅན་ཐམས་ཅད་དུས་མ་ཡིན་པའི་འཆི་བ་སོགས་འཇིགས་པ་ཆེན་པོ་བརྒྱད་དང་བཅུ་དྲུག་ལས་ཐར་ཞིང༌། ནད་མཚོན་མུ་གེ་འཁྲུག་པ་ལ་སོགས་པའི་བསྐལ་པ་མི་འབྱུང་བར་རྫོགས་ལྡན་གྱི་དཔལ་ཡོན་ལྟ་བུ་ལ་ལོངས་སྤྱོད་པ་དང༌། བདག་གི་དུས་མ་ཡིན་པ་འཆི་བ་ལ་སོགས་པའི་ཉེར་འཚེ་ཐམས་ཅད་ཞི་ཞིང་བསམ་པའི་དོན་ཐམས་ཅད་ཆོས་ལྡན་དུ་འགྲུབ་པ་དང༌། དེ་དག་ལ་བར་དུ་གཅོད་པའི་ཉེར་འཚེ་ཐམས་ཅད་མི་འབྱུང་ཞིང་ཚེ་དང་བསོད་ནམས་དཔལ་འབྱོར་ཐམས་ཅད་ཡར་དོའི་ཟླ་བ་ལྟར་འཕེལ་ཞིང་རྒྱས་པ་དང༌། མཐར་ཐུག་རྣམ་པ་ཐམས་ཅད་མཁྱེན་པ་རྒྱལ་བ་ཁྱབ་བདག་རྡོ་རྗེ་འཆང་ཆེན་པོའི་གོ་འཕང་བདེ་བླག་ཏུ་འགྲུབ་པ་དང༌། དེ་མ་ཐོབ་ཀྱི་བར་གྱི་ཚེ་རབས་ཐམས་ཅད་དུ་བཅོམ་ལྡན་འདས་མ་ཁྱོད་ཉིད་ལྷག་པའི་ལྷར་འཛིན་ཅིང་མི་འབྲལ་བར་བྱིན་གྱིས་རློབ་ཅིང་དངོས་གྲུབ་རྣམ་པ་གཉིས་སྩོལ་བའི་ཕྲིན་ལས་ཐོགས་པ་མེད་པ་འགྲུབ་པར་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་ནས། སྔགས་ཙམ་ལ་བརྟེན་ནས་བདག་འཇུག་བླང་ངོ༌།། །། ༈ །གཉིས་པ་སློབ་མའི་བྱ་བ་ནི། ཕྱག་དང་ཡོན་དབུལ། མཎྜལ་ཕུལ་ལ། པུས་བཙུག་ཐལ་མོ་སྦྱར་ནས། ལྷ་དང་ལྷ་མིན་ཅོད་པན་གྱིས། །ཞབས་ཀྱི་པདྨོ་ལ་བཏུད་དེ། །ཕོངས་པ་ཀུན་ལས་སྒྲོལ་མཛད་མ། །སྒྲོལ་མ་ཡུམ་ལ་ཕྱག་འཚལ་ལོ། །འཕགས་མ་སྒྲོལ་མ་སྒྲོལ་མཛད་ཡུམ། །ཡིད་བཞིན་འཁོར་ལོ་ཚེ་འཕེལ་མ། །ལྷ་མོ་ཁྱོད་ལ་གསོལ་བ་ནི། །བདག་གི་ཚེ་ཡི་བར་ཆད་དང༌༑ ༑ནད་དང་སྡུག་བསྔལ་ཐམས་ཅད་ལས། །ནུས་ལྡན་ཁྱོད་ཀྱིས་བསྐྱབ་ཏུ་གསོལ། །མཆོག་དང་ཐུན་མོང་དངོས་གྲུབ་ཀུན། །མ་ལུས་བདག་ལ་གནང་བར་མཛོད། །ཅེས་གསུམ་གྱིས་གསོལ་བ་བཏབ། མདུན་གྱི་ནམ་མཁར་བཅོམ་ལྡན་འདས་མ་ཡིད་བཞིན་འཁོར་ལོ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་དཔག་ཏུ་མེད་པས་བསྐོར་ནས་བཞུགས་པའི་སྤྱན་སྔར་མོས་པ་དྲག་པོ་དང་བཅས་པས་ཡན་ལག་བདུན་པ་འབུལ་བ་ནི། རྗེ་བཙུན་འཕགས་མ་སྒྲོལ་མ་དང༌། །ཕྱོགས་བཅུ་དུས་གསུམ་བཞུགས་པ་ཡི། །རྒྱལ་བ་སྲས་བཅས་ཐམས་ཅད་ལ། །ཀུན་ནས་དང་བས་ཕྱག་འཚལ་ལོ། །མེ་ཏོག་བདུག་སྤོས་མར་མེ་དྲི། །ཞལ་ཟས་རོལ་མོ་ལ་སོགས་པ། །དངོས་འབྱོར་ཡིད་ཀྱིས་སྤྲུལ་ནས་འབུལ། །འཕགས་མའི་ཚོགས་ཀྱིས་བཞེས་སུ་གསོལ། །ཐོག་མ་མེད་ནས་ད་ལྟའི་བར། །མི་དགེ་བཅུ་དང་མཚམས་མེད་ལྔ། །སེམས་ནི་ཉོན་མོངས་དབང་གྱུར་པའི། །སྡིག་པ་ཐམས་ཅད་བཤགས་པར་བགྱི། །ཉན་ཐོས་རང་རྒྱལ་བྱང་ཆུབ་སེམས། །

སོ་སོ་སྐྱེ་བོ་ལ་སོགས་པས། །དུས་གསུམ་དགེ་བ་ཅི་བསགས་པའི། །བསོད་ནམས་ལ་ནི་བདག་ཡི་རང༌། །སེམས་ཅན་རྣམས་ཀྱི་བསམ་པ་དང༌། །བློ་ཡི་བྱེ་བྲག་ཇི་ལྟ་བར། །ཆེ་ཆུང་ཐུན་མོང་ཐེག་པ་ཡི། །ཆོས་ཀྱི་འཁོར་ལོ་བསྐོར་དུ་གསོལ། །འཁོར་བ་ཇི་སྲིད་མ་སྟོང་བར། །མྱ་ངན་མི་འདའ་ཐུགས་རྗེ་ཡིས། །སྡུག་བསྔལ་རྒྱ་མཚོར་བྱིང་བ་ཡི། །སེམས་ཅན་རྣམས་ལ་གཟིགས་སུ་གསོལ། །བདག་གིས་བསོད་ནམས་ཅི་བསགས་པ། །ཐམས་ཅད་བྱང་ཆུབ་རྒྱུར་གྱུར་ནས། །རིང་པོར་མི་ཐོགས་འགྲོ་བ་ཡི། །འདྲེན་པའི་དཔལ་དུ་བདག་གྱུར་ཅིག །ཅེས་པའི་བར་གསུམ་བྱ། སློབ་མ་བསངས་སྦྱངས། སྟོང་པའི་ངང་ལས་པཾ་ལས་པདྨ་དཀར་པོ་འདབ་མ་སྟོང་དང་ལྡན་པ་མཆོག་ཏུ་མཛེས་པ་ཞེས་པ་ནས་རྒྱབ་ཡོལ་མངའ་བའི་བར་བདག་བསྐྱེད་ལྟར་རང་གི་ཞེས་པ་དང་རང་ཉིད་ཅེས་པའི་མལ་དུ་ཁྱེད་རང་ཞེས་བསྒྱུར། སླར་ཡང་དེ་ལྟར་གསལ་བའི་ཐུགས་ཀའི་དབུས་སུ་འཁོར་ལོ་དཀར་པོ་རྩིབས་བརྒྱད་ལྟེ་བ་མུ་ཁྱུད་དང་བཅས་པ་འོད་དཀར་པོ་འཕྲོ་བའི་ཞེས་བ་ནས་རབ་ཏུ་དཀར་ཞིང་འོད་ཀྱི་སྣང་བ་བསམ་གྱིས་མི་ཁྱབ་པས་ཕྱོགས་བཅུའི་ཞིང་ཁམས་གང་བར་གྱུར་པར་དམིགས་ལ། བླ་མ་ཡིད་བཞིན་འཁོར་ལོ་དངོས་སུ་གསལ་བ་ལ། དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་རིན་པོ་ཆེས་བདག་གི་དུས་མ་ཡིན་པར་འཆི་བའི་འཇིགས་པ་ཐམས་ཅད་བསལ་ནས་བཅོམ་ལྡན་འདས་མའི་སྐུ་གསུང་ཐུགས་ཡོན་ཏན་ཕྲིན་ལས་ཀྱི་བྱིན་གྱིས་བརླབ་ཏུ་གསོལ། ལན་གསུམ་གསོལ་བ་བཏབ། སློབ་དཔོན་ཡིད་བཞིན་འཁོར་ལོ་དངོས་སུ་གསལ་བའི་ཐུགས་ཀའི་འཁོར་ལོའི་སྔགས་དང་བཅས་པ་ལས་འོད་ཟེར་དཀར་པོ་གློག་དང་འདྲ་བ་ཕྱོགས་བཅུར་འཕྲོས་པས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་རྒྱུད་བསྐུལ། དེ་རྣམས་ཀྱི་ཐུགས་དང་གཉིས་སུ་མེད་པའི་ཡེ་ཤེས་ཀྱི་འཁོར་ལོ་དཀར་པོ་ཡིག་འབྲུ་དང་བཅས་པའི་རྣམ་པར་ཟླ་བ་ཉ་གང་བ་ལྟར་བྱོན་པ་སློབ་དཔོན་གྱི་ཐུགས་ཀར་ཐིམ།

སླར་ཡང་སློབ་དཔོན་གྱི་ཐུགས་ཀའི་འཁོར་ལོ་སྔགས་དང་བཅས་པ་ལས་མར་མེ་གཅིག་ལས་གཉིས་པ་མཆེད་པ་ལྟར་འཁོར་ལོ་སྔགས་དང་བཅས་པ་དཔག་ཏུ་མེད་པ་བྱོན། སློབ་མ་ལྷར་གསལ་བའི་ཐུགས་ཀའི་འཁོར་ལོ་སྔགས་དང་བཅས་པ་ལ་སིབ་སིབ་རིམ་པ་ལྟར་ཐིམ་པས་བཅོམ་ལྡན་འདས་མ་དང་སངས་རྒྱས་བྱང་སེམས་ཐམས་ཅད་ཀྱི་བྱིན་རླབས་མ་ལུས་པ་ཞུགས། ཡིག་འབྲུའི་འོད་ཀྱིས་ལུས་ཐམས་ཅད་གང་བས་ཐོག་མ་མེད་པ་ནས་བསགས་པའི་སྡིག་སྒྲིབ་ནད་གདོན་དུས་མ་ཡིན་པར་འཆི་བ་ལ་སོགས་པའི་བར་གཅོད་ཐམས་ཅད་བསལ་འཆི་བ་མེད་པ་ཚེའི་དངོས་གྲུབ་དམ་པ་ཐོབ་པ་དཔོན་སློབ་གཉིས་ཀས་བསམ། སྤོས་སྲེག་རོལ་མོ་དང་བཅས་པས། ཨོཾ་ཨཱརྻ་ཏཱ་རེ་ས་པ་རི་ཝཱ་ར་ཨཱ་ཝེ་ཤ་ཡ་བཛྲ་ས་མཱ་ཛཿཛཿཛཿ ཞེས་དབབ། བརྟན་བྱེད་ཆུ་དབང་གི་དོན་དུ་སློབ་མས། བྱང་ཆུབ་རྡོ་རྗེས་གསོལ་བ་བཏབ། སློབ་དཔོན་གྱི་ཐུགས་ཀའི་ས་བོན་གྱི་འོད་ཀྱིས་དབང་གི་ལྷ་བཅོམ་ལྡན་འདས་མ་ཡིད་བཞིན་འཁོར་ལོ་ལ་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པས་བསྐོར་བ་སྤྱན་དྲངས། ཨོཾ་ཨཱརྻ་ཏཱ་རེ་སརྦ་ཏ་ཐཱ་ག་ཏ་བཛྲ་པུཥྤཾ་པྲ་ཏཱིཙྪ་སྭཱ་ཧཱ། སོགས་ཉེར་སྤྱོད་ལྔས་མཆོད། དེ་བཞིན་གཤེགས་པ་ཐམས་ཅད་ཀྱིས་འདི་རྣམས་ལ་མངོན་པར་དབང་བསྐུར་དུ་གསོལ། ཞེས་སློབ་དཔོན་གྱིས་གསོལ་བ་བཏབ་པས། བུམ་པ་དཀར་པོ་བྱང་ཆུབ་སེམས་ཀྱི་བདུད་རྩིས་བཀང་བ་སློབ་མའི་སྟེང་དུ་ཅུང་ཟད་ཡོ་བར་བཟུང་སྟེ།་་་སངས་རྒྱས་རྣམས་ནི་ཐམས་ཅད་ཀྱིས། །སྐྱེ་ནས་ཐོབ་པའི་དབང་བསྐུར་བས། །ཇི་ལྟར་དེ་བཞིན་བདག་གིས་དེང༌།་་༌།དག་པ་ལྷ་ཡི་ཆུ་དབང་བསྐུར།་་༌།ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། ཞེས་བརྗོད་ཅིང་དབང་བསྐུར་བུམ་ཆུ་སྦྱིན། དེ་ལྟར་བུམ་པའི་ཆུས་སྤྱི་བོ་ནས་དབང་བསྐུར། ལུས་གང་དྲི་མ་དག་ཆུའི་ལྷག་མ་ཡར་ལུད་པ་ལས་རལ་བའི་ཅོད་པན་གྱི་རྩེ་མོར་རིགས་ཀྱི་བདག་པོ་འོད་དཔག་ཏུ་མེད་པ་སྤྲུལ་སྐུའི་ཆ་བྱད་ཅན་གྱིས་རྒྱས་བཏབ།

དབང་གི་ལྷ་རྣམས་རྡོ་རྗེ་སློབ་མའི་བ་སྤུའི་བུ་ག་རྣམས་སུ་བསྟིམ། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། མེ་ཏོག་འཐོར། དེ་ལ་སློབ་དཔོན་གྱིས། ཨོཾ་ཨཱརྻ་ཏཱ་རེ་བཛྲ་ཨརྒྷཾ་པྲ་ཏཱིཙྪ་སྭཱ་ཧཱ། ནས། ཤཔདའི་བར་གྱིས་མཆོད། སླར་ཡང་དཔོན་སློབ་གཉིས་ཀ་བཅོམ་ལྡན་འདས་མར་གསལ་བའི་བླ་མའི་ཞལ་ནས་སྔགས་ཀྱི་ཕྲེང་བ་མུ་ཏིག་གི་ཕྲེང་བ་ལྟ་བུ་ཐོན། སློབ་མའི་ཞལ་དུ་ཞུགས་ཐུགས་ཀར་ཐིམ་པས་བཅོམ་ལྡན་འདས་མའི་གསུང་གི་བྱིན་རླབས་དང་དངོས་གྲུབ་མ་ལུས་པ་ཐོབ། ངག་སྔགས་ཀྱི་མཐུ་དང་ལྡན་པར་དཔོན་སློབ་གཉིས་ཀས་བསམ་ལ། ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ། ཞེས་ཡི་གེ་བཅུ་པ་བརྒྱ་ཕྲག་གཅིག་དཔོན་སློབ་ལྷན་ཅིག་ཏུ་བཟླས་པའི་མཐར། སློབ་མས། བཅོམ་ལྡན་བདག་ལ་སྩལ་ལགས་ཀྱི། །བཅོམ་ལྡན་བདག་ལ་བྱིན་གྱིས་རློབས། །ཞེས་ལན་གསུམ་གསོལ། བླ་མས། མཎྜལ་གྱི་ཚོམ་བུའི་མེ་ཏོག་སློབ་མའི་མགོར་བཞག་ཅིང༌། བཅོམ་ལྡན་འདི་ལ་སྩལ་ལགས་ཀྱི། །བཅོམ་ལྡན་འདི་ལ་བྱིན་གྱིས་རློབས། །ཞེས་ལན་གསུམ་བརྗོད། སངས་རྒྱས་བྱང་སེམས་དེ་དག་གི་ཐུགས་ཀ་ནས་སྔགས་ཕྲེང་མང་པོ་སྤྱན་དྲངས་པ་སློབ་མའི་སྙིང་གར་ཐིམ་པས་ཕྲིན་ལས་ཐམས་ཅད་བསྒྲུབ་བའི་ནུས་མཐུ་དང་ལྡན་པར་བསམ། བླ་མས། དེང་ཕྱིན་ཆད་འཕགས་མའི་སྙིང་པོ་ཡི་གེ་བཅུ་པ་སྤེལ་ཚིག་དང་བཅས་པ་ཆག་མེད་དུ་བཟླ་བའི་དམ་བཅའ་གྱིས་ཤིག །ཅེས་བསྒོ༑ སློབ་མས་ཉིན་རེར་འདི་ཙམ་བཟླ་ཞེས་ཁས་བླངས། གཙོ་བོས་ཇི་ལྟར་སོགས་དང༌། གཏང་རག་གི་མཎྜལ་དབུལ། འདི་ལ་ཐུགས་ཀྱི་རྗེས་གནང་སོགས་བྱས་ན་རུང་ངམ་སྙམ་མོད། འོན་ཀྱང་བླ་མ་མཁས་གྲུབ་གོང་མ་ཁུངས་ཐུབ་ཀྱི་ཡིག་ཆར་འདི་ཙམ་ལས་མ་བྱུང་བས་བོད་ཀྱི་ཡིག་ཆ་རྣམས་འཐད་ལེགས་ཁ་སྐོང་ལྷན་ཐབས་མང་བས་ཕུང་དུ་སྦྱར་བ་མཐོང་ནས་དེ་ཙམ་གྱིས་ཆོག་པར་བགྱིས་སོ། །གསུམ་པ། མཇུག་གི་ཆོ་ག་ནི་བུམ་མདུན་གྱི་ལྷ་ལ་མཆོད་པ་དང་བསྟོད་པ་ཅི་རིགས་པ་བྱས་རྗེས། ཨོཾ་ཨཱརྻ་ཏཱ་རེ་ས་མ་ཡ་མ་ནུ་པཱ་ལ་ཡ།

སོགས་ཀྱིས་ཆད་ལྷག་བསྐངས། མ་འབྱོར་ཡོངས་སུ་མ་གྲུབ་དང༌། །བདག་བློ་རྨོངས་པའི་དབང་གིས་ནི། །ནོངས་པ་གང་མཆིས་བཟོད་པར་མཛོད། །དངོས་གྲུབ་དམ་པ་སྩོལ་བར་རིགས། །ཨོཾ་ཁྱོད་ཀྱིས་སེམས་ཅན་དོན་ཀུན་མཛད། །ཇི་ལྟའི་རྗེས་མཐུན་དངོས་གྲུབ་སྩོལ། །སངས་རྒྱས་ཡུལ་དུ་གཤེགས་ནས་ཀྱང༌། །སླར་ཡང་འབྱོན་པར་མཛད་དུ་གསོལ། ཨོཾ་བཛྲ་མུཿ མདུན་བསྐྱེད་དང་བུམ་བསྐྱེད་ཀྱི་ཡེ་ཤེས་པ་རྣམས་རང་བཞིན་གྱི་གནས་སུ་གཤེགས། དམ་ཚིག་པ་རྣམས་རང་གི་སྙིང་ཁར་ཐིམ་པར་གྱུར་བར་མོས། །རྒྱལ་མཚན་རྩེ་མོར་ཡིད་བཞིན་ལྟར། །ལྷ་མིའི་གཙུག་གིས་མཆོད་གྱུར་པ། །སྒྲུབ་ལ་དངོས་གྲུབ་སྩོལ་མཛད་པའི། །རྩ་བརྒྱུད་བླ་མའི་བཀྲ་ཤིས་ཤོག །རྒྱལ་མཆོག་ཚེ་དཔག་མེད་པའི་ཡུམ། །འཆི་མེད་ངེས་པར་སྟེར་བ་མོ། །རིག་པ་འཛིན་མ་བཅོམ་ལྡན་འདས། ཡིད་བཞིན་འཁོར་ལོའི་བཀྲ་ཤིས་ཤོག །གང་གིས་སྒྲུབ་དང་མཆོད་ཙམ་གྱིས། །བསྟན་པ་སྲུང་ཞིང་བར་གཅོད་སེལ། །གེགས་མེད་འདོད་པ་ཀུན་འཇོ་བ། །ཆོས་སྐྱོང་སྲུང་མའི་བཀྲ་ཤིས་ཤོག །བདག་གིས་བསྙེན་སྒྲུབ་བགྱིས་པ་ལས། །བསོད་ནམས་ཇི་སྙེད་བསགས་པ་དེས། །མྱུར་དུ་འཕགས་མ་ཁྱོད་ལྟ་བུར། །སེམས་ཅན་མ་ལུས་འགྱུར་བར་ཤོག །ཅེས་ཤིས་བརྗོད་དང་བསྔོ་སྨོན་བྱའོ། །གང་ཡང་འཇིགས་བརྒྱད་བཅུ་དྲུག་ལས་སྐྱོབ་ཅིང༌། །ལྔ་པའི་དཔུང་པ་འཕྲོག་བྱེད་དཔའ་མོ་ནི། །ཡིད་བཞིན་འཁོར་ལོ་ནམ་མཁའི་ནོར་བུ་ལ། །ཟླ་སྐར་ཇི་བཞིན་ལྷ་ཡིས་འགྲན་ནུས་མིན། །འདི་དགེ་རབ་དཀར་མཐའ་ཡས་འགྲོ་བའི་དོན། །རྣམ་གཉིས་བདེ་བླག་འགྲུབ་པའི་རྒྱུར་གྱུར་ཅིག །ཅེས་བཅོམ་ལྡན་འདས་མ་ཡིད་བཞིན་འཁོར་ལོའི་སྒོ་ནས་དོན་གཉིས་སྒྲུབ་པ་འཆི་མེད་ཀྱི་འདོད་པ་འཇོ་བ་འདིའང༌། རང་ཉིད་ཉམས་སུ་བླང་བའི་ཕྱིར་དང༌། ར་ཁྱིམ་ནས་མདེའུ་སྨན་དགེ་སློང་བཀའ་བཅུ་པ་ངག་དབང་ཕུན་ཚོགས་ཀྱིས་ཀྱང་བསྐུལ་བའི་ངོར། འབྲི་གུང་པ་ཤཱཀྱའི་དགེ་སློང་ཆོས་ཀྱི་གྲགས་པས་ས་ཁམས་ནོར་སྐྱོང་གི་ལོ་ནག་པ་ཅན་གྱི་དམར་པོའི་བཟང་པོ་དང་པོ་ལ།

ཕོ་བྲང་རྩེ་བ་གཞི་ཀ་སྲ་བརྟན་རྡོ་རྗེའི་གནས་མཆོག་ཏུ་མགྱོགས་པར་སྦྱར་བ་དག་གོ།། །།སརྦ་མངྒ་ལཾ།། 