 ༄༅། །ལམ་ཟབ་བླ་མ་སྒྲུབ་པ་ལས། གསང་སྒྲུབ་ཡེ་ཤེས་རྒྱ་མཚོ་བཞུགས་སོ།།

བླ་མ་དཔལ་ལྡན་ཧེ་རུ་ཀཿ །བདེ་བའི་རྡོ་རྗེ་ལ་བཏུད་ནས། །ལམ་ཟབ་བླ་མ་སྒྲུབ་པ་ཡི། །གསང་སྒྲུབ་ཡེ་ཤེས་རྒྱ་མཚོ་བྲི༑ ༑ནང་སྒྲུབ་དྲོད་ཚད་མཐར་ཕྱིན་ནས། །གསང་བ་ཉིད་དུ་འདི་ལྟར་བསྒྲུབ། །དང་པོ་སྔོན་འགྲོ་བསམ་གཏན་དབང༌། །རང་མདུན་གྱད་དང་སེངྒེའི་ཁྲིར༑ ༑པདྨ་ཟླ་ཉི་མཛེས་པའི་སྟེང༌། །ངོ་བོ་རྩ་བའི་བླ་མ་ཉིད། །རྣམ་པ་ཁྱབ་བདག་ཧེ་རུ་ཀཿ །མཐིང་ནག་རིན་ཆེན་རུས་པ་དང༌། །དར་གྱིས་བརྒྱན་ཅིང་རྡོར་སྐྱིལ་བཞུགས། །རྡོ་རྗེ་དྲིལ་བུ་བསྣོལ་འཛིན་པའི། །པང་དུ་རང་འདྲའི་ཡུམ་སྔོན་མོ། །གྲི་ཐོད་འཛིན་པ་འཁྲིལ་སྦྱོར་ཚུལ། །ཡབ་ཀྱི་རལ་པ་སྤྱི་བོར་བཅིངས། །ཡུམ་གྱི་ལྕང་ལོ་རྒྱབ་ཏུ་བསྙིལ། །ཡབ་ཡུམ་གནས་གསུམ་འཁོར་པད་རྡོར། །དཀར་དམར་མཐིང་གསུམ་ཡི་གེ་གསུམ། །དཀར་དམར་མཐིང་འོད་འབར་བས་མཚན། །དེ་ལྟར་གསལ་བཏབ་མཆཽད་ཅིང་བསྟོད། །མོས་གུས་གདུང་ཤུགས་དྲག་པོ་ཡིས༑ ༑གསོལ་བ་ཕུར་ཚུགས་འདི་སྐད་གདབ། །ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཡཱ་མི། སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ། དེ་སྐད་གསོལ་བ་བཏབ་པའི་མོད། །བླ་མ་ཡབ་ཡུམ་སྙོམས་ཞུགས་པས། །མཁའ་གསང་གནས་ནས་འོད་དཀར་བབ། །རང་གི་དཔྲལ་བར་ཐིམ་མ་ཐག །ཐ་མལ་ཞེན་པ་ཀུན་དག་ནས། །དགའ་བའི་ཡེ་ཤེས་རྟོགས་པར་བྱས། །སླར་ཡང་མཁའ་གསང་འོད་དམར་བབ། །རང་མགྲིན་ཐིམ་པས་ཐ་མལ་གྱི། །ཆགས་པའི་བདེ་བ་ཀུན་སྦྱངས་ནས། །མཆོག་དགའི་ཡེ་ཤེས་རྟོགས་པར་བྱས། །སླར་ཡང་མཁའ་གསང་འོད་མཐིང་བབ། །རང་གི་སྙིང་ཐིམ་འཛིན་ཞེན་གྱི། །སྒྲིབ་སྦྱངས་དགའ་བྲལ་རྟོགས་པར་བྱས། །སླར་ཡང་མཁའ་གསང་འོད་སྣ་ཚོགས། །བབ་པ་རང་གི་གནས་གསུམ་ཐིམ། །འཛག་བདེའི་ཆགས་པ་ཀུན་སྦྱངས་ནས། །ལྷན་སྐྱེས་ཡེ་ཤེས་རྟོགས་པར་བྱས། །སླར་ཡང་གསོལ་བ་བཏབ་པའི་ཚེ། །བླ་མ་ཡབ་ཡུམ་སྙོམས་འཇུག་གི༑ ༑བདེ་བས་འོད་ཞུ་བདུད་རྩི་དངོས། །རང་གི་ཚངས་བུག་ནས་ཞུགས་ཏེ། །སྤྱི་བོ་ནས་ནི་རྐང་མཐིལ་ཡན། །བ་སྤུའི་ཁུང་བུ་ཚུན་ཆད་གང༌། །བདེ་སྟོང་གཉིས་མེད་མངོན་སུམ་དུ། །རྟོགས་པར་བསམས་ལ་འབད་པར་བྱའོ། །ཐུན་དང་པོའོ། །ལམ་གྱི་དངོས་གཞི་འདི་ལྟ་སྟེ། །རྡོ་རྗེ་རིན་ཆེན་པདྨ་དང༌། །རྒྱ་གྲམ་འཁོར་ལོ་ཡིས་བཏེག་པའི། །རིན་ཆེན་ཁྲི་དང་པད་ཟླ་ཉིའི༑ ༑གདན་ལ་ཧཱུྂ་དམར་ལས་བྱུང་བའི། །རྡོ་རྗེ་དམར་པོ་ཧཱུྂ་གིས་མཚན། །དེ་ལས་འོད་འཕྲོས་འགྲོ་སྒྲིབ་སྦྱངས། །འཕགས་མཆོད་ཐུགས་རྗེ་བསྡུས་ལ་ཐིམ། །ས་བོན་ཕྱག་མཚན་ཡོངས་གྱུར་ལས། །རང་ཉིད་བདེ་བའི་རྡོ་རྗེ་ནི། །དམར་པོ་ཞི་འཛུམ་ཁྲོ་ཆགས་ཉམས། །དབུ་སྐྲ་རལ་པ་སྤྱི་བོར་བཅིངས། །ནོར་བུ་རྡོ་རྗེ་ཟླ་བས་སྤྲས། །རིན་ཆེན་རུས་པ་དར་གྱིས་བརྒྱན། །གཡས་བརྐྱང་གཡོན་བསྐུམ་གྱིས་བསྒྱིངས་ཤིང༌། །ཕྱག་གཉིས་རྡོར་དྲིལ་ཐུགས་ཀར་བསྣོལ། །འཁྱུད་པའི་པང་དུ་རང་འདྲའི་ཡུམ། །སྟོང་ཉིད་རྡོ་རྗེ་མ་དམར་མོ༑ ༑རལ་པ་བསྙིལ་ཞིང་རུས་པ་དང༌། །རིན་ཆེན་དར་གྱིས་རབ་བརྒྱན་པ། །ཞབས་གཡས་ཡབ་ཀྱི་སྐེད་ལ་འཁྲིལ། །གཡོན་པ་ཡབ་གཡས་ལྷན་ཅིག་བརྐྱངས། །གཡས་པས་གྲི་གུག་རབ་གདེངས་ཤིང༌། །གཡོན་པས་ཐོད་ཁྲག་ཡབ་ལ་སྟོབ། །ཡབ་ཡུམ་བདེ་བའི་ཉམས་ལྡན་པའི། །དཔྲལ་བར་འཁོར་ལོའི་ལྟེ་བ་རུ། །སྐུ་ཡི་རྡོ་རྗེ་སྐུ་མདོག་དཀར། །མགྲིན་པར་པདྨའི་ལྟེ་བ་རུ། །གསུང་གི་རྡོ་རྗེ་སྐུ་མདོག་དམར། །ཐུགས་ཀར་རྡོ་རྗེ་སྔོན་པོ་ཡི། །ལྟེ་བར་ཐུགས་རྡོར་སྐུ་མདོག་མཐིང༌། །སྐུ་ཡི་རྡོ་རྗེ་ཡབ་ཡུམ་གྱི། །ཕྱག་གཡས་འཁོར་ལོ་གསུང་རྡོ་རྗེ། །ཡབ་ཡུམ་གཡས་པ་པདྨ་དང༌། །ཐུགས་ཀྱི་རྡོ་རྗེ་ཡབ་ཡུམ་གྱི། །གཡས་པས་རྡོ་རྗེ་རྩེ་ལྔ་གདེངས། །ཡབ་གསུམ་གཡོན་པ་དྲིལ་བུ་ལ། །ཡུམ་གསུམ་གཡོན་པ་ཐོད་ཁྲག་འཛིན། །གཞན་ཡང་གཙོ་བོ་ཡབ་ཡུམ་གྱི། །མིག་ཏུ་གཟུགས་ཀྱི་རྡོ་རྗེ་དང༌། །རྡོ་རྗེ་གཟུགས་མ་སྐུ་མདོག་དཀར། །རྣ་བར་སྒྲ་ཡི་རྡོ་རྗེ་དང༌། །རྡོ་རྗེ་སྒྲ་མ་སྐུ་མདོག་མཐིང༌། །སྣ་རུ་དྲི་ཡི་རྡོ་རྗེ་དང༌། །རྡོ་རྗེ་དྲི་མ་སྐུ་མདོག་སེར། །ཁ་ལ་རོ་ཡི་རྡོ་རྗེ་དང༌། །རྡོ་རྗེ་རོ་མ་སྐུ་མདོག་དམར། །ཚིགས་ཀུན་རེག་བྱ་རྡོ་རྗེ་དང༌། །རྡོ་རྗེ་རེག་མ་སྐུ་མདོག་ལྗང༌། །ཡབ་རྣམས་གཡས་གཡོན་རྡོར་དྲིལ་ལ། །ཡུམ་རྣམས་གཡས་པ་རང་རྟགས་ཀྱི། །འདོད་ཡོན་ལྔ་འཛིན་གཡོན་པ་རྣམས། །དུང་ཆེན་དམར་གྱིས་བཀང་བ་འཛིན། །རྒྱན་ཆས་གཙོ་བོ་ཡབ་ཡུམ་མཚུངས། །རྡོ་རྗེ་གསུམ་དང་རྡོ་རྗེ་ལྔའི༑ ༑ལྷ་རྣམས་ཀྱི་ནི་གནས་གསུམ་དུ། །འཁོར་ལོ་དཀར་དང་པདྨ་དམར། །རྡོ་རྗེ་སྔོན་པོའི་ལྟེ་བ་རུ། །དཀར་དམར་མཐིང་ཁའི་ཨོཾ་ཨཱཿཧཱུྂ། །གསུམ་གྱིས་མཚན་ལས་འོད་འཕྲོས་པས༑ ༑རང་འདྲའི་ཡེ་ཤེས་སྤྱན་དྲངས་བསྟིམ། །སླར་ཡང་འོད་ཀྱིས་རྒྱལ་བ་རྣམས། །དབང་ལྷའི་རྣམ་པར་སྤྱན་དྲངས་མཆོད། །གསོལ་བ་བཏབ་པས་དབང་བསྐུར་ཞིང༌། །སྒྲིབ་སྦྱངས་ཆུ་ལྷག་གྱེན་འཁྱིལ་ལས། །གཙོ་བོ་ཡབ་ཡུམ་གཉིས་དང་ནི། །གསུང་གི་རྡོ་རྗེ་ཡབ་ཡུམ་དང༌། །རོ་ཡི་རྡོ་རྗེ་ཡབ་ཡུམ་ལ། །འོད་དཔག་མེད་པས་རྒྱས་གདབ་ཅིང༌། །སྐུ་ཡི་རྡོ་རྗེ་ཡབ་ཡུམ་དང༌། །གཟུགས་ཀྱི་རྡོ་རྗེ་ཡབ་ཡུམ་ལ། །རྣམ་པར་སྣང་མཛད་རིགས་རྒྱས་གདབ། །ཐུགས་ཀྱི་རྡོ་རྗེ་ཡབ་ཡུམ་དང༌། །སྒྲ་ཡི་རྡོ་རྗེ་ཡབ་ཡུམ་ལ། །མི་བསྐྱོད་པ་ཡིས་དབུ་བརྒྱན་ཅིང༌། །དྲི་ཡི་རྡོ་རྗེ་ཡབ་ཡུམ་ལ། །རིན་ཆེན་འབྱུང་ལྡན་ཅོད་པན་བཅིངས། །རེག་བྱའི་རྡོ་རྗེ་ཡབ་ཡུམ་ལ། །དོན་ཡོད་གྲུབ་པས་རྒྱས་བཏབ་ནས། །དབང་ལྷ་རང་བསྟིམ་ལྷར་གསལ་བ། །རྣམ་གསལ་རྣམ་དག་དྲན་པ་དང༌། །ང་རྒྱལ་བརྟན་པའི་ངང་ཉིད་ལས། །ཅི་གནས་ཡུན་རིང་གསལ་སྣང་འདོན། །ཐུན་གཉིས་པའོ། །དེ་ནས་རྡོ་རྗེའི་བཟླས་པ་ནི། །གཙོ་འཁོར་བཅས་པ་ཐམས་ཅད་ཀྱི། །དཔྲལ་བར་འཁོར་ལོ་དཀར་པོའི་དབུས། །ཨོཾ་དཀར་མགྲིན་པར་པད་དམར་སྟེང༌། །ཨཱཿདམར་ཐུགས་ཀར་རྡོ་རྗེ་ནི། །སྔོན་པོའི་ལྟེ་བར་ཧཱུྂ་མཐིང་ཁ། །འོད་ཟེར་འབར་བ་གསལ་བསྒོམས་ནས། །སྲོག་དང་རྩོལ་བའི་རླུང་གཉིས་པོ། །ནང་དུ་འཇུག་པ་ཨོཾ་ཞེས་བྱ། །གནས་པ་ཨཱཿཡི་རང་བཞིན་ཏེ། །ཕྱིར་དབྱུང་བ་ནི་ཧཱུྂ་ཡིན་ནོ། །དེ་ལྟར་འཇུག་གནས་དབྱུང་གསུམ་པོ། །སྐུ་གསུང་ཐུགས་ཀྱི་རང་བཞིན་ཅན། །རྡོ་རྗེའི་བཟླས་པ་ཅེས་སུ་བརྗོད། །འདི་ཉིད་མ་ཡེང་བཟླ་བ་ཡང༌། །ལུས་ནི་ལྷ་སྐུ་སྒྱུ་མ་སྟེ། །ངག་བཅད་རྡོ་རྗེའི་བཟླས་པ་ཉིད། །སེམས་ནི་གསལ་སྟོང་ཕྱག་རྒྱ་ཆེ། །དེ་ལྟའི་ཚུལ་ལས་བགྱི་བ་ཡང༌། །འཇུག་གནས་དབྱུང་གསུང་གཅིག་རྩིས་པའི། །བརྒྱ་ཕྲག་རེ་ལ་ཐུན་རེ་བྱ། །དེ་ལྟར་རྡོ་རྗེའི་བཟླས་པའོ༑ ༑ཐུན་གསུམ་པའོ། །སླར་ཡང་སྤྲོ་ཞིང་བསྡུ་བ་ནི། །ས་བོན་རྣམས་ལས་ཡི་གེ་གསུམ། །གྲངས་མེད་ཕྱོགས་བཅུར་འཕྲོས་པ་ལས། །སྟོང་གསུམ་འཇིག་རྟེན་གཞལ་ཡས་ཁང༌། །ནང་བཅུད་བདེ་བའི་རྡོ་རྗེ་དངོས། །འཇུག་གནས་འགྲོ་བ་རྡོར་བཟླས་ཏེ། །ཐམས་ཅད་འཁྱེར་སོ་གསུམ་དང་ལྡན། །ས་ཆུ་མེ་རླུང་འབྱུང་བའི་སྒྲ། །ཐམས་ཅད་རྡོར་བཟླས་སྔགས་སུ་བསམ༑ ༑སྔགས་ཀྱི་འོད་ཟེར་དཀར་དམར་མཐིང༌། །འབར་ཞིང་འཁྲུགས་པ་རབ་སྤྲོས་པས། །སྲིད་རྩེའི་གནས་ནས་མནར་མེད་ཡན། །སྔགས་ཀྱི་འོད་ཟེར་གྱིས་གང་སྟེ། །འཇའ་ཚོན་འཁྲུགས་པ་ལྟ་བུར་བསམ། །དེས་ནི་གང་ལ་ཕོག་པ་ཡིས། །འགྲོ་དྲུག་སེམས་ཅན་ཐམས་ཅད་རྣམས། །སྒྲིབ་སྦྱངས་ལྷ་ཡི་གོ་འཕང་ཐོབ། །བདེ་ལྡན་སྡུག་བསྔལ་བྲལ་བར་བསམ། །སླར་ཡང་སྔགས་ཀྱི་འོད་ཟེར་གྱིས། །རྒྱལ་བ་ཀུན་མཆོད་དེ་རྣམས་ཀྱི། །མཁྱེན་བརྩེའི་བྱིན་རླབས་ཐམས་ཅད་དང༌། །ལྷར་བཅས་འགྲོ་བའི་ཚེ་བསོད་དང༌། །འབྱུང་བ་ལྔ་ཡི་བཅུད་ལ་སོགས། །ཕུན་ཚོགས་ཐམས་ཅད་བསྡུས་པ་ཉིད། །རང་གི་གནས་གསུམ་ཡི་གེར་ཐིམ། །ཐིམ་མ་ཐག་ཏུ་རང་ཉིད་ནི། །བདེ་བའི་རྡོ་རྗེ་གཟི་བརྗིད་འབར། །ཉི་མ་འབུམ་ཡང་ཟིལ་གནོན་པའི། །བརྗིད་ལྡན་འོད་དུ་འབར་བར་བསྒོམ། །ཐུན་བཞི་པའོ། །དེ་ནས་བསྡུ་བའི་རིམ་པ་ནི། །རང་གི་གནས་གསུམ་ཡི་གེ་ལས། །འོད་འཕྲོས་ཕྱི་རོལ་སྣོད་རྣམས་ནི། །བཅུད་ཀྱི་འགྲོ་བ་ལ་ཐིམ་ཞིང༌། །དེ་རྣམས་རང་གི་སྐུ་ལ་ཐིམ། །གཟུགས་སོགས་དྲུག་པོ་གནས་སོ་སོར། །ཐིམ་ཞིང་སྟོང་ཉིད་རྡོ་རྗེ་མ། །ཡབ་ཐིམ་ཡབ་ཀྱང་སྟོད་སྨད་ནས། །འོད་ཞུ་གནས་གསུམ་ལྷ་ལ་ཐིམ། །གནས་གསུམ་སྐུ་ནི་གསུང་ལ་ཐིམ། །གསུང་ནི་ཐུགས་ལ་ཐུགས་རྡོ་རྗེ། །སྟོད་སྨད་འོད་ཞུ་རྡོ་རྗེར་ཐིམ། །རྡོ་རྗེ་ཧཱུྂ་ཐིམ་ཧཱུྂ་ཡིག་ཀྱང༌། །ཞབས་ཀྱུ་ཁོག་པ་མགོ་ཟླ་ཚེས། །ཐིག་ལེ་ནཱ་དའི་བར་དུ་བསྡུ། །ནཱ་ད་འོད་ཟེར་འབར་བ་ལ། །དར་ཅིག་སེམས་གཏད་སླར་དེ་ཉིད། །དམིགས་མེད་ངང་དུ་མཉམ་པར་བཞག

།བསྔོ་བས་རྒྱས་གདབ་སྤྱོད་ལམ་འཇུག ༑ཐུན་ལྔ་པའོ། །དེ་ལྟར་ལམ་ཟབ་བླ་སྒྲུབ་ཀྱི། །གསང་སྒྲུབ་ཡེ་ཤེས་རྒྱ་མཚོ་འདི། །རཏྣ་ཤྲཱིའི་གསུང་བཞིན་དུ། །ཆད་དང་ལྷག་པའི་སྐྱོན་མེད་པར། །ཆོས་ཀྱིས་གྲགས་པས་བྲིས་པའི་དགེས། །འགྲོ་ཀུན་བདེ་བའི་ས་ཐོབ་ཤོག། །།མངྒ་ལཾ།།