རིན་ཆེན་རིལ་བུ་འཐག་ཐབས་ཀྱི་ཞལ་གདམས་བཞུགས་སོ།། ༈ རིན་ཆེན་རིལ་བུ་འཐག་ཐབས་ནི་ཐོག་མར་སྨན་རྣམས་གང་སྲ་ནས་བརྡུངས་ཏེ་ཞིབ་མོར་སོང་ཚེ་དར་སེང་ཞིབ་མོ་ལ་བཙགས་ཏེ་ཐམས་ཅད་དུལ་བ་དང་ཕྱོགས་གཅིག་ཏུ་སྐམ་བཏགས་ཉིན་གཅིག་བྱ། །དེ་ནས་འདམ་འཐག་བྱ་ཚུལ་ནི་དངུལ་ཆུ་དུལ་མ་མུ་ཟི་སེར་པོ་དང་མཉམ་དུ་རྡོ་གཞོང་དྲོད་མ་ཡལ་བར་སྔ་དྲོ་གཅིག་སྐམ་བཏགས་བྱ། དེ་ནས་སྟར་བུའི་ཆུས་བྲན་ཏེ་སྔ་དྲོ་གཅིག་འདམ་བཏགས་བྱ། དེ་ནས་དེའི་སྟེང་དུ་རིན་པོ་ཆེ་རྣམས་དང་གསེར་སོགས་ལྔ་པོ་བླུགས་ལ་རྒྱང་ཙམ་འཐག །དེའི་སྟེང་དུ་བཟང་དྲུག་དང༌། རྡོ་རྣམས་དང༌། རྭ་སྒྲོ་སྤུ་རྣམས་བླུགས་ལ་རྒྱང་ཙམ་འདམ་བཏགས་བྱ། དེ་ནས་སྔོ་ཤིང་ཁཎྜ་འབྲུ་སྨན་སོགས་སྨན་ཐམས་ཅད་བླུགས་ལ་རྒྱང་ཙམ་འཐག །དེ་ནས་ལྕགས་རྩིའི་ཨ་རུ་ར་བླུགས་ལ་སེ་འབྲུའི་ཁུ་བས་བྲན་ཏེ། ཉིན་ཞག་བདུན་གྱི་རིང་ལ་རྡོ་གཞོང་དྲོད་མ་ཡལ་བར་འདམ་བཏགས་བྱ་ཞིང་འཛབ་བཟླ། །འདིའི་རིང་ལ་སྨན་བླ་ལོངས་སྐུའི་སྒྲུབ་པ་བྱ་ཞིང་དགོང་རེ་བཞིན་ཚོགས་འཁོར་བྱ། བཤགས་པ་ལ་འབད་ཅིང་དམ་ཚིག་གཙང་བ་གལ་ཆེ། རིལ་བུ་གྲིབ་སྐམ་ཐོན་ནས་སྨན་བླའི་སྙིང་པོ་ཅི་མང་གིས་རབ་གནས་བྱ་ཞིང་རབ་གནས་གཞན་ཡང་ཚུལ་བཞིན་དུ་བྱ་བ་གནད་ཀྱི་མན་ངག་སྟེ་གལ་ཆེ་བ་ཡིན་ནོ།། །།མངྒ་ལཾ།།