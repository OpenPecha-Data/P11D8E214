༄༅། །ཟབ་ལམ་ནཱ་རོའི་ཆོས་དྲུག་གི་བཀའ་བབ་ཉམས་དང་རྟོགས་པ་བྱིན་རླབས་ཀྱི་བླ་

མ་བརྒྱུད་པའི་གསོལ་འདེབས་དད་པའི་ལང་ཚོ་ཞེས་བྱ་བ་བཞུགས་སོ།། རིགས་དྲུག་བདག་ཉིད་ཟུང་འཇུག་རྡོ་རྗེ་འཆང༌། །བྱང་ཆུབ་སེམས་དཔའ་བློ་གྲོས་རིན་ཆེན་ཞབས། །འཕགས་མཆོག་དམ་པ་ཀླུ་སྒྲུབ་འགྲོ་བའི་གཉེན། །གྲུབ་པའི་དབང་ཕྱུག་མ་ཏཾ་གི་ལ་སོགས། །རིམ་པ་ལྔ་དང་གྲོང་འཇུག་འཕོ་བ་ཡི། །བཀའ་བབ་བརྒྱུད་པའི་ཞབས་ལ་གསོལ་བ་འདེབས། །གསང་བའི་མཛོད་འཛིན་ལག་ན་རྡོ་རྗེ་འཆང༌། །གྲུབ་ཆེན་རྒྱལ་པོ་དཔལ་ལྡན་ས་ར་ཧ། །འཁོར་ལོ་སྡོམ་པ་མཆོག་གྲུབ་ལཱུ་ཧི་པ། །ཟུང་འཇུག་དོན་རྟོགས་ཌིངྒི་པ་ལ་སོགས། །ཕྱག་རྒྱ་ཆེན་པོ་འཁོར་འདས་དབྱེར་མེད་པའི། །བཀབ་བབ་བརྒྱུད་པའི་ཞབས་ལ་གསོལ་བ་འདེབས༑ ༑གང་གིས་དེ་ཉིད་མངོན་གྱུར་སུ་མ་ཏི། །ཀུན་ཏུ་བཟང་མོ་བདེན་གཉིས་མཐར་སོན་དང༌། །འཁྲུལ་བ་རྩད་བཅད་ཐང་ལོ་པ་ཡི་མཚན། །ཡེ་ཤེས་དོན་གཟིགས་ཀརྞ་རི་པ་སོགས། །གཏུམ་མོ་དགའ་བདེའི་རྫོགས་རིམ་ལམ་གྱི་མཆོག །བཀའ་བབ་བརྒྱུད་པའི་ཞབས་ལ་གསོལ་བ་འདེབས། །རྣལ་འབྱོར་དབང་ཕྱུག་ཌོཾ་བྷི་་ཧེ་རུ་ཀཿ །བདེ་ཆེན་མཆོག་བརྙེས་གྲུབ་ཆེན་བི་ན་ས། །འཁོར་འདས་དབྱེར་མེད་དོན་གཟིགས་ལྭ་བ་པ། །འཁོར་སྒྱུར་ཨིནྡྲ་བྷཱུ་ཏི་ཆུང་བ་སོགས། །འོད་གསལ་རྨི་ལམ་སྒྱུ་མའི་ལམ་བཟང་གི། །བཀའ་བབ་བརྒྱུད་པའི་ཞབས་ལ་གསོལ་བ་འདེབས། །དེ་ལྟར་བཀའ་བབ་ཉམས་་ཀྱི་བརྒྱུད་པ་བཞིའི། །སྨིན་གྲོལ་ལམ་བཟང་གཅིག་ཏུ་བསྡོམས་པ་ཡི། །རྟོགས་པ་བྱིན་རླབས་དོན་བརྒྱུད་ཏིལླི་པར། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །ལུས་སྲོག་གཅེས་འཛིན་བཏང་བའི་དམ་བཅའ་ཡིས། །བཀའ་བ་བཅུ་གཉིས་སྲོག་དང་བསྡོས་བྱས་ཏེ། །བླ་མའི་མན་ངག་ཐོབ་མཛད་ནཱ་རོ་པར། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །སྔོན་སྦྱངས་ལས་ཀྱིས་སྒྲ་སྒྱུར་བདག་པོར་གྱུར། །འཕགས་ཡུལ་བགྲོད་ནས་དམ་པ་མཆོག་དང་མཇལ། །སྙན་བརྒྱུད་གདམས་པའི་མངའ་བདག་ལྷོ་བྲག་པར། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །དཀའ་བ་དཔག་མེད་སྒྲུབ་པའི་བརྟུལ་ཞུགས་འཆང༌། །དྷརྨ་མ་ཏིའི་གདམས་མཆོག་མངོན་སུམ་དུ། །བསྒོམས་པས་ཚེ་འདིར་མཆོག་གྲུབ་མི་ལ་རྗེར༑ ༑གསོལ་བ་འདེབས་སོ་བདག་རྒྱུད་བྱིན་གྱིས་རློབས། །གང་གིས་དེ་ཉིད་ཤེས་བྱའི་རང་གཤིས་རྣམས། །མི་ལའི་དྲིན་ལས་སྐད་ཅིག་གིས་གཟིགས་ནས། །གངས་ཅན་ངེས་དོན་བདག་པོ་སྒམ་པོ་པར། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །ཐུབ་བསྟན་སྒོར་ཞུགས་སྒོམ་ཚེ་འཁྲུལ་ཤེས་ཀྱི། །མཐོང་ལམ་ངོ་སྤྲད་སླར་ཡང་སྙི་སྒོམ་གྱི། །ངེས་དོན་གདམས་པས་རང་གྲོལ་རྡོ་རྗེ་རྒྱལ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །ཀླུ་ཞབས་ཉིད་སྤྲུལ་སྟོན་པའི་རྒྱལ་ཚབ་མཆོག

།རྒྱལ་བའི་བསྟན་ལ་རྒྱལ་བ་གཉིས་པར་གྲགས། །རྫོགས་པའི་སངས་རྒྱས་མགོན་པོ་འབྲི་གུང་པར། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །གནས་ལུགས་རྟོགས་པ་མཆོག་བརྙེས་བསོད་ནམས་གྲགས། །ཏིལླིའི་རྣམ་སྤྲུལ་རྡོ་རྗེ་གྲགས་པའི་ཞབས། །ཕྱག་ན་པདྨོའི་རྣམ་འཁྲུལ་ཐོག་ཁ་བར། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །འགྲོ་བའི་དེད་དཔོན་གྲགས་པ་བསོད་ནམས་ཞབས། །ས་ར་ཧ་དངོས་རྡོ་རྗེ་རིན་ཆེན་དང༌། །པདྨའི་རྣམ་འཕྲུལ་རྡོ་རྗེ་རྒྱལ་པོ་ལ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །བསྟན་པའི་མངའ་བདག་འཛམ་གླིང་ཆོས་ཀྱི་རྒྱལ༑ ༑བཤེས་གཉེན་དམ་པ་དོན་གྲུབ་རྒྱལ་པོ་དང༌། །གདམས་པའི་བརྒྱུད་འཛིན་ནམ་མཁའ་རྒྱལ་མཚན་ལ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །འདུལ་བ་འཛིན་པ་ངག་དབང་རྒྱལ་མཚན་ཞབས། །བསྟན་པའི་གསལ་བྱེད་ངག་གི་དབང་པོ་དང༌། །འཇམ་དབྱངས་རྣམ་སྤྲུལ་རིན་ཆེན་ཆོས་ཀྱི་རྒྱལ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །རྒྱལ་བའི་དབང་པོ་ཀུན་དགའ་རཏྣའི་མཚན། །རིག་འཛིན་ཆེན་པོ་སྣ་ཚོགས་རང་གྲོལ་དང༌། །མན་ངག་མཛོད་འཛིན་དཔལ་གྱི་རྒྱ་མཚོ་ལ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །སྙིགས་དུས་འདྲེན་མཆོག་དྷརྨ་རཱ་ཛའི་ཞབས། །རྡོ་རྗེ་འཆང་དངོས་མཁན་ཆེན་རྣམ་འཇོམས་མཚན། །རང་སེམས་མངོན་གྱུར་ཆོས་ཀྱི་གྲགས་པ་ལ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །དོན་གཉིས་མཆོག་སྩོལ་ཡི་དམ་འཁོར་ལོ་སྡོམ། །རྒྱལ་བ་ཀུན་ཡུམ་རྡོ་རྗེ་རྣལ་འབྱོར་མ། །བར་ཆད་སྲུང་མཛད་ཆོས་སྐྱོང་སྲུང་མ་ལ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །དེ་ལྟར་གུས་པས་གསོལ་བ་བཏབ་པའི་མཐུས། །བདག་སོགས་འགྲོ་རྣམས་འདི་ནས་བྱང་ཆུབ་བར། །སྐྱོན་མེད་དལ་འབྱོར་མཆོག་ཐོབ་བསྟན་དང་མཇལ། །རྡོ་རྗེ་སློབ་དཔོན་མཆོག་གི་རྗེས་འཛིན་ཅིང༌། །ལོང་མེད་མི་རྟག་འཆི་བ་རྒྱུད་ལ་དྲན། །བསླུ་མེད་རྒྱུ་འབྲས་བླང་དོར་ཚུལ་ཤེས་ཤིང༌། །སོ་བྱང་སྡོམ་པས་ཤེས་རྒྱུད་ལེགས་སྦྱངས་ནས། །རྟེན་འབྲེལ་རྨད་བྱུང་སྨིན་ལམ་དབང་ཐོབ་སྟེ། །སྐུ་བཞི་ཡེ་ཤེས་རྣམ་ལྔའི་བག་ཆགས་ཐོབ། །མཆོག་གསུམ་སྐྱབས་སོང་སྒྲིབ་སྦྱོང་ལམ་འབད་ཅིང༌། །ཚོགས་གཉིས་མྱུར་རྫོགས་བླ་མའི་སྐུ་མཆོག་ལས༑ ༑ཏིང་འཛིན་དབང་གིས་རྒྱུད་སྨིན་མཆོག་ཐོབ་ནས། །མཚན་ཉིད་ཀུན་ལྡན་སྣང་ཕྱོགས་བསྐྱེད་པའི་རིམ། །སྟོང་ཕྱོགས་གཟུང་འཛིན་གཉིས་སྟོང་ལམ་བསྒོམ་ཞིང༌། །གསང་བའི་གནད་བསྐུལ་བཟླས་པ་མཐར་ཕྱིན་ནས། །རྡོ་རྗེའི་ལུས་ལ་ཟབ་མོའི་རྟེན་འབྲེལ་གནད། །རྩ་གསུམ་འཁོར་ལོ་བཞི་ལྡན་སྦྱོར་བ་ཅན། །སྲོག་རྩོལ་གཏུམ་མོའི་ལམ་ལ་རབ་འབད་པས། །བདེ་སྟོང་ལྷན་སྐྱེས་ཡེ་ཤེས་རྟོགས་པ་དང༌། །སྤྱི་དང་སྦས་དོན་འོད་གསལ་གཉིད་འཐུག་གི། །ཆོས་སྐུ་རང་བྱུང་ཡེ་ཤེས་མྱུར་རྟོགས་ཤིང༌། །ཆོས་ཀུན་རྨི་ལམ་ཉིད་རྟོགས་སྤྲུལ་སྒྱུར་ལ། །རང་དབང་ཐོབ་པས་ཡེ་ཤེས་མཆོག་གྲུབ་ཅིང༌། །གང་ཡང་སྒྱུ་མའི་རོལ་པར་རྟག་ཤར་བས། །སྐུ་ལྔ་ཡེ་ཤེས་རྣམ་ལྔའི་དོན་རྟོགས་ནས། །གནས་སྐབས་བར་དོའི་གདམས་པ་མཐར་ཕྱིན་ཞིང༌། །བསུ་སྐྱེལ་འཕོ་བའི་གདམས་པས་མཚམས་སྦྱར་ནས། །རང་དོན་ཆོས་སྐུ་མངོན་གྱུར་རང་རིག་གཤིས། །བཟོ་མེད་དོན་མཐོང་གདན་སར་སྙེག་པ་དང༌། །དེ་ཡི་རང་མདངས་ཡན་ལག་བདུན་ལྡན་པའི། །ལོངས་སྐུས་དག་པའི་འགྲོ་རྣམས་སྒྲོལ་བ་དང༌། །ལས་ཀྱིས་མནར་བའི་རིགས་དྲུག་འགྲོ་བློའི་ངོར། །གང་འདུལ་སྣ་ཚོགས་སྤྲུལ་སྐུའི་སྒྱུ་འཕྲུལ་གྱིས༑ ༑ཇི་ཟླ་ཇི་བཞིན་འགྲོ་བའི་དོན་བྱེད་ཤོག

།སྐྱེ་བ་ཀུན་ཏུ་སོགས་བརྗོད། དེ་ལྟར་ལམ་ཟབ་མོ་ནཱ་རོའི་ཆོས་དྲུག་གི་བཀའ་བབ་ཉམས་ཀྱི་བརྒྱུད་པའི་ཤིང་རྟའི་སྲོལ་ཆེན་པོ་བཞི་དང༌། དེ་ཉིད་གཅིག་ཏུ་བསྡོམས་པ་རྟོགས་པ་དོན་གྱི་བརྒྱུད་པའི་བླ་མ་རྣམས་ལ་གསོལ་བ་འདེབས་པ་དང༌། ལམ་གྱི་རིམ་པ་ཚང་ལ་གོ་མ་ལོག་པ་བསྒོམ་ཞིང་མཐར་ཕྱིན་པའི་འདོད་གསོལ་སྨོན་ལམ་དང་བཅས་པ་འདིའང༌། འཕྱོངས་རྒྱས་དཔལ་རི་བ་གྲགས་པ་དབང་པོས་བསྐུལ་བའི་ངོར། འབྲི་གུང་པ་རྡོ་རྗེ་འཛིན་པ་ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་བའི་སྡེས། མེ་བྱི་ཐ་སྐར་ཟླ་བའི་ཉེར་གཉིས་ལ་བྱེ་རི་སྟག་རྣམ་པར་རྩེ་བའི་གཞལ་མེད་ཁང་ཆེན་པོའི་རེའུ་མིག་ཀུན་གསལ་གསང་བ་སྔགས་ཀྱི་ཕོ་བྲང་དུ་མགྱོགས་པར་བྲིས་པས་བདག་གཞན་ཐམས་ཅད་ལམ་འདིས་སྨིན་ཅིང་གྲོལ་ནས་རྡོ་རྗེ་འཛིན་པའི་གོ་འཕང་དམ་པ་ཐོབ་པར་གྱུར་ཅིག། །།མངྒ་ལཾ་བྷཝནྟུ།།