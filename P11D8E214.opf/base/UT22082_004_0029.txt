༄༅། །ནོར་ལྷ་དང་དམན་པའི་ཆུ་སྦྱིན་བྲུལ་གཏོར་དང་གཏོར་མ་བརྒྱ་རྩའི་ཆོ་ག་རྣམ་འདྲེན་སྦྱིན་པའི་ཤིང་རྟ་སོགས་གཏོར་ཆོག་གི་རིམ་པ་བཞུགས་སོ།།

བླ་མ་དང་ལྷག་པའི་ལྷ་ལ་ཕྱག་འཚལ་ལོ། །འཇིག་རྟེན་སྣོད་དུ་བཅུད་རྣམས་གཏོར་མའི་རྒྱུ། །ཕུང་ཁམས་སྐྱེ་མཆེད་གཉིས་མེད་དག་པའི་མགྲོན། །གཏན་པ་མེད་པའི་སྦྱིན་པས་ཚིམ་མཛད་པའི། །སྦྱིན་མཁས་ཐུབ་པ་ཁྱོད་ལ་ཕྱག་འཚལ་ལོ། །རྣལ་འབྱོར་པ་གང་ཞིག་ཐུན་མཚམས་སུ་གཏོར་མའི་ཆོ་ག་བྱ་བར་འདོད་ན། སྐྱབས་སེམས་སྤྱི་འགྲོ་ལྟར་སྔོན་དུ་འགྲོ་བས། ཐོག་མར་ཛཾ་བྷ་ལ་སེར་པོའི་ཆུ་སྦྱིན་ནི། སྣོད་དུ་རིལ་བུ་གཅིག་བླུགས་ལ། ཨ་མྲྀ་ཏས་བསངས། སྭ་བྷཱ་ཝས་སྦྱངས༑ སྟོང་པའི་ངང་ལས་མདུན་དུ་ཟླ་བའི་དཀྱིལ་འཁོར་གྱི་སྟེང་དུ་ཛཾ་ལས་ཛཾ་བྷ་ལ་སེར་པོ་ཞལ་གཅིག་ཕྱག་གཉིས་པ། གཡས་ཤིང་ཏོག་བི་ཛ་པཱུ་ར་ཀ་དང༌། གཡོན་ནེའུ་ལེའི་རྐྱལ་པ་འཛིན་པ། ཨུཏྤ་ལའི་ཕྲེང་བ་ཅན། ཞབས་ཀྱིས་པདྨ་དུང་དང་གཏེར་བདག་མནན་པ། །ཡེ་ཤེས་པ་དང་དབྱེར་མེད་ཅིང་རིན་འབྱུང་གི་ཅོད་པན་ཅན་དུ་གྱུར་པར་མོས་ལ། ཨོཾ་ཨཱཿཧཱུྂ། གསུམ་བརྗོད་ལ་ཆུ་གཏོར་བྱིན་གྱིས་བརླབས་ཏེ། ཆུ་སྦྲེང་ཞིང༌། ཨོཾ་ཛཾ་བྷ་ལ་ཛ་ལེནྡྲ་ཡེ་སྭཱ་ཧཱ། ཞེས་ཆུ་འབུལ་ལ། ཨོཾ་ཛཾ་བྷ་ལ་ཛ་ལེནྡྲ་ཡ་ཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི། ཞེས་གཏོར་མ་དབུལ་ལ། ཨོཾ་བཛྲ་ཨརྒྷཾ་སོགས་ཀྱིས་མཆོད་ཅིང༌། ནོར་གྱི་དབང་ཕྱུག་རིན་ཆེན་གཏེར་མངའ་ཞིང༌། །ཞེས་ཤོ་ལོ་ཀ་གཅིག་གིས་བསྟོད། དངོས་གྲུབ་བླངས་ལ་ཆུ་གཤེགས། ༈ །ཛཾ་དམར་གྱི་ཆུ་སྦྱིན་ནི། སྣོད་དུ་རིལ་བུ་གཅིག་བླུག་ཆུས་བྲན་ཏེ། བསངས་སྦྱངས། སྟོང་པའི་ངང་ལས་མདུན་དུ་པད་ཉིའི་གདན་གྱི་སྟེང་དུ་ཛཾ་ཡིག་དམར་པོ་ལས་འོད་འཕྲོས་དོན་གཉིས་བྱས་འདུས་ཡོངས་སུ་གྱུར་པ་ལས། ཛཾ་བྷ་ལ་སྐུ་མདོག་པདྨ་རཱ་གའི་མདོག་ཅན༑ ཞལ་གསུམ་ཕྱག་དྲུག་པ། ཞལ་གཡས་དཀར། གཡོན་སྔོ། དབུས་དམར་བ། ཞལ་རེ་རེ་ལ་སྤྱན་གསུམ་གསུམ་མངའ་བ། ཕྱག་དྲུག་གཡས་དང་པོས་རིན་པོ་ཆེ། བར་པས་ལྕགས་ཀྱུ། གཡོན་དང་པོས་ཐོད་པ་ནོར་བུས་གང་བ། བར་པས་ཞགས་པ། ཐ་མ་གཉིས་ཀྱིས་ནེའུ་ལེ་ནོར་གྱིས་གང་བ་རེ་རེ་འཛིན་པ།

དར་དང་རིན་པོ་ཆེས་བརྒྱན་པ། ཞབས་བཞི་བརྐྱང་བསྐུམ་གྱིས་གནོད་སྦྱིན་ནོར་སྐྱུག་གཉིས་གཉིས་མནན་པ། ཆགས་པའི་ཉམས་ཅན་ཡེ་ཤེས་པ་དང་གཉིས་སུ་མེད་པ། དེའི་ཐུགས་ཀའི་ཧྲཱིཿལས་ལྷ་མོ་ཀུ་རུ་ཀུལླེ་དམར་མོ། ཞལ་གཅིག་ཕྱག་བཞི་མ། དང་པོ་གཉིས་ཀྱིས་མདའ་གཞུ། འོག་མ་གཉིས་ཀྱིས་ལྕགས་ཀྱུ་དང་ཞགས་པ་འཛིན་པ། དེའི་ཐུགས་ཀའི་ཧྲཱིཿལས་ལྷ་མོ་དམར་མོ་ལྕགས་ཀྱུ་དང་ཞགས་པ་ཐོགས་པ་གྲངས་མེད་པ་སྤྲོས་ཏེ། གླིང་བཞིའི་ཟས་ནོར་ཐམས་ཅད་བསྡུས་ཏེ་བདག་སོགས་སེམས་ཅན་ཐམས་ཅད་དབུལ་ཕོངས་ཀྱི་འཇིགས་པ་ལས་གྲོལ་བར་མཛད་བཞིན་པར་གྱུར་ཅེས་མོས་ཏེ། ཨོཾ་ཨཱཿཧཱུྂ། གིས་ཆུ་གཏོར་བྱིན་གྱིས་བརླབས་ལ། ཆུ་སྦྲེང་ཞིང༌། ཨོཾ་ཛཾ་བྷ་ལ་ཛ་ལེནྡྲ་ཡ་དྷ་ན་མེ་དྷི་ཧྲཱིཿསྭཱ་ཧཱ། ཞེས་ཆུ་དབུལ་ཏེ། སླར་ཡང༌། ཨོཾ་ཛཾ་བྷ་ལ་ཛ་ལེནྡྲ་ཡ་དྷ་ན་མེ་དྷི་ཧྲཱིཿ ཨི་དམ་བ་ལིཾ་ཁ་ཁ་ཁཱ་ཧི་ཁཱ་ཧི། ཞེས་གསུམ་གྱིས་གཏོར་མ་དབུལ་ལ་ཨརྒྷཾ་སོགས་ཀྱིས་མཆོད། དུས་གསུམ་སངས་རྒྱས་ཀུན་གྱི་གསུང་གི་ལྷ། །ཐུགས་རྗེས་ཆགས་པས་སྐུ་མདོག་དམར་པོར་བཞུགས༑ ༑དབང་གི་ཕྲིན་ལས་རྫོགས་མཛད་ཛཾ་བྷ་ལར། །ཕྱག་འཚལ་འགྲོ་བའི་རེ་བ་སྐོང་དུ་གསོལ། །ཞེས་བསྟོད་ལ། བདག་ལ་དངོས་གྲུབ་ཐམས་ཅད་སྩོལ་བར་བསམས་ཏེ་དངོས་གྲུབ་བླངས་ཤིང་ཆུ་གཤེགས་ལ། མི་དམིགས་པས་རྒྱས་གདབ་པར་བྱའོ།། །། ༈ །ཛཾ་ནག་གི་ཆུ་སྦྱིན་ནི། སྣོད་དུ་རིལ་བུ་གཅིག་ཆུས་བྲན་ལ། བསངས་སྦྱངས། སྟོང་པའི་ངང་ལས་མདུན་དུ་པད་ཉིའི་གདན་ལ་ཛཾ་ནག་པོ་ལས་འཕགས་པ་རྨུགས་འཛིན་སྐུ་མདོག་ནག་པོ། ཞལ་གཅིག །ཕྱག་གཉིས། གཡས་ཐོད་པ་ཁྲག་གིས་བཀང་བ་དང༌། གཡོན་ནེའུ་ལེ་འཛིན་པ། གཅེར་བུ་བརྐྱང་བསྐུམ་གྱིས་ནོར་བདག་སེར་པོ་མནན་པ། དམ་ཚིག་པ་དང་ཡེ་ཤེས་པ་དབྱེར་མེད་ཅིང་མི་བསྐྱོད་པའི་ཅོད་པན་ཅན་དུ་གྱུར་ཅེས་མོས་ཤིང༌། ཨོཾ་ཨཱཿཧཱུྂ། ལན་གསུམ་གྱིས་ཆུ་གཏོར་བྱིན་གྱིས་བརླབས་ལ། ཆུ་སྦྲེང་ཞིང༌། ཨོཾ་ཨིནྡྲ་ནི་མུ་ཁཾ་བྷྲ་མ་རི་སྭཱ་ཧཱ།

ཨོཾ་ཛཾ་ལུཾ་སྭཱ་ཧཱ། ཞེས་ཆུ་ཕུལ་ལ། ན་མོ་རཏྣ་ཏྲ་ཡཱ་ཡ། ན་མོ་མ་ཎི་བྷ་དྲཱ་ཡ་མ་ཧཱ་ཡཀྵ་སེ་ནཱ་པ་ཏ་ཡེ། ཏདྱ་ཐཱ། ཨོཾ་ཛཾ་བྷ་ལ་ཛ་ལེནྡྲ་ཡ་ས་པ་རི་ཝཱ་ར་བ་ལིཾ་ཁ་ཁ་ཁཱ་ཧི་ཁཱ་ཧི། ཞེས་གསུམ་གྱིས་གཏོར་མ་དབུལ་ལ། ཨརྒྷཾ་སོགས་ཀྱིས་མཆོད། བསྟོད་པ་ནི། འཕགས་པ་རྨུགས་འཛིན་ཆུ་དབང་འཆོལ་པ་ནག །མིའུ་ཐུང་གཟུགས་འཆང་གནོད་སྦྱིན་སྡེ་དཔོན་ཆེ། །ཁྱོད་ནི་མི་བསྐྱོད་མཆོག་ཏུ་བདག་དྲན་གྱིས། །ཕྱག་འཚལ་ནོར་གྱི་དངོས་གྲུབ་མྱུར་དུ་སྩོལ། །ཞེས་དངོས་གྲུབ་བླངས་ལ་ཆུ་གཤེགས་སོ།། །། ༈ །ཡི་དྭགས་ཆུ་སྦྱིན་ནི། སྭ་བྷ་ཝས་སྦྱངས། སྟོང་པའི་ངང་ལས་རང་ཉིད་སྐད་ཅིག་གིས་འཕགས་པ་སྤྱན་རས་གཟིགས་ཁ་སརྤ་ཎིར་གསལ་བའི་ཕྱག་ནས་བདུད་རྩིའི་རྒྱུན་བབ་པས་ཡི་དྭགས་ཀྱི་ཚོགས་ཐམས་ཅད་ཚིམ་པར་གྱུར་ཅེས་མོས་ཏེ། ལག་གཡོན་མཆོག་སྦྱིན་གྱི་དྲུང་དུ་ཆུ་སྦྲེང་ཞིང༌། ཨོཾ་མ་ཎི་པདྨེ་ཧཱུྂ། ཨོཾ་ཨཱཿཧྲཱིཿཧཱུྂ། ཞེས་ཅི་རིགས་བརྗོད་ལ། འཕགས་པ་སྤྱན་རས་གཟིགས་དབང་གི། །ཕྱག་ནས་འབབ་པའི་འོ་རྒྱུན་གྱིས། །ཡི་དྭགས་རྣམས་ནི་ཚིམས་བྱས་ཤིང༌། ཁྲུས་བྱས་རྟག་ཏུ་བསིལ་བར་ཤོག ༑ཅེས་བརྗོད་ཅིང་དེའི་མོད་ལ་ཆུ་ཐིགས་གཅིག་སྣོད་ཀྱི་ཕྱི་རོལ་ཏུའང་བླུག་ཅིང་སེ་གོལ་གཅིག་གིས་སྦྱིན་ལ། ཨོཾ་ཛྭ་ལ་མི་དཾ་སརྦ་པྲེ་ཏེ་བྷྱཿསྭཱ་ཧཱ། འཇུར་གེགས་ཅན་ལ་སྐོམ་སེལ་ཆབ། །དེ་དག་ཐམས་ཅད་ཅི་རིགས་པ། །འཇིག་རྟེན་ཁམས་འདིར་མ་ལུས་པ། །ཐོགས་པ་མེད་པར་འབྱུང་གྱུར་ཅིག །ཅེས་བརྗོད་ལ་ཆུ་གཤེགས།། །། ༈ །བར་དོ་ཆུ་སྦྱིན་ནི། རང་ཉིད་སྤྱན་རས་གཟིགས་ཁ་སརྤ་ཎིར་གྱུར་པའི་ཕྱག་ནས་བདུད་རྩིའི་རྒྱུན་བབ་པས་བར་དོའི་སེམས་ཅན་རྣམས་ཚིམ་པར་གྱུར་ཅེས་མོས་ལ། ན་མོ་རཏྣ་ཏྲ་ཡཱ་ཡ། ཨོཾ་ཀཾ་ཀ་ནི་ཀཾ་ཀ་ནི། རོ་ཙ་ནི་རོ་ཙ་ནི། ཏྲོ་ཊ་ནི་ཏྲོ་ཊ་ནི། ཏྲཱ་ས་ནི་ཏྲཱ་ས་ནི། པྲ་ཏི་ཧ་ན་པྲ་ཏི་ཧ་ན། སརྦ་ཀརྨ་པ་རཾ་པ་རཱ་ཎི་མེ་སརྦ་སཏྭ་ནཱཉྩ་སྭཱ་ཧཱ། བར་དོའི་སེམས་ཅན་ཐམས་ཅད་བཀྲེས་སྐོམ་དང་འཇིགས་སྐྲག་གི་སྡུག་བསྔལ་ཐམས་ཅད་དང་བྲལ་ཞིང་མི་ཁོམ་པའི་སྐྱེ་གནས་ཁེགས་ཏེ་མྱུར་དུ་འཚང་རྒྱ་བར་གྱུར་ཅིག

།ཅེས་ཆུ་གཤེགས།། །། ༈ །བྲུལ་གཏོར་ཆ་བཞི་ནི། ཡོ་བྱད་འདུ་བྱས་ཏེ། དང་པོ་བཤམས་ལ། ཨ་མྲྀ་ཏས་བསངས༌། སྭ་བྷཱ་ཝས་སྦྱངས། སྟོང་པའི་ངང་ལས་ཐོད་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྂ། ལན་གསུམ་དང་ཁ་འབར་མའི་སྔགས་བརྗོད་དེ་ཨརྒྷཾ་སོགས་ཀྱིས་མཆོད་ལ། འབུལ་བ་ནི། ཨོཾ་ཨཱཿཧཱུྂ། མཆོད་སྦྱིན་གྱི་གཏོར་མ་རྒྱ་ཆེན་པོ་འདི། བླ་མ་ཡི་དམ་ལོངས་སྤྱོད་རྫོགས་པ་སྐུའི་ཞིང་ཁམས་ན་བཞུགས་པ་རྣམས་ལ་འབུལ་ལོ། །བདག་ཅག་གིས་བླ་མ་ལ་མ་དད་ཅིང་མ་གུས་པ་བགྱིས་པ་དང༌། བླ་མའི་དཀོར་ལ་འབགས་པ་དང༌། ཐེག་པ་ཆེན་པོའི་ཆོས་སྤངས་པ་ལ་སོགས་པ་དམ་ཚིག་ཉམས་ཆག་ཐམས་ཅད་བྱང་ཞིང་དག་ནས་ལོངས་སྤྱོད་རྫོགས་པ་སྐུའི་ཞིང་ཁམས་སུ་འཚང་རྒྱ་བར་གྱུར་ཅིག །གཉིས་པ་བཤམས་ལ། བསངས་སྦྱངས། སྟོང་པའི་ངང་ལས་པདྨའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་བདུད་རྩིའི་རྒྱ་མཚོ་ཆེན་པོ་གྱུར། ཨོཾ་ཨཱཿཧཱུྂ། གསུམ་དང༌། ཁ་འབར་མའི་སྔགས་བརྗོད་ཅིང༌། ཨརྒྷཾ་སོགས་ཀྱིས་མཆོད་ལ། ཨོཾ་ཨཱཿཧཱུྂ། མཆོད་སྦྱིན་གྱི་གཏོར་མ་རྒྱ་ཆེན་པོ་འདི། རྒྱལ་བ་ཤཱཀྱ་ཐུབ་པ་ལ་འཁོར་ཉན་ཐོས་རང་སངས་རྒྱས་སྤྲུལ་པ་སྐུའི་ཞིང་ཁམས་ན་བཞུགས་པ་རྣམས་ལ་འབུལ་ལོ། །བདག་ཅག་གིས་ཚེ་རབས་འཁོར་བ་ཐོག་མ་མེད་པ་ནས་ཐ་མ་ད་ལྟ་ལ་ཐུག་གི་བར་དུ་སངས་རྒྱས་ཀྱི་དཀོར། ཆོས་ཀྱི་དཀོར། དགེ་འདུན་གྱི་དཀོར། མར་མེའི་དཀོར་ལ་འབགས་པ་ལ་སོགས་པ་དཀོར་དང་སྐུ་གླུད་ཐམས་ཅད་བྱང་ཞིང་དག་ནས་སྤྲུལ་པ་སྐུའི་ཞིང་ཁམས་སུ་འཚང་རྒྱ་བར་གྱུར་ཅིག །གསུམ་པ་བཤམས་ལ། བསངས་སྦྱངས། སྟོང་པའི་ངང་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྂ་དང་ཁ་འབར་མའི་སྔགས་དང༌། དེ་བཞིན་གཤེགས་པ་བཞིའི་མཚན་བརྗོད་ལ། ཨོཾ་ཨཱཿཧཱུྂ། མཆོད་སྦྱིན་གྱི་གཏོར་མ་རྒྱ་ཆེན་པོ་འདི་ཕ་མས་གཙོར་བྱས་པའི་འགྲོ་བ་རིགས་དྲུག་གི་སེམས་ཅན་ཐམས་ཅད་ལ་བསྔོའོ། །ལན་ཆགས་བྲལ།

བུ་ལོན་འཁོར། ཞེ་འཁོན་བྱང་ནས་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་གྱུར་ཅིག །བཞི་པ་གོང་ལྟར་ལ། ཨོཾ་ཨཱཿཧཱུྂ། མཆོད་སྦྱིན་གྱི་གཏོར་མ་རྒྱ་ཆེན་པོ་འདི་ཀླུའི་རྒྱལ་པོ་ཝ་རུ་ཎ་འཁོར་དང་བཅས་པ་རྣམས་ལ་འབུལ་ལོ། །འཛམ་བུའི་གླིང་དུ་ཆར་ཆུ་དུས་སུ་འབེབས་པ་དང༌། ལོ་ཕྱུགས་རྟག་ཏུ་ལེགས་པའི་ཕྲིན་ལས་མཛོད་ཅིག །ཀླུ་རྒྱལ་ཀུན་གྱི་རྗེར་གྱུར་པ། །མཐུ་སྟོབས་རྫུ་འཕྲུལ་རྨད་དུ་བྱུང༌། །ཀླུ་རྣམས་མ་ལུས་འདུལ་མཛད་པ། །ཝ་རུ་ཎ་ལ་ཕྱག་འཚལ་བསྟོད། །ཅེས་བསྟོད་ལ་གཏོར་མ་གཤེགས། བཤལ་ཆུ་བཏང་ངོ༌།། །། ༈ །གཏོར་མ་བརྒྱ་རྩའི་རིམ་པ་ནི། ཡོ་བྱད་འདུ་བྱས་ལ། སེམས་ཅན་གྱི་དོན་དུ་སངས་རྒྱས་ཐོབ་པར་བྱ། དེའི་ཆེད་དུ་མཆོད་སྦྱིན་གྱི་གཏོར་མ་རྒྱ་ཆེན་པོ་ཕུལ་ནས། འཕགས་པ་རྣམས་མཆོད་པས་མཉེས་པ་དང༌། རིགས་དྲུག་རྣམས་གཏན་པ་མེད་པའི་སྦྱིན་པ་རྣམ་པ་བཞིས་ཚིམ་པར་བྱའོ། །ཞེས་དོན་དྲན་པའི་ངང་ནས། བསངས་སྦྱངས། སྟོང་པའི་ངང་ལས་པད་ཟླའི་གདན་ལ་རང་ཉིད་སྐད་ཅིག་གིས་སྤྱན་རས་གཟིགས་ཁ་སརྤ་ཎི་གངས་རི་ལྟར་དཀར་བའི་ཕྱག་གཉིས་མཆོག་སྦྱིན་དང་པདྨ་འཛིན་པ་ཞི་ཞིང་འཛུམ་པ་དར་དང་རིན་པོ་ཆེས་བརྒྱན་ཅིང་ཞབས་གཉིས་མཉམ་པར་བཞེངས་པ། འོད་དཔག་མེད་པའི་ཅོད་པན་ཅན་ཡེ་ཤེས་པ་དང་དབྱེར་མེད་པའི་ཐུགས་ཀའི་ས་བོན་གྱི་འོད་ཀྱིས་གཏོར་མགྲོན་འཁོར་བཅས་སྤྱན་དྲངས། བླ་མ་རྒྱལ་བ་རྒྱལ་སྲས་ཐུགས་རྗེ་ཅན། །དཀོན་མཆོག་སྲི་ཞུའི་མགྲོན་ཀུན་གཤེགས་སུ་གསོལ། །ཡི་དམ་མཁའ་འགྲོ་ཆོས་སྐྱོང་ནོར་ལྷའི་ཚོགས། །མགོན་པོ་ཡོན་ཏན་མགྲོན་ཀུན་གཤེགས་སུ་གསོལ། །སྐྱེ་བ་གཏན་གྱི་ཕ་མར་གྱུར་པ་ཡི། །རིགས་དྲུག་སྙིང་རྗེའི་མགྲོན་ཀུན་གཤེགས་སུ་གསོལ། །འཁྲུལ་བའི་དབང་གིས་གནོད་བྱེད་འབྱུང་པོ་བགེགས། །ལན་ཆགས་བུ་ལོན་མགྲོན་ཀུན་གཤེགས་སུ་གསོལ། །བཛྲ་ས་མ་ཡ་ཛཿ བཅོམ་ལྡན་འཁོར་བཅས་བྱོན་པ་ལེགས། །བདག་ཅག་བསོད་ནམས་སྐལ་པར་ལྡན། །བདག་གི་མཆོད་གཏོར་བཞེས་སླད་དུ། །དགྱེས་ཤིང་བརྟན་པར་བཞུགས་སུ་གསོལ། །པདྨཱ་ས་ན་ཏིཥྛ་སྟྭཾ།

རབ་འབྱམས་ཞིང་གི་མཆོད་ཡོན་ཞབས་བསིལ་དང༌། །མེ་ཏོག་སྤོས་དང་མར་མེ་དྲི་ཡི་ཆུ། །ཞལ་ཟས་རོལ་མོ་སྲིད་པ་གསུམ་བཀང་སྟེ། །བཅོམ་ལྡན་འཁོར་དང་བཅས་ལ་དབུལ་བར་བགྱི། །སེམས་ཅན་རྣམས་ཀྱི་དོན་ཀུན་མཛད་དུ་གསོལ། །ཨོཾ་སརྦ་ཏ་ཐཱ་ག་ཏ་ས་པ་རི་ཝཱ་ར་ཨརྒྷཾ། པཱ་དྱཾ། པུཥྤཾ། དྷཱུ་པཾ། ཨཱ་ལོ་ཀེ། གནྡྷེ། ནཻ་ཝི་དྱཾ། ཤཔད་པྲ་ཏཱིཙྪ་སྭཱའ་ཧཱ། ཞེས་མཆོད་ཅིང༌། རྒྱལ་བའི་སྐུ་ལ་དྲི་མ་མི་མངའ་ཡང༌། །བདག་སོགས་ལུས་ཀྱི་སྒྲིབ་པ་སྦྱང་བའི་ཕྱིར། །དྲི་མེད་ཡན་ལག་བརྒྱད་ལྡན་གངྒཱའི་ཆུ། །རྒྱུན་བཟང་རབ་ཏུ་གཏམས་པས་སྐུ་ཁྲུས་གསོལ། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། ཞེས་ཁྲུས་ཆུ་གཤེགས་ལ་བཤལ་ཆུ་བཏང༌། དེ་ནས་དཀར་གསུམ་མངར་གསུམ་སྨན་གྱིས་སྦགས་པའི་རིལ་བུ་བཅུ་ཚན་བཅུ་དང་བརྒྱད་ཚན་གཅིག་བྱས་པའི། བཅུ་ཚན་དང་པོ་སྣོད་བཅུའམ་ལྔའམ་གཅིག་ཏུ་བཤམས་ལ། ཆུས་སྦྱངས་ཏེ། ཨོཾ་ཨཱཿཧཱུྂ། གསུམ་གྱིས་བྱིན་གྱིས་བརླབས་ལ། གཏོར་མ་བདུད་རྩིའི་རང་བཞིན་འདོད་ཡོན་ཕུན་སུམ་ཚོགས་པར་གྱུར་ཅེས་མོས་ཏེ། ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྂ། ཞེས་བཅུའམ་བདུན་ནམ་གསུམ་བརྗོད་ལ། ཨོཾ་བཛྲ་ཨརྒྷཾ་སོགས་ཀྱིས་མཆོད་ལ། གཏོར་མ་འདོད་ཡོན་ཕུན་སུམ་ཚོགས་པ་འདི། རྩ་བརྒྱུད་ཀྱི་བླ་མ་དམ་པ་རྣམས་དང༌། སློབ་དཔོན་ཆེན་པོ་པདྨ་འབྱུང་གནས། དཀོན་མཆོག་རིན་པོ་ཆེ་རྣམ་པ་གསུམ། །རྒྱལ་བ་སྲས་དང་སློབ་མར་བཅས་པ་ཡི་དམ་རྒྱུད་སྡེ་བཞི་དང་གསང་སྔགས་གསར་རྙིང་གི་ལྷ་ཚོགས་ཐམས་ཅད་ལ་འབུལ་ལོ། །བདག་སོགས་སེམས་ཅན་ཐམས་ཅད་ཚོགས་གཉིས་རྫོགས། སྒྲིབ་གཉིས་བྱང་ནས་མྱུར་དུ་རྣམ་མཁྱེན་སངས་རྒྱས་ཀྱི་གོ་འཕང་རིན་པོ་ཆེ་ཐོབ་པར་མཛད་དུ་གསོལ། བཅུ་ཚན་གཉིས་པ་བཤམས་ལ། མཆོད་པའི་བར་གོང་ལྟར་ལ། གཏོར་མ་འདོད་ཡོན་ཕུན་སུམ་ཚོགས་པ་འདི། རིགས་ལྔའི་མཁའ་འགྲོའི་ཚོགས་དང༌། དཔལ་ནག་པོ་ཆེན་པོ་ལྕམ་དྲལ་བྲན་གཡོག་འཁོར་དང་བཅས་པ་རྣམས་དང༌།

ལྷ་ཀླུ་ཕྱོགས་སྐྱོང་རྒྱལ་ཆེན་གཟའ་སྐར་འཇིགས་བྱེད་ལ་སོགས་པ་གཙང་རིས་ཀྱི་དཔལ་མགོན་བདུན་ཅུ་རྩ་ལྔ་དང༌། བླ་མ་དམ་པ་རྣམས་ཀྱིས་བཀའ་དང་དམ་ལ་བཏགས་པ་སངས་རྒྱས་ཀྱི་བསྟན་པ་རིན་པོ་ཆེ་སྲུང་ཞིང༌། རྒྱ་བོད་ཀྱི་གདན་ས་ཁྱད་པར་ཅན་རྣམས་སྐྱོང་བ་བསྟན་པ་ལ་མངོན་པར་མོས་པའི་ལྷ་ཀླུ་མཐུ་བོ་ཆེ་ཐམས་ཅད་ལ་འབུལ་ལོ། །སངས་རྒྱས་ཀྱི་བསྟན་པ་རིན་པོ་རྒྱས་པ་དང༌། བླ་མ་དགེ་བའི་བཤེས་གཉེན་རྣམས་ཞབས་བརྟན་པ་དང༌། བདག་སོགས་སེམས་ཅན་ཐམས་ཅད་ཀྱི་སྔོན་གྱི་ལས་དང༌༑ འཕྲལ་གྱི་རྐྱེན་ལས་གྱུར་པའི་འགལ་རྐྱེན་ཐམས་ཅད་ཞི་བར་མཛད་དུ་གསོལ། བཅུ་ཚན་གསུམ་པ་གོང་ལྟར་ལ། གཏོར་མ་འདོད་ཡོན་ཕུན་སུམ་ཚོགས་པ་འདི། རིག་འཛིན་དང༌། དགེ་སྦྱོང༌། བྲམ་ཟེ། ལྷའི་དྲང་སྲོང་མངོན་པར་ཤེས་པ་ལྔ་དང་ལྡན་པ་རྣམས་ལ་འབུལ་ལོ། །སངས་རྒྱས་ཀྱིས་བསྟན་པ་དར་ཞིང་སེམས་ཅན་རྣམས་བདེ་བའི་དཔལ་འཐོབ་པ་དང༌། བདག་གི་འགལ་རྐྱེན་བར་ཆད་ཐམས་ཅད་ཞི་ནས་བསམ་དོན་ཆོས་བཞིན་དུ་འགྲུབ་པའི་སྨོན་ལམ་གདབ་ཏུ་གསོལ། བཅུ་ཚན་བཞི་པ་སྔར་ལྟར་ལ། གཏོར་མ་འདོད་ཡོན་ཕུན་སུམ་ཚོགས་པ་འདི། རྒྱལ་པོ་ཆེན་པོ་རྣམ་ཐོས་སྲས་ལ་འཁོར་རྟ་བདག་བརྒྱད་ཀྱིས་བསྐོར་བ་དང༌། ཛཾ་བྷ་ལ་སེར་ནག་དམར་གསུམ་ནོར་རྒྱུན་མ་ཚོགས་ཀྱི་བདག་པོ་ལ་སོགས་པ་ནོར་ལྷའི་ཚོགས་དང༌༑ ལྷན་ཅིག་སྐྱེས་པའི་ལྷ་ལ་སོགས་པ་བདག་ཅག་འཁོར་བཅས་ལ་སྲུང་སྐྱོབ་བྱེད་པའི་ལྷ་ཚོགས་རྣམས་ལ་འབུལ་ལོ། །བདག་ཅག་གི་ནད་དང་དབུལ་ཕོངས་ཐམས་ཅད་ཞི་ནས་ཚེ་དཔལ་ལོངས་སྤྱོད་རྒྱས་པའི་ཕྲིན་ལས་མཛོད་ཅིག །བཅུ་ཚན་ལྔ་བཤམས་ལ་ཆུས་བྲན་ཏེ། ཡི་གེ་གསུམ་གྱིས་ལན་གསུམ་བྱིན་གྱིས་བརླབས་ལ། གཏོར་མ་བདུད་རྩིའི་རང་བཞིན་འདོད་ཡོན་ཕུན་སུམ་ཚོགས་པར་གྱུར་ཅེས་མོས་ཏེ། ཁ་འབར་མའི་སྔགས་བཅུའམ་བདུན་ནམ་གསུམ་བརྗོད་ལ། བཅོམ་ལྡན་འདས་དེ་བཞིན་གཤེགས་པ་རིན་ཆེན་མང་ལ་ཕྱག་འཚལ་ལོ། །དེ་བཞིན་གཤེགས་པ་གཟུགས་མཛེས་དམ་པ་ལ་ཕྱག་འཚལ་ལོ༑ ༑དེ་བཞིན་གཤེགས་པ་སྐུ་འབྱམ་ཀླས་ལ་ཕྱག་འཚལ་ལོ། །དེ་བཞིན་གཤེགས་པ་འཇིགས་པ་ཐམས་ཅད་དང་ཡོངས་སུ་བྲལ་བ་ལ་ཕྱག་འཚལ་ལོ། །ཞེས་བརྗོད་ཅིང༌།

གཏོར་མ་འདོད་ཡོན་ཕུན་སུམ་ཚོགས་པ་འདི། འཛམ་བུ་གླིང་གི་གཞི་བདག །ཁྱད་པར་བོད་ཁམས་སྐྱོང་བའི་བརྟན་མ་ཡང་མ་སྐྱོང་མ། སྒོས་དབུས་གཙང༌། བྱེ་བྲག་ཏུ་ས་ཕྱོགས་དང་ཡུལ་རིས་འདི་ཉིད་དང༌། ཁྱད་པར་དུ་ཡང་ཆོས་རྗེའི་དགེ་བསྙེན་ཆེན་པོ། བར་ལྷ་ལྷ། སོག་ར་བཙན། ཆུ་འཕན་ཀླུ། གཏེར་སྒྲོམ་སྨན། ཙོག་སྣའི་རྣམ་རྒྱལ་དཀར་པོ་ལ་སོགས་པ་ལྷ་སྲིན་སྡེ་བརྒྱད་དཀར་པོའི་ཕྱོགས་ལ་མངོན་པར་དགའ་བ་རྣམས་ལ་འབུལ་ལོ། །འཇིག་རྟེན་གྱི་ཁམས་སུ་ཆར་ཆུ་དུས་སུ་འབེབས་ཤིང་ལོ་ཕྱུགས་རྟག་ཏུ་ལེགས་པ་དང༌། མི་ནད་དང༌། ཕྱུགས་ནད། འཁྲུག་རྩོད། མུ་གེ་ཐམས་ཅད་ཞི་ཞིང་མི་འབྱུང་བར་མཛད་དུ་གསོལ། བཅུ་ཚན་དྲུག་པ་གོང་ལྟར་ལ། གཏོར་མ་འདོད་ཡོན་ཕུན་སུམ་ཚོགས་པ་འདི། གནོད་སྦྱིན་གྱི་སྡེ་དཔོན་ཕོ་བརྒྱད། མོ་བརྒྱད། གནོད་སྦྱིན་ཉི་ཤུ་རྩ་བརྒྱད། ཡུལ་འཁོར་སྐྱོང་བ་ལྔ་བརྒྱ། འཕྲོག་མ་མ་བུ་ལ་སོགས་པ་འབྲོག་གནས་ཀྱི་ཚོགས་དང་བཅས་པ་རྣམས་ལ་འབུལ་ལོ། །སེམས་ཅན་རྣམ་ལ་གནོད་ཅིང་འཚེ་བའི་བསམ་སྦྱོར་ཐམས་ཅད་ཞི་ནས། ཆོས་དང་མཐུན་པའི་དོན་ཐམས་ཅད་སྒྲུབ་པ་དང༌། བདག་ཅག་གི་མི་མཐུན་པའི་ཕྱོགས་ཐམས་ཅད་ཉེ་བར་ཞི་བར་མཛད་དུ་གསོལ། བཅུ་ཚན་བདུན་པ་གོང་ལྟར་ལ། གཏོར་མ་འདོད་ཡོན་ཕུན་སུམ་ཚོགས་པ་འདི། བགེགས་ཀྱི་རྒྱལ་པོ་བི་ནཱ་ཡ་ཀས་གཙོ་བྱས། བགེགས་རིགས་སྟོང་ཕྲག་བརྒྱད་ཅུ། གདོན་རིགས་སྟོང་ཕྲག་བཅོ་བརྒྱད༑ བྱིས་པའི་གདོན་ཆེན་བཅོ་ལྔ། ནད་བདག །རིམས་བདག །ཡམས་ཀྱི་བདག་མོ་ཐམས་ཅད་ལ་སྦྱིན་ནོ། །དེང་ཕྱིན་ཆད་བསམ་ངན་དང་གདུག་རྩུབ་གནོད་འཚེའི་བསམ་པ་ཐམས་ཅད་ཞི་ནས། གཞན་ཕན་བྱང་ཆུབ་ཀྱི་སེམས་རྒྱུད་ལ་སྐྱེ་བར་གྱུར་ཅིག །བཅུ་ཚན་བརྒྱད་པ་གོང་ལྟར་ལ། གཏོར་མ་འདོད་ཡོན་ཕུན་སུམ་ཚོགས་པ་འདི། འགྲོ་བ་རིགས་དྲུག །ལམ་རྒྱུད་ལྔ། སྐྱེ་གནས་བཞིས་བསྡུས་པའི་སེམས་ཅན་ཐམས་ཅད་ལ་སྦྱིན་ནོ། །རིགས་དྲུག་སོ་སོའི་ལན་ཆགས་དང་བུ་ལོན་ཐམས་ཅད་བྱང་ཞིང་སྡུག་བསྔལ་མཐའ་དག་དང་བྲལ་ནས།

སྦྱིན་པའི་ཕ་རོལ་ཏུ་ཕྱིན་པ་སོགས་དྲུག་མྱུར་དུ་རྫོགས་ནས་འཚང་རྒྱ་བར་གྱུར་ཅིག །བཅུ་ཚན་དགུ་པ་གོང་ལྟར་ལ། གཏོར་མ་འདོད་ཡོན་ཕུན་སུམ་ཚོགས་པ་འདི། ཡི་དྭགས་ཁ་ལ་མེ་འབར་མས་གཙོ་བྱས། ཡི་དྭགས་ཕྱི་ནང་ཟས་སྐོམ་གྱི་སྒྲིབ་པ་ཅན་དང༌། མེ་ལྕེའི་འཁོར་ལོ་ཅན། བྱིངས་ན་གནས་པ། ཁ་འཐོར་བའི་ཚོགས་དང་བཅས་པ་རྣམས་ལ་སྦྱིན་ནོ། །བཀྲེས་སྐོམ་དང་དབུལ་ཕོངས་ཀྱི་སྡུག་བསྔལ་ཐམས་ཅད་དང་བྲལ་ཞིང་སེར་སྣའི་ལས་ཀྱི་སྒྲིབ་པ་ཐམས་ཅད་དག་ནས་མྱུར་དུ་སངས་རྒྱས་ཏེ། སྦྱིན་པ་རྣམ་པ་བཞི་ལ་ལོངས་སྤྱོད་པར་གྱུར་ཅིག །བཅུ་ཚན་བཅུ་པ་གོང་ལྟར་ལ། གཏོར་མ་འདོད་ཡོན་ཕུན་སུམ་ཚོགས་པ་འདི། བདག་ཅག་གི་ཚེ་འཁོར་བ་ཐོག་མ་མེད་པ་ནས་ཐ་མ་ད་ལྟ་ལ་ཐུག་གི་བར་དུ། ལན་ཆགས་དང༌། བུ་ལོན་མ་འཁོར་བ་དང༌། ཚེ་འདིར་སྤྱན་ཟུར་དང་ཐུགས་ཟུར་ལ་ཕོག་པ་དང༌། གནོད་བྱེད་ཀྱི་གདོན་ངོས་མ་ཟིན་པའི་ཚོགས་ཐམས་ཅད་ལ་སྦྱིན་ནོ། །ལན་ཆགས་བྲལ། བུ་ལོན་འཁོར། ཞེ་འཁོན་དག་ཅིང་ཕོག་ཐུག་ཏུ་གྱུར་པ་ཐམས་ཅད་སོས་པར་གྱུར་ཅིག །གནོད་བྱེད་ཐམས་ཅད་ཀྱང་གཏོར་མ་འདིས་མཉེས་ཤིང་རེ་བ་ཡོངས་སུ་གང་སྟེ་བདག་གི་མཐུན་རྐྱེན་སྒྲུབ་པའི་གྲོགས་སུ་གྱུར་ཅིག །བཅུ་གཅིག་པ་བརྒྱད་ཚན་ཡང་གོང་ལྟར་ལ། གཏོར་མ་འདོད་ཡོན་ཕུན་སུམ་ཚོགས་པ་འདི། གཏོར་མ་ལ་རེ་བ་གློ་བུར་དུ་ལྷགས་པ། ཁས་ཞན་པ། དབང་ཆུང་བ །སྐལ་བ་ཆད་པ། ལྷག་མ་དང་བཤལ་ཆུ་ལ་དབང་བ་རྣམས་ལ་སྦྱིན་ནོ། །ཐམས་ཅད་ཟས་སྐོམ་གྱིས་ཚིམས་ཞིང་སོ་སོའི་རེ་འདོད་གང་སྟེ་དག་པའི་ཞིང་དུ་སྐྱེ་བར་གྱུར་ཅིག །ཅེས་བརྗོད་ལ་བཏང་ངོ༌། །གཏོར་ཐེབ་བཅུའི་ལྔ་ཚར་བྱེད་ན་སོ་སོར་བཤལ་ཆུ་བཏང༌། གཅིག་ཏུ་བྱེད་ན་ཡང་གྲུབ་ན་སོ་སོར་བཤལ་ཆུ་བྱ་ཞིང༌། མ་གྲུབ་ན་བཅུ་ཚན་དང་པོ་དང༌། གཉིས་པ། གསུམ་པ། བཞི་པ་བསྡོམས་ཤིང༌། ལྔ་པ་དང༌། དྲུག་པ། བདུན་པ་རྣམ་བསྡོམས་ཏེ། བརྒྱད་པ་དང༌། དགུ་པ། བཅུ་པ་རྣམས་བསྡོམས་ལ། བཅུ་གཅིག་པ་ལོགས་སུ་བྱ་ཞིང༌།

དེ་ཡང་མ་གྲུབ་ན་བཅུ་ཚན་བཞི་པ་ཡན་དང༌། ལྔ་པ་མན་བསྡོམས་ཏེ་རེ་རེ་བྱ་ཞིང༌། བཅུ་གཅིག་པ་ལོགས་སུ་བཏང་ངོ༌། །ནོར་ལྷ་ཆུ་སྦྱིན་དང༌། ཡི་དྭགས། བར་དོ་ཆུ་སྦྱིན་སོགས་སྡོན་དུ་མ་གྲུབ་ན་འདིར་བྱ་ཞིང༌། དེ་དག་ཀྱང་མེད་དུ་མི་རུང་བའི་ཡན་ལག་མིན་པས་ནན་གྱིས་སྦྱར་དགོས་པ་ནི་མ་ཡིན་ནོ། །དེ་ནས། ཆོས་རྣམས་ཐམས་ཅད་རྒྱུ་ལས་བྱུང༌། །ཞེས་སོགས་ཀྱི་ཆོས་སྦྱིན་དང༌། བདག་གི་བསམ་པའི་སྟོབས་དང་དེ་བཞིན་གཤེགས་བྱིན་སྟོབས། །ཆོས་ཀྱི་དབྱིངས་ཀྱི་སྟོབས་ལས་འཕགས་རྣམས་མཆོད་པ་དང༌། །སེམས་ཅན་རྣམས་ལ་ཕན་ཕྱིར་དོན་རྣམས་གང་བསམ་པ། །དེ་དག་ཐམས་ཅད་འབད་མེད་འབྱུང་ཞིང་འགྲུབ་གྱུར་ཅིག །རྒྱལ་བ་མཆོད་པས་མཉེས་ཤིང་དམ་ཅན་ཐུགས་དམ་སྐོངས། །རིགས་དྲུག་འདོད་པ་ཚིམས་ཤིང་ལན་ཆགས་བུ་ལོན་འཁོར། །ཞེ་འཁོན་སྡིག་སྒྲིབ་བྱང་ཞིང་ཚོགས་གཉིས་མྱུར་རྫོགས་ཏེ། །རྣམ་དག་ལེགས་པར་གསུང་བའི་སངས་རྒྱས་ཐོབ་གྱུར་ཅིག །ཅེས་བདེན་པ་བརྗོད། སྐབས་འདིར་གཏོར་གསོལ་འདེབས་བྱ་བར་སྤྲོ་ན། མཆོད་ཡོན་ཕུལ་ལ་གཏོར་གསོལ་འདེབས་བྱ། དེ་ནས། མ་འབྱོར་ཡོངས་སུ་མ་རྙེད་ཅིང༌། །བདག་རྨོངས་བློ་ཡིས་གང་བགྱིས་པའི། །ཆད་ལྷག་ནོངས་པར་གྱུར་པ་དག །དེ་ཀུན་ཁྱོད་ཀྱིས་བཟོད་པར་མཛོད། །ཅེས་ནོངས་པ་བཤགས། ཨོཾ་ཁྱོད་ཀྱིས་སེམས་ཅན་དོན་ཀུན་མཛད། །ཇི་ལྟའི་རྗེས་མཐུན་དངོས་གྲུབ་སྩོལ། །སངས་རྒྱས་ཡུལ་དུ་གཤེགས་ནས་ཀྱང༌། སླར་ཡང་འབྱོན་པར་མཛད་དུ་གསོལ། བཛྲ་མུཿ མཆོད་སྦྱིན་གནས་འདིར་གང་ལྷགས་པའི། །འབྱུང་པོ་ས་འོག་རྒྱུ་བ་དང༌། །གང་ཡང་ས་སྟེང་འཁོད་པ་དང༌། །ས་བླར་རྒྱུ་བ་གང་ཡིན་པ། །མགུ་བར་གྱིས་ལ་རང་གནས་སུ། །ཐམས་ཅད་དག་ནི་འགྲོ་བར་གྱི༑ སརྦ་བྷཱུ་ཏ་གཙྪཿ ཞེས་གཤེགས་སུ་གསོལ་ཞིང་བཀྲ་ཤིས་དང་བསྔོ་བ་སྨོན་ལམ་རྒྱས་པར་བྱས་ལ། དམིགས་མེད་ཀྱི་རྒྱས་གདབ་པར་བྱའོ། །གཏོར་ཆོག་འདི་ཉིད་ཀྱི་སྔ་ཕྱིའི་གོ་རིམ་ལྟར་ཡོངས་སུ་རྫོགས་པ་གྲུབ་ན་ལེགས་ཀྱང༌།

ཡང་ལོང་ཡོད་མེད་དང་འཚམ་པའི་ཆུ་སྦྱིན་རྣམས་དང༌། བྲུལ་གཏོར་ཆ་བཞི་དང༌། བརྒྱ་རྩ་རྣམས་སོ་སོར་རང་ཉིད་གང་འདོད་ཀྱིས་ཕྲལ་ནས་ཉམས་སུ་བླངས་ཀྱང་ཆད་ལྷག་གི་སྐྱོན་དུ་མི་འགྱུར་ཏེ། སྡེ་ཚན་རྐང་ཚུགས་པ་རེ་རེ་ཡིན་པའི་ཕྱིར་རོ། །དེ་ལྟར་གཏོར་མའི་གོ་རིམ་འདི་ཡང༌། སྔོན་ཆད་འབྲི་གུང་པའི་ཕྱག་བཞེས་ཀྱི་གཏོར་ཆོག་དེ་ཉིད་མཛད་པ་པོའི་གང་ཟག་ཀྱང་དཀོན་གཉེར་སྒང་པ་ཞིག་གིས་མཛད་པ། རྗེ་འཇིག་རྟེན་གསུམ་གྱི་མགོན་པོ་ལ་ཁ་འཕངས་པ་འདྲ་བ་ཞིག་འདུག་ཅིང༌། བསྟན་བཅོས་དངོས་ཀྱང་ཟླུམ་མེ་བ་ཞིག་འདུག་པ་དང༌། ཡང་དེ་ངོར་ནས་ས་སྐྱའི་ཟླ་རྒྱལ་དང༌། རྗེ་སྒམ་པོ་སྤྱན་སྔའི་གཏོར་ཆོག་སོགས་ཉམས་སུ་བླང་ཡང་ཆོས་ལ་བཟང་ངན་གྱི་སྐྱོན་མེད་པས་འཐུས་པར་སྣང་མོད༌། འོན་ཀྱང་གཞན་གྱི་རྗེས་ཁོ་ནར་འབྲང་ན་རང་རེ་བཀའ་བརྒྱུད་དམ་པའི་སྙིང་པོའི་བསྟན་པ་འདི་ཉམས་པའི་རྒྱུར་འགྲོ་བ་མང་པོ་མཐོང་བས་རང་ཉིད་ཀྱི་གྲུབ་མཐའ་མི་སྤོང་བ་སོགས་དོན་མང་པོ་ཞིག་གི་དགོས་པ་བསྒྲུབ་པའི་ཕྱིར། དབུར་སྟོད་འབྲི་གུང་གི་དགེ་སློང་འདུལ་པ་འཛིན་པ་དྷརྨ་ཀཱིརྟིས། དཔལ་འབྲི་གུང་གི་གདན་ས་ཆེན་པོ་དང་ཉེ་བའི་དུར་ཁྲོད་རྟེན་ཕྱག་སྟེང་དུ་ལེགས་པར་སྦྱར་བ་དགེ་བར་གྱུར་ཅིག། །།སརྦ་མངྒ་ལཾ།།