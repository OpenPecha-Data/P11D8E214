༄༅། །བཅོམ་ལྡན་འདས་ངན་སོང་ཡོངས་སུ་སྦྱོང་བ་གཙུག་ཏོར་དགུའི་ཆོ་གའི་ལྷན་ཐབས་དཔག་བསམ་སྙེ་མ་ཞེས་བྱ་བ་བཞུགས་སོ།། བཅོམ་ལྡན་འདས་ངན་སོང་ཡོངས་སུ་སྦྱོང་བ་གཙུག་ཏོར་དགུའི་ཆོ་གའི་ལྷན་ཐབས་དཔག་བསམ་སྙེ་མ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། །བདེ་སྟོང་དབྱེར་མེད་སྲིད་དང་ཞི་བའི་ཆོས། །དངོས་ཀུན་གཉིས་མེད་ནམ་མཁའི་རང་བཞིན་དུ། །ཆོས་ཀྱི་སྣང་བས་འགྲོ་རྣམས་སྲུང་མཛད་པ། །ཡོངས་ཀྱི་བཤེས་གཉེན་ཚོགས་ཀྱིས་འགྲོ་འདི་སྐྱོངས། །འཇིགས་མེད་ལྔ་རིགས་དྲང་ངེས་དམ་ཆོས་ཀྱི། །འབྱུང་གནས་གཅིག་པུ་གསང་ཆེན་རྡོ་རྗེའི་ལམ། །སྦས་པའི་དོན་ཀུན་འདོམས་མཛད་རྡོ་རྗེ་འཛིན། །རྒྱལ་ཀུན་ཡབ་གྱུར་ཁྱོད་ལ་མགོས་ཕྱག་འཚལ། །ཉི་མར་འགོང་ནུས་མཁྱེན་པའི་སྣང་བ་ཤེས་བྱ་ཀུན་གྱི་དེ་ཉིད་སྟོན། །ཟླ་བའི་མཛེས་འཕྲོག་ཞལ་འཛུམ་གསར་པས་སྐལ་བཟང་བློ་ཡི་ཀུ་མུད་སྲུང༌། །ཐུགས་རྗེའི་མྱུར་མགྱོགས་གློག་གི་ཞགས་པས་འགྲོ་འདི་ངན་སོང་གནས་ནས་འདྲེན། །དབྱངས་ཅན་རྒྱལ་ཀུན་ཡུམ་གྱུར་ཁྱོད་ཀྱིས་རྟག་པར་དགེ་བའི་བཤེས་མཛོད་ཅིག །དེའང་འདིར་ངན་སོང་སྦྱོང་བ་གཙུག་ཏོར་དགུའི་དཀྱིལ་འཁོར་གྱི་བྱ་བ་རྡུལ་ཚོན་དང་འབྲེལ་བར་བགྱི་བའི་ལག་ལེན་ལྷན་ཐབས་སུ་བྱ་བ་ལ་གསུམ། སྔོན་འགྲོ། དངོས་གཞི། རྗེས་སོ། །དང་པོ་ལ་གསུམ། བསྙེན་པ། ས་ཆོག །སྟ་གོན་ནོ། །དང་པོ་ལ་གཉིས་ཏེ། བསྙེན་པ་དངོས་དང༌། སློབ་མ་རྗེས་སུ་བཟུང་བའོ། །དང་པོ་ནི། སྐྱབས་སེམས་བཏོན་ནས། བདག་ཉིད་སྐད་ཅིག་གིས་བཅོམ་ལྡན་འདས་ཤཱཀྱ་སེང་གེ་རྣམ་པར་སྣང་མཛད་ཆེན་པོ་ཤིན་ཏུ་གསེར་གྱི་མདོག་ཅན་འཁོར་ལོས་སྒྱུར་བའི་ཆ་ལུགས་དང་ལྡན་པ་ཆོས་འཁོར་གྱི་ཕྱག་རྒྱ་མཛད་པ། རིན་པོ་ཆེའི་དབུ་རྒྱན་དང༌། སྙན་རྒྱན་དང༌། མགུལ་རྒྱན་དང༌། དོ་ཤལ་དང༌། སེ་མོ་དོ་དང༌། སྐ་རགས་དང༌། ཕྱག་གདུབ་ལ་སོགས་པས་བརྒྱན་པ། དར་སྣ་ཚོགས་ཀྱི་སྟོད་གཡོགས་དང་སྨད་གཡོགས་ཅན་ཞབས་རྡོ་རྗེའི་སྐྱིལ་ཀྲུང་གིས་བཞུགས་པ།

ཞེས་གཙོ་རྐྱང་དུ་བསྐྱེད་ལ། སྟེགས་བུ་དཔངས་སུ་ཁྲུ་ཕྱེད་པ་ལ་རྒྱར་དཀྱིལ་འཁོར་གྱི་ཉིས་འགྱུར་ཅན་ངོས་མཉམ་ཞིང་དབུས་ཅུང་ཟད་མཐོ་ལ་བྱང་ཤར་ཡིད་ཙམ་གཞོལ་བའི་སྟེགས་བུ་མེ་ལོང་གི་ངོས་ལྟར་བྱ་བ་ནི་བྱ་བས་སྦྱང་བའོ། །དེ་ནས་ལས་སྔགས་བཟླས་པའི་ཡུངས་དཀར་གྱི་ཆུ་དང་སྦྱིན་སྲེག་གི་ཐལ་བ་གཏོར་བས་ས་གཞི་བསང་བའི་རྣམ་ལྔ་ལས། ལས་སྔགས་བཟླས་པ་དྲི་བཟང་དང་སྦྱར་བ་དབང་ལྡན་ནས་གཡས་སྐོར་དུ་བྱུག །ལག་གཡས་རྡོ་རྗེ་བཟུང་བའི་ས་གནོན་གྱིས་གཞི་དེར་རེག་ལ། ཨོཾ་བྷྲཱུ་ཁཾ། ཞེས་པས་ས་གཞི་ནམ་མཁའི་རང་བཞིན་དུ་གྱུར་པར་མོས་ལ། ཧཱུྂ་ལཾ་ཧཱུྂ། ཞེས་བརྗོད་པས། ས་གཞི་རྡོ་རྗེའི་རྡུལ་ཕྲ་རབ་ཀྱི་རང་བཞིན་དུ་གྱུར། ཨོཾ་མེ་དཱི་ནི་བཛྲཱི་བྷ་ཝ་བཛྲ་བྷནྡྷ་ཧཱུྂ།་་་་་ས་གཞི་རྡོ་རྗེའི་རང་བཞིན་དུ་རྡོ་རྗེས་ཆིངས་ཤིག །ཅེས་དང༌། ཨོཾ་ཧ་ན་ཧ་ན་བཛྲ་ཀྲོ་དྷ་ཧཱུྂ་ཕཊ།་་་་་ཆོམ་ཞིག་ཆོམ་ཞིག་རྡོ་རྗེ་ཁྲོ་བོ། ཞེས་དང༌། ཨོཾ་ཨཱཿཧཱུྂ་ཤོ་དྷ་ཡ་ཤོ་དྷ་ཡ་རཀྵ་རཀྵ་ཧཱུྂ་ཧཱུྂ་ཕཊ།་་་་་སྦྱོངས་ཤིག་སྦྱོངས་ཤིག་སྲུངས་སྲུངས།་་་ཞེས་པའི་སྔགས་རྣམས་ལན་གསུམ་གསུམ་བརྗོད་ཅིང་ལག་གཉིས་ཀ་རེག་སྟེ་བྱིན་གྱིས་བརླབས། འབྲུ་གསུམ་བརྗོད་ཅིང་པད་ཀོར་བྱས་ལ། ཡིག་བརྒྱ་ཡང་བརྗོད་པ་ནི། རྫས་སྔགས་ཏིང་ངེ་འཛིན་གྱིས་སྦྱང་བའོ། །བ་བྱུང་ལྔ་ནི། ལེགས་གྲུབ་ལས། དམར་སེར་བ་ཡི་འོ་མ་དང༌། །བ་ཡི་ཞོ་དང་བ་ཡི་མར། །བ་གཅིན་བ་ཡི་ལྕི་བ་དང༌། །ཞེས་གསུངས་པ་རྣམས་དྲི་བཟང་དང་སྦྱར་རོ། །དེ་ནས། ཆོས་ཐམས་ཅད་སྟོང་པ་ཉིད་དང་རོ་གཅིག་པས་ས་གཞི་དེ་བཞིན་ཉིད་ཀྱི་རང་བཞིན་ཤིན་ཏུ་རྣམ་པར་དག་པར་གྱུར། ཅེས་མོས་པ་ནི་བླ་ན་མེད་པའི་དག་པས་སྦྱང་བའོ། །དེ་ཡང་སྤྱི་རྒྱུད་ལས། ཁང་བཟང་བྲག་སྟེང་བ་ལང་ལྷས། །གཙུག་ལག་ཁང་སོགས་ཆུ་འགྲམ་མམ། །སྔོན་འདུས་བྱས་པའི་གནས་དག་ཏུ། །མ་བརྐོས་ན་ཡང་དག་པ་ཡིན། །ཞེས་པས། དཀྱིལ་འཁོར་གྱི་ཁང་པ་རྙིང་པ་རྣམས་སུ་ས་བརྟག་པ་ནས་བཟུང་བརྐོས་ཏེ་སྦྱང་བའི་བར་རྣམས་བྱ་མི་དགོས་པས་སྔགས་ཆུ་དང་སྦྱིན་སྲེག་གི་ཐལ་བས་སྦྱང་བ་ནས་འགོ་བརྩམ་པར་བྱའོ། །བཞི་པ་ས་གཟུང་བ་ནི།

སྐད་ཅིག་གིས་སྟོང་པའི་ངང་ལས་འོག་གི་མཐར་ཐུག་ཅིང་རྒྱ་ཆེ་བར་ཧཱུྂ་ལས་བྱུང་བའི་རྡོ་རྗེའི་ས་གཞི་དང༌༑ ༑ས་འོག་ནས་སྟེང་གི་བར་དུ་ཤིན་ཏུ་མཐོ་བའི་རྡོ་རྗེའི་ར་བ་དང༌། སྟེང་དུ་རྡོ་རྗེ་མདའི་དྲ་བ་དང་འོག་ཏུ་རྡོ་རྗེའི་བླ་བྲེས་བརྒྱན་པའི་རྡོ་རྗེའི་གུར་ཏེ། ཐམས་ཅད་ཀྱང་སྲ་ཞིང་མཁྲེགས་ལ་བར་མཚམས་མེད་པ་དུམ་བུ་གཅིག་ཏུ་གྱུར་པ་བསྐལ་པའི་མེ་ལྟར་འབར་ཞིང་འོད་ཟེར་འཁྲུགས་པར་གྱུར། ཅེས་ཐུན་མོང་གི་སྲུང་འཁོར་བསྒོམ། སློབ་དཔོན་སྟེགས་བུའི་དབུས་སུ་འཁོད་དེ་མཆོད་པ་བྱིན་རླབས་ནས་བཟླས་པའི་བར་བདག་གི་རྣལ་འབྱོར་རྫོགས་པར་བསྒོམ་ལ། སློབ་དཔོན་གཙོ་བོའི་ང་རྒྱལ་གྱིས་དབུས་སུ་གནས་ལ། ཕྱོགས་བཞི་ནས་རིགས་བཞི་ང་རྒྱལ་འཛིན་པའི་སློབ་མ་བཞིའམ། གཅིག་གིས་ཕྱོགས་སོ་སོར་འགྲོ་བ་རིགས་བཞིའི་ང་རྒྱལ་དང་ལྡན་པས་ཤར་ནས། རང་ཉིད་རྡོ་རྗེ་གཙུག་ཏོར་དཀར་པོ་གཡས་ས་གནོན་དང་གཡོན་མཉམ་གཞག་རིན་པོ་ཆེའི་རྒྱན་དང་དར་གྱི་ན་བཟས་མཛེས་པ། ཞབས་རྡོ་རྗེའི་སྐྱིལ་ཀྲུང་གིས་སྣ་ཚོགས་པདྨ་དང་ཟླ་བའི་གདན་ལ་བཞུགས་པར་གྱུར། ཨོཾ་བཛྲ་པཱ་དྱཾ་ནས། ཤཔདའི་བར་མཆོད། ཤཱཀྱ་སེང་གེ་གཙུག་ཏོར་རྣམ་པ་བརྒྱད། །སོགས། དེ་བཞིན་གཤེགས་པ་ཀུན་ཞི་བ། །དེ་བཞིན་གཤེགས་པ་ཀུན་གྱི་གནས༑ ༑ཆོས་ཀུན་བདག་མེད་པ་ཡི་མཆོག །དཀྱིལ་འཁོར་དམ་པ་བཤད་དུ་གསོལ། །ཞེས་གསུམ་གྱིས་གསོལ་བ་བཏབ། ལྷོ་ནས། རང་ཉིད་རིན་ཆེན་གཙུག་ཏོར་སེར་པོ་གཡས་མཆོག་སྦྱིན་དང་གཡོན་མཉམ་བཞག་རིན་པོ་ཆེའི་རྒྱན་དང་དར་གྱི་ན་བཟས་མཛེས་པ། ཞབས་རྡོ་རྗེའི་སྐྱིལ་ཀྲུང་གིས་སྣ་ཚོགས་པདྨ་དང་ཟླ་བའི་གདན་ལ་བཞུགས་པར་གྱུར། ཨོཾ་བཛྲ་པཱ་དྱཾ་ནས། ཤཔདའི་བར་མཆོད། ཤཱཀྱ་སེང་གེ་གཙུག་ཏོར་རྣམ་པ་བརྒྱད།་་༌།སོགས། མཚན་ཉིད་ཐམས་ཅད་ཡང་དག་རྫོགས། །མཚན་ཉིད་མིན་པ་ཐམས་ཅད་སྤངས། །ཀུན་ཏུ་བཟང་པོ་སྐུ་ཡི་མཆོག ༑དཀྱིལ་འཁོར་དམ་པ་བཤད་དུ་གསོལ། །ཞེས་གསུམ་དང༌།

ནུབ་ནས། རང་ཉིད་པདྨ་གཙུག་ཏོར་དམར་པོ་ཕྱག་གཉིས་མཉམ་བཞག་རིན་པོ་ཆེའི་རྒྱན་དང་དར་གྱི་ན་བཟས་མཛེས་པ། ཞབས་རྡོ་རྗེའི་སྐྱིལ་ཀྲུང་གིས་སྣ་ཚོགས་པདྨ་དང་ཟླ་བའི་གདན་ལ་བཞུགས་པར་གྱུར། ཨོཾ་བཛྲ་པཱ་དྱཾ་ནས། ཤཔདའི་བར་མཆོད། ཤཱཀྱ་སེང་གེ་གཙུག་ཏོར་རྣམ་པ་བརྒྱད། །སོགས། ཞི་བའི་ཆོས་མཆོག་ལས་བྱུང་བ། །ཡེ་ཤེས་སྤྱོད་པ་རྣམ་སྦྱོང་མཛད། །ཀུན་ཏུ་བཟང་པོ་གསུང་གི་མཆོག །དཀྱིལ་འཁོར་དམ་པ་བཤད་དུ་གསོལ། །ཞེས་གསུམ་དང༌། བྱང་ནས། རང་ཉིད་སྣ་ཚོགས་གཙུག་ཏོར་ལྗང་གུ་གཡས་སྐྱབས་སྦྱིན་དང་གཡོན་མཉམ་བཞག་རིན་པོ་ཆེའི་རྒྱན་དང་དར་གྱི་ན་བཟས་མཛེས་པ། ཞབས་རྡོ་རྗེ་སྐྱིལ་ཀྲུང་གིས་སྣ་ཚོགས་པདྨ་དང་ཟླ་བའི་གདན་ལ་བཞུགས་པར་གྱུར། ཨོཾ་བཛྲ་པཱ་དྱཾ་ནས། ཤཔདའི་བར་མཆོད། ཤཱཀྱ་སེང་གེ་གཙུག་ཏོར་རྣམ་པ་བརྒྱད། །སོགས། སེམས་ཅན་ཀུན་གྱི་སེམས་ཆེན་པོ། །རང་བཞིན་དག་ཅིང་དྲི་མ་མེད། །ཀུན་བཟང་ཐུགས་མཆོག་ཁ་ལོ་སྒྱུར༑ ༑དཀྱིལ་འཁོར་དམ་པ་བཤད་དུ་གསོལ། །ཞེས་གསུམ་གྱིས་གསོལ་བ་བཏབ། སློབ་མ་མེད་ན་དེར་མོས་ལ་རང་ཉིད་ཀྱིས་བགྱིས་ཀྱང་རུང་ངོ༌། །དེ་ནས་སློབ་དཔོན་གྱིས་རྡོ་རྗེ་ཁུ་ཚུར་གཉིས་ཀྱི་མཛུབ་མོ་བརྐྱངས་པ་རྩེ་སྤྲད་པ་འོག་ཏུ་ཕྱོགས་པས་སྤྱི་བོར་བཟུང་ཞིང༌། ཧཱུྂ་བཛྲོཏྟིཥྛ་བསྒོམས་པའི་དཀྱིལ་འཁོར་ནམ་མཁར་བཞུགས་པར་གྱུར། ཅེས་དམིགས། ལངས་པའི་ཁ་ཤར་དུ་ཕྱོགས་པས་མཉམ་པའི་རྐང་སྟབས་བྱས་ལ་ཐལ་མོ་མགོ་བོར་སྦྱར་ཏེ། ཨོཾ་སརྦ་ཏ་ཐཱ་ག་ཏ་པཱ་ད་བནྡ་ནཾ་ཀ་རོ་མི། ཞེས་གསུམ་གྱིས་དེ་བཞིན་གཤེགས་པ་རྣམས་ལ་ཕྱག་བྱས་ལ། སེམས་ཅན་མ་རིག་པའི་མུན་པར་སོང་ཞིང་བདུད་ཀྱིས་བྱིན་གྱིས་བརླབས་པ་རྣམས་ཀྱི་བདུད་བསལ་བར་བྱ་བའི་ཕྱིར། རང་ཉིད་སྐད་ཅིག་གིས་ཁྲོ་བོ་འཇིག་རྟེན་གསུམ་ལས་རྣམ་པར་རྒྱལ་བ་སྐུ་མདོག་སྔོན་པོ་སྔོ་སེར་ལྗང་བའི་ཞལ་གསུམ་ཕྱག་དྲུག་གི་དང་པོ་གཉིས་རྡོར་དྲིལ་འཛིན་པའི་ཧཱུྂ་མཛད་ཀྱི་ཕྱག་རྒྱས་རང་འོད་ཀྱི་ཡུམ་ལ་འཁྱུད་ཅིང༌༑

་ལྷག་མ་གཉིས་ཀྱིས་ལྕགས་ཀྱུ་དང་ཞགས་པ། གཡོན་གཉིས་ཀྱིས་ཐོད་པ་ཁ་ཊྭཱཾ་ག་འཛིན་པ། ཞལ་རེ་རེ་ལ་དམར་ལ་ཟླུམ་པའི་སྤྱན་གསུམ་གསུམ་པ་སྨིན་མ་འཁྱོག་ཅིང་ཁྲོ་གཉེར་དང་བཅས་པ་ཞལ་གདངས་ཤིང་མཆེ་བ་རྣམ་པར་གཙིགས་ལ་ལྗགས་འདྲིལ་བ། མཐའ་ཡས་ནག་པོས་བཅིངས་པའི་དབུ་སྐྲ་སེར་པོ་གྱེན་དུ་བརྫེས་ཤིང༌། མི་མགོ་སྐམ་པོ་ལྔ་ལྔས་དབུ་བརྒྱན་ཅིང་རློན་པ་ཁྲག་འཛག་པ་ལྔ་བཅུའི་དོ་ཤལ་འཕྱངས་པ། མི་རུས་ཀྱི་ཕྱག་རྒྱ་དྲུག་དང་ལྡན་ཞིང་ཀླུ་བརྒྱད་ཀྱིས་བརྒྱན་པ། མགོ་བོ་དང་བཅས་པའི་སྐ་རགས་ཅན་གྱི་སྟག་ལྤགས་ཀྱི་ཤམ་ཐབས་ཅུང་ཟད་གྲོལ་བ། གཡས་བརྐྱང་བའི་ཞབས་གཉིས་ཀྱིས་སྣ་ཚོགས་པདྨ་དང་ཉི་མ་ལ་གནས་པའི་འཇིགས་བྱེད་དང་དུས་མཚན་མནན་པ། རབ་ཏུ་ཁྲོས་པའི་བསྐལ་པ་ཐ་མའི་མེ་ལྟར་འོད་ཟེར་གྱི་ཕུང་པོ་འབར་ཞིང་འགྲོ་བ་མ་ལུས་པའི་བགེགས་ཀྱི་ཚོགས་ཟ་བ་ལྟ་བུ། ཧཱུྂ་སྒྲ་དྲག་ཏུ་སྒྲོག་ཅིང་ཕྱོགས་ཀུན་ཏུ་ལྟ་བར་བསྒོམས་པའི་མིག་གཡས་མ་ལས་ཉི་མ་དང༌༑ གཡོན་ཊ་ལས་ཟླ་བ། མིག་འབྲས་ཧཱུྂ་ལས་དུས་མཐའི་མེ་ལྟར་འབར་བར་གྱུར། ཅེས་རྡོ་རྗེའི་ལྟ་བ་འདིས་ཕྱོགས་ཀུན་ཏུ་འགྲོ་བ་ལ་ང་རྒྱལ་བསྐྱེད་པར་དམིགས་ཏེ། ང་ནི་རང་ཉིད་རྡོ་རྗེ་ཅན། །རྡོ་རྗེ་སེམས་དཔའ་རང་ཉིད་ང༌། །ང་ནི་སངས་རྒྱས་རྒྱལ་པོ་ཆེ། །ང་ནི་སྟོབས་ཅན་རྡོ་རྗེ་ཅན། །ང་ནི་རྣལ་འབྱོར་དབང་ཕྱུག་རྒྱལ། །ཕྱག་ན་རྡོ་རྗེ་བརྟན་པ་ང༌། །ང་ནི་བདག་པོ་རྡོ་རྗེ་ཆེ། །བྱིན་གྱིས་བརླབས་པ་མི་འདོར་རོ། །ཞེས་བརྗོད། རྐང་མཐིལ་དག་ཏུ་ཧཱུྂ་ལས་རྡོ་རྗེ་རྒྱ་གྲམ་འབར་བ་རེ་རེ་གསལ་བར་གྱུར་པར་དམིགས་པས་འགྱིང་བ་དང་བཅས་པད་ཀོར་བྱེད་ཅིང་རྡོ་རྗེ་གསོར་དྲིལ་བུ་དཀྲོལ་ཞིང་རྡོ་རྗེའི་རྐང་སྟབས་ཀྱིས་བསྐོར་ནས་དབུས་སམ་དབང་ལྡན་གྱི་མཚམས་སུ་ཕྱིན་ལ། གང་སུ་དག་དཀྱིལ་འཁོར་ཆེན་པོའི་ས་ཕྱོགས་སུ་གནས་པའི་ལྷ་ཀླུ་ལ་སོགས་པ་སའི་བདག་པོ་ཁྱོད་རྣམས་མྱུར་དུ་དེངས་ཤིག

།སའི་ཕྱོགས་འདིར་རྡོ་རྗེ་སློབ་དཔོན་བདག་གིས་སེམས་ཅན་ཐམས་ཅད་བླ་ན་མེད་པའི་ཡེ་ཤེས་ཐོབ་པར་བྱ་བའི་ཕྱིར་དང་སློབ་མའམ་ཚེ་ལས་འདས་པ་འདིའི། བདག་ཅག་གི་མངོན་པར་རྫོགས་པར་བྱང་ཆུབ་པ་རྫོགས་པར་བྱ་བའི་དོན་དུ། བཅོམ་ལྡན་འདས་ངན་སོང་སྦྱོང་བའི་དཀྱིལ་འཁོར་ཆེན་པོ་བརྩམ་པར་བྱའོ། །དེའི་ཕྱིར་རྡོ་རྗེ་འཆང་ཆེན་པོའི་བཀའ་ཐོས་ནས་མྱུར་དུ་དེངས་ཤིག །གང་དག་མི་འགྲོ་བ་དེའི་མགོ་བོ་བདག་གི་ཁྲོ་བོ་རྡོ་རྗེ་འབར་བ་གསོར་ཞིང་རབ་ཏུ་གསོར་བའི་ཡེ་ཤེས་ཀྱི་རྡོ་རྗེ་ཆེན་པོ་འདིས་རྣམ་པ་བརྒྱར་འགས་པར་བྱའོ། །ལན་གསུམ་དང༌། སླར་ཡང༌། ལུས་ངག་ཡིད་ལ་གནས་པ་ཡི། །བགེགས་ཀྱི་ཚོགས་ཀུན་ཡང་དག་ཉོན། །ང་ནི་དཔལ་ལྡན་རྡོ་རྗེ་འཆང༌། །བཀའ་ཡི་འཁོར་ལོ་སྦྱོར་བ་པོ། །རྡོ་རྗེ་འབར་བའི་གཟུགས་ཀྱིས་ནི། །ལུས་གསུམ་ལས་སྐྱེས་འགས་པར་བྱེད། །གལ་ཏེ་ཁ་ཅིག་བདག་ལས་འདའ། །འདི་ནི་འཇིག་འགྱུར་གཞན་དུ་མིན། །ཞེས་ལན་གསུམ་བརྗོད་པས་བཀའ་བསྒོས་ལ། སུཾ་བྷ་ནིའི་སྔགས་བརྗོད། ཡུངས་ཀར་གྱིས་བྲབ། གུ་གུལ་བདུག་ཅིང་རོལ་མོ་དང་བཅས་པས། ཡིད་ཀྱིས་ཁྲོ་བོ་དཔག་ཏུ་མེད་པ་སྤྲོས་པས་བགེགས་རྣམས་བསལ་ཏེ་དཀྱིལ་འཁོར་གྱི་ས་གཞི་ཡང་དབང་ཆེན་གྱི་གཏིང་གི་བར་ཧཱུྂ་ལས་བྱུང་བའི་རྡོ་རྗེའི་རང་བཞིན་དུ་བྱིན་གྱིས་བརླབས་པར་གྱུར་པར་མོས་ལ། རྒྱས་པ་ན་སྟངས་སྟབས་དྲུག་ཅུ་རྩ་གཉིས་པོ་བྱ་བའམ། བསྡུས་པ་ན་རྡོར་དྲིལ་འཛིན་པས་ཧཱུྂ་བརྗོད་ལ་སྐོར་བ་ཙམ་བྱས་པས་ཀྱང་ཆད་ལྷག་གི་སྐྱོན་དུ་མི་འགྱུར་རོ། །དེ་ནས་གཞི་དེ་དྲིས་བྱུགས་ལ་མེ་ཏོག་ལ་སོགས་པས་མཆོད་ནས། ལག་གཡས་རྡོ་རྗེ་དང་བཅས་པས་རེག་ཅིང་གཙོ་བོའི་སྔགས་བརྒྱ་རྩ་བརྒྱད་དང༌། ཡིག་བརྒྱ་ལན་བདུན་བཟླས་པས་བྱིན་རླབས་བརྟན་པར་བྱའོ། །དེ་ནས་རང་གི་མདུན་དུ་སེང་ལྡེང་ལྕགས་རུས་སོགས་ལས་བྱས་པའི་ཕུར་བུ་སོར་བཅོ་བརྒྱད་དམ། བཅུ་གཉིས་སམ། བརྒྱད་པ། སྦོམས་སུ་རང་རང་གི་སུམ་ཆ་དང་ལྡན་པ་ཡུངས་ཀར་དང་ཙན་དན་དམར་པོས་བྱུགས་ཤིང༌།

ཚོན་ལྔས་དཀྲིས་པ་མེ་ཏོག་གི་ཕྲེང་བ་དམར་པོས་བཅིངས་པ་བཅུ་སྣོད་འབྲུས་བཀང་བར་བཞག་ལ། ཐུན་མོང་གི་སྲུང་འཁོར་གྱི་དབུས་སུ་རང་ཉིད་རྡོ་རྗེ་ཧཱུྂ་མཛད་དུ་གསལ་བའི་སྙིང་གའི་ཧཱུྂ་གི་འོད་ཟེར་གྱིས་ཕྱོགས་བཅུའི་བགེགས་རྣམས་བཀུག་པ་ཧཱུྂ་ལས་སྤྲོས་པའི་ཁྲོ་བོ་ཆེན་པོ་བཅུ་ལ་གཏད་དེ། ཁྲོ་བོ་དེ་རྣམས་ཀྱིས་སྒྲ་རིང་པོ་བརྗོད་པའི་ཧཱུྂ་ལས་བྱུང་བའི་ཁྲོན་པ་ཟབ་མོ་བཅུའི་ནང་དུ་དབང་པོ་ལ་སོགས་པའི་གཟུགས་ཅན་གྱི་བགེགས་རྣམས་བཅུག་ལ་ཕུར་བུ་སྟོད་ཁྲོ་བོ་དང་སྨད་རྡོ་རྗེ་རྩེ་གཅིག་པའི་རྣམ་པ་ཅན་བསྐལ་པའི་མེ་ལྟར་འབར་བ་རེ་རེར་གྱུར་པ། རྡོ་རྗེ་ཁུ་ཚུར་གཡོན་པས་བཟུང་ཞིང༌། གཡས་པས་ཕྱག་མཚན་དང་པོ་ཡོངས་སུ་གྱུར་པའི་རྡོ་རྗེའི་ཐོ་བ་མེ་ཏོག་དམར་པོའི་ཕྲེང་བ་བཅིངས་པ་བཟུང་སྟེ༑ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཧཱུྂ།་་་་་རྡོ་རྗེ་ཕུར་བུས་བགེགས་རྣམས་ཐམས་ཅད་ཕུར་བུས་ཐོབ། ཞེས་སམ། ཡང་ན། ཨོཾ་གྷ་གྷ་གྷཱ་ཏ་ཡ་གྷཱ་ཏ་ཡ་སརྦ་དུཥྚཱཾ་ཕཊ་ཕཊ་ཀཱི་ལི་ཀཱི་ལ་ཡ་སརྦ་པཱ་པཾ་ཕཊ།་་་་་ཆོམ་ཆོམ་འཇོམས་པར་གྱིས་གདུག་པ་ཅན་ཐམས་ཅད་ཕུར་བུས་ཕུར་བུས་སྡིག་པ་ཐམས་ཅད་ལ་ཐོབ། ཧཱུྂ་ཧཱུྂ་ཧཱུྂ་བཛྲ་ཀཱི་ལ་ཡ་བཛྲ་དྷ་ར་ཨཱ་ཛྙཱ་པ་ཡ་ཏི་སརྦ་བིགྷྣཱན་ཀཱ་ཡ་ཝཱཀ་ཙིཏྟ་ཀཱི་ལ་ཡ་ཧཱུྂ་ཧཱུྂ་ཕཊ་་་་་སྐུ་གསུང་ཐུགས་རྡོ་རྗེ་ཕུར་བུ་རྡོ་རྗེ་འཆང་གི་བཀའ་བཞིན་དུ་བརྗོད། བགེགས་ཐམས་ཅད་ཀྱི་ལུས་ངག་ཡིད་གསུམ་ལ་ཕུར་བུས་ཐོབ། ཞེས་པ་སྔོན་དུ་འགྲོ་བས་རོལ་མོའི་སྒྲ་དང་བཅས་ཏེ་བགེགས་རྣམས་ཀྱི་སྤྱི་བོར་ཕུར་བུས་བཏབ་ནས། ཨོཾ་བཛྲ་མུངྒ་ར་ཨཱ་ཀོ་ཊ་ཡ་ཧཱུྂ། ཞེས་བརྗོད་པས་བརྡུང་བར་བསམ། དབང་ལྡན་ནས་བཟུང་སྟེ་གཡས་སྐོར་དུ་དཀྱིལ་འཁོར་གྱི་མེ་རིའི་ཕྱི་མཚམས་སུ་རྡུལ་གྱི་གོང་བུ་བརྒྱད་ཕྱོགས་མཚམས་སུ་བཀོད་པའི་སྦུབས་རྣམས་སུ་བཏབ་ཅིང༌། གཙུག་ཏོར་ཤར་གྱི་ཤར་དང༌། གནོད་མཛེས་ནུབ་ཀྱི་ནུབ་ཏུ་བཏབ་པས་ཕུར་བུ་བཅུག་གོ། །གནས་དོག་ན་སྒྲུབ་ཁང་གི་ཕྱི་རོལ་ཏུ་བཏབ་ཀྱང་རུང༌།

དེ་ལྟར་ཕུར་བུ་བཏབ་པ་དང་བརྡུངས་པས་བགེགས་ཀྱི་ཚོགས་རྣམས་བདེ་བ་ཆེན་པོའི་དེ་བཞིན་ཉིད་དུ་རོ་གཅིག་པར་བྱས་ཏེ་བགེགས་ལྷག་མ་རྣམས་ཀྱང་རྒྱང་རིང་དུ་བྲོས་པར་གྱུར་པར་བསམ། གལ་ཏེ་ཕུར་བུ་བཞི་ལས་མེད་ན་མཚམས་བཞིའམ་སྒོ་བཞིར་གདབ་ལ། དེའང་མེད་ན་ངག་ཏུ་བརྗོད་པ་ལྟར་བསྒོམས་ཏེ་གདབ་བརྡུང་བྱ་ཞིང་ལག་གཡས་གན་རྐྱལ་བསྒྱུར་ནས། ཨོཾ་བཛྲ་ཧཱུྂ། ཞེས་བརྗོད་ཅིང་ས་ལ་བསྣུན་པས་ཀྱང་ཆད་ལྷག་གི་སྐྱོན་མི་འགྱུར་བར་བཤད་དོ། །གཉིས་པ་སྟ་གོན་ལ་གསུམ། ས་སྟ་གོན། ལྷ་སྟ་གོན། བུམ་པ་སྟ་གོན་ནོ། །དང་པོ་ནི། སའི་ལྷ་མོ་ལྷག་པར་གནས་པའི་དོན་དུ་དཀྱིལ་འཁོར་གྱི་གཞི་དེའི་དབུས་སུ་འདུག་པའི་མདུན་དུ་དྲིའི་ཐིག་ལེ་མེ་ཏོག་གི་ཚོམ་བུས་སྤྲས་པའི་མདུན་དུ་མཆོད་པ་དང་གཏོར་མ་བཤམས་ལ། ལྕེ་ཧཱུྂ་ལས་སྐྱེས་པ་རྡོ་རྗེ་རྩེ་གཅིག་པ་ཧཱུྂ་གིས་མཚན་པར་གྱུར། བསངས་སྦྱངས། སྟོང་པའི་ངང་ལས་ས་དེའི་དབུས་སུ་བཾ་ལས་བྱུང་བའི་སའི་ལྷ་མོ་ཞི་བ་རབ་ཏུ་དགའ་བའི་ཐུགས་ཅན་ན་བཟའ་དཀར་པོ་མནབས་ཤིང༌། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། ཞལ་གཅིག་ཕྱག་གཉིས་མ་གཡས་མི་འཇིགས་པའི་ཕྱག་རྒྱ་དང༌། གཡོན་གསེར་གྱི་བུམ་པ་བསྣམས་པ། པད་ཟླའི་གདན་ལ་སེམས་དཔའི་སྐྱིལ་ཀྲུང་གིས་བཞུགས་པ། རང་གི་ལག་པ་གཡས་པར་ཟླ་བ་ལ་ཧཱུྂ་གསུམ་གསལ་བའི་འོད་ཕྲེང་ཕྱོགས་ཀུན་ཏུ་འབར་བར་གྱུར། ཧཱུྂ་༌། ས་འོག་གནས་པའི་ལྷ་མོ་ཡེ་ཤེས་སེམས་དཔའི་ངོ་བོ་མཐོང་བ་དང་དམ་ཚིག་པ་དང་ལྷན་ཅིག་འདྲེས་པར་གྱུར། ཨོཾ་པྲྀ་ཐི་ཝཱི་དེ་ཝཱི་ས་པ་རི་ཝཱ་ར་པཱ་དྱཾ་པྲ་ཏཱིཙྪ་ཧཱུྂ་སྭཱ་ཧཱ་ནས། ཤཔདའི་བར་སྦྱར། ཨོཾ་ཨ་ཀཱ་རོ་ནས་ན་ཏྭཱཏ་ཨོཾ་ཨཱཿཧཱུྂ། ལན་གསུམ། ཨོཾ་ཚུར་བྱོན་ཚུར་བྱོན་ས་ཡི་ལྷ། །ལྷ་མོ་ཆེན་མོ་འཇིག་རྟེན་གསུམ། །རིན་ཆེན་ཀུན་གྱི་རབ་དགའ་མ། །བཟང་པོའི་རྒྱན་གྱིས་རྣམ་བརྒྱན་མ། །དོ་ཤལ་རྐང་གདུབ་སྒྲ་ལྡན་མ། །རྡོ་རྗེ་སེམས་དཔའ་རབ་མཆོད་མ། །མཆོད་ཡོན་འདི་ནི་བཞེས་ནས་སུ།་་༌།དཀྱིལ་འཁོར་ལས་ནི་རབ་གྲུབ་མཛོད། །ཧི་ཧི་ཧི་ཧི་ཧཾ་སྭཱ་ཧཱ། །སྐྱོབ་པ་སངས་རྒྱས་ཐམས་ཅད་ཀྱིས། །སྤྱོད་པའི་ཚུལ་དང་ཁྱད་པར་འཕགས། །ས་དང་ཕ་རོལ་ཕྱིན་རྣམས་ལ༑ ༑ལྷ་མོ་ཁྱོད་ནི་དཔང་དུ་གྱུར། །སྐྱོབ་པ་ཤཱཀྱ་སེང་གེ་ཡིས། །ཇི་ལྟར་བདུད་ཀྱི་དཔུང་བཅོམ་པ། །དེ་བཞིན་བདག་གིས་བདུད་ཀྱི་དཔུང༌། །བཅོམ་ནས་དཀྱིལ་འཁོར་བྲི་བར་བྱ། །ཞེས་ལན་གསུམ།

སའི་ལྷ་མོས་དེ་ལྟར་གྱིས་ཤིག་གནང་བ་བྱིན་ཏེ། སའི་ལྷ་མོ་ས་དེ་ཉིད་ལ་ཐིམ་པར་གྱུར་པར་མོས་པ་ལས། སྟེང་གི་ནམ་མཁར་བཞུགས་པ་སོགས་སྐབས་འདིར་མི་དགོས། དེ་ནས་རྡོ་རྗེ་བསྡམས་ཕའི་ཕྱག་རྒྱས་ས་དེ་མནན་ལ། ཨོཾ་བཛྲ་བྷ་ཝ་ཧཱུྂ། ཞེས་གསུམ་བརྗོད་ལ། རྡོ་རྗེ་བསྡམས་པ་ལས་བྱུང་བའི་ཡི་གེ་ཧཱུྂ་འོད་འབར་བ་འཕྲོས་པས་དབང་ཆེན་གྱི་འོག་གི་བར་རྡོ་རྗེར་བྱས་པར་གྱུར་པར་མོས་ཤིང༌། ཨོཾ་བཛྲ་དྲྀ་ཌྷོ་ཏིཥྛ། ཞེས་ལན་གསུམ་བརྗོད་པས་བྱིན་གྱིས་བརླབས་ཏེ་ས་གཞི་དེ་རང་གི་དབང་དུ་བྱའོ། །གཉིས་པ་ལྷ་སྟ་གོན་ནི། སྟེགས་བུ་དེ་ཉིད་ཡི་གེ་གསུམ་བཟླས་པའི་དྲིའི་ཆུས་བྱུགས་ཤིང༌། མེ་ཏོག་གིས་གཅལ་དུ་བཀྲམ་པའི་དབུས་ནས་བཟུང༌། གཙུག་ཏོར་དགུ་ལ་དྲིའི་ལྷ་གནས་གྲུ་བཞི་པ་རེ་རེ་དང༌། རྩ་བའི་ལྷ་གཞན་རྣམས་ལ་དྲི་ཐིག་ཟླུམ་པོ་རེ་རེ། ཁོར་ཡུག་གི་མགྲོན་ཐབས་ལའང་དྲི་ཐིག་ཆུང་དུ་ལྷ་གྲངས་དང་མཉམ་པར་བྱ་ཞིང༌། ཡང་ན་དྲིའི་ཐིག་ལེ་རྣམས་ཀྱི་སྟེང་དུ་དྲིས་སྦགས་པའི་མེ་ཏོག་དཀར་པོའི་ཚོམ་བུ་བྱས་ཀྱང་རུང༌། དེ་དག་གང་བྱེད་ཀྱི་མཐར་ཆུ་བཞི་ཉེར་སྤྱོད་གཏོར་མ་གཉིས་དང་བཅས་པ་བཤམས་ལ། དཀྱིལ་འཁོར་བསངས་གཟི་སྦྱངས། སྟོང་པའི་ངང་ལས་ཆོས་འབྱུང་དཀར་པོ་ནམ་མཁའི་ཚུལ་ཅན་འོག་ཕྲ་ཞིང་སྟེང་ཡངས་པ་ལ་གནས་པའི་ཞེས་པ་ནས། བསྟོད་པའི་བར་མདུན་བསྐྱེད་ལྟར་བསྒོམས་ཏེ། པུས་མོ་གཡས་བཙུགས། ལྕེ་ཧཱུྂ་ལས་སྐྱེས་པའི་རྡོ་རྗེ་རྩེ་གཅིག་པ་ཧཱུྂ་གིས་མཚན་པར་གྱུར། བཅོམ་ལྡན་རྡོ་རྗེ་རྟག་པ་མཆོག །རིག་པའི་རྒྱལ་པོ་ཁྱོད་ལ་འདུད། །སློབ་མ་རྣམས་ལ་བརྩེ་ཕྱིར་དང༌། །ཁྱེད་རྣམས་ལ་ཡང་མཆོད་པའི་ཕྱིར། །མགོན་པོ་ཐུགས་རྗེ་བདག་ཉིད་ཅན། །དཀྱིལ་འཁོར་བྲི་བར་བདག་འཚལ་ལོ། །དེ་ཕྱིར་བཅོམ་ལྡན་བདག་གུས་ལ། །བཀའ་དྲིན་གནང་བར་མཛད་པར་རིགས། །སངས་རྒྱས་འགྲོ་དོན་བྱ་དོན་སྩོལ། །བྱང་ཆུབ་སེམས་དཔའ་འབྲས་གནས་དང༌། །གཞན་ཡང་གང་དག་གསང་སྔགས་ལྷ། །ལྷ་དང་འཇིག་རྟེན་སྐྱོང་བ་དང༌། །འབྱུང་པོ་བྱང་ཆུབ་བརྟེན་གནས་དང༌། །སེམས་ཅན་བསྟན་ལ་མངོན་དགའ་བ། །གང་སུ་རྡོ་རྗེའི་སྤྱན་མངའ་རྣམས། །བདག་ལ་ཡང་དག་དགོངས་སུ་གསོལ། །བདག་ནི་ཆེ་གེ་རྡོ་རྗེ་ཅན། །ཤཱཀྱ་སེང་གེའི་དཀྱིལ་འཁོར་ནི། །ཇི་ལྟར་ནུས་པས་ཉེར་སྤྱོད་པས། །འགྲོ་བ་སྦྱང་ཕྱིར་བྲི་བར་བྱ༑ ༑དེ་ཕྱིར་བདག་དང་སློབ་མ་ལ། །རྗེས་སུ་བརྩེ་བས་ཉེར་བཟུང་ནས། །དཀྱིལ་འཁོར་དང་བཅས་ཐམས་ཅད་ནི། །ཉེ་བར་སྤྱོད་པར་མཛད་པར་རིགས། །ཞེས་དོན་དྲན་བཞིན་པས་ལན་གསུམ་གསོལ་བ་བཏབ།

མཆོད་པ་སྣ་ཚོགས་ཀྱིས་བསྐོར་ཏེ་མཆོད་ཅིང་བསྟོད་ལ་བཞུགས་སུ་གསོལ། དཀྱིལ་ཆོག་གཞན་རྣམས་སུ་འདིར་ལས་ཀྱི་ཐིག་ཆོག་དང་བཅས་གདབ་པར་བཤད་ཀྱང་རྡོ་རྗེ་ཕྲེང་བ་ལས་ཐིག་དང་ཡེ་ཐིག་ཆོ་ག་ཐུན་མོང་དུ་བཤད་ནས་ཡེ་ཐིག་ཁོ་ནར་མཛད་པའི་ཕྱིར་འདིར་ཡང་དེ་ཉིད་གཙོ་བོར་བཞག་པ་དག་གོ། །གསུམ་པ་བུམ་པ་སྟ་གོན་ནི། སློབ་དཔོན་ཁྲུས་བྱས། གོས་གསར་པ་གྱོན་ཞིང་རྒྱན་དང་བཅས་ཏེ། གཞུང་ལས་བཤད་པ་ལྟ་བུའི་བུམ་པ་རྣམས་ཀྱི་ནང་དུ། གསེར། དངུལ། མུ་ཏིག །བྱི་རུ༑ མུ་མེན་ཏེ་རིན་པོ་ཆེ་ལྔ། ཏིལ། ནས། གྲོ། འབྲས། སྲན་མ་སྟེ་འབྲུ་ལྔ། སླེ་ཏྲེས། དབང་ལག །ཤུ་དག་དཀར་པོ། ཀཎྜ་ཀ་རི། རྒྱ་མཚོའི་ལྦུ་བ་སྟེ་སྨན་ལྔ། ཀཏྤཱུ་ར། གུར་གུམ། ཙནྡན་དཀར་དམར། རི་དྭགས་ལྟེ་བ་སྟེ་དྲི་ལྔ། ཏིལ་དཀར་ནག །ལན་ཚྭ། རྩི་མར། བུ་རམ། སྦྲང་རྩི་སྟེ་སྙིང་པོ་ལྔ་རྣམས་སིལ་བུར་བྱས་པ་དང་འོ་མ་སྦགས་པའི་ཆུས་གང་བ་འདུ་བྱ། གཙོ་བུམ་དང་ལས་ཐམས་ཅད་པ་གཉིས་བཅས། གུ་གུལ་གྱིས་བདུག །ཡུངས་ཀར་གྱིས་བྲབ་ཏེ་བགེགས་བསྐྲད་ལ། འོ་མ་དང་འདྲེས་པའི་ཏཔྟེ་བཟླས་པའི་ཆུས་སུམ་གཉིས་བཀང་ལ་ལྔ་ཚན་ལྔའི་རྫས་དང་ལྡན་པའི་འབྲས་ཅན་གྱི་ཤིང་གིས་ཁ་བརྒྱན། དར་དམར་རམ། སེར་པོའམ། དཀར་པོ་གང་རུང་གི་མགུལ་ཆིངས། རྣམ་རྒྱལ་ལ་ཟེ་པྲོག་གསུམ་གཉིས་གང་རུང་ཅན་ནམ། ཡང་ན་གཉིས་ཀར་ཁ་ཚར་མ་ཉམས་པའི་རས་ཟུང་གིས་མགུལ་དཀྲིས་པའི་སྟེང་དུ། ཧཱུྂ་བདུན་བཟླས་པའི་སྲད་བུ་དཀར་པོས་ལན་བདུན་དཀྲིས་ལ། ཨོཾ་བཛྲ་ཤི་ཥ་རེ་རུ་ཊ་མ་ཊ་དི་ཤཾ་བྷནྡྷ་བྷནྡྷ་ཧཱུྂ། ཞེས་དཀྲིས་ལ༑ རྣམ་རྒྱལ་བུམ་པ་ལ་གུར་གུམ་སོགས་དྲིའི་ཆུས་རྩ་ལྷ་རྣམས་ཀྱི་ས་བོན་ནམ་ཟླ་བའི་སྟེ་བར་མུཾ་དང༌། ལས་ཐམས་ཅད་པ་ལ་ཉི་མའི་དབུས་སུ་ཀྵཾ་བྲིས་པ་དག་རྣམ་རྒྱལ་ཤར་སྒོའི་གཡས་དང་ལས་ཐམས་ཅད་པ་ཤར་སྒོའི་གཡོན། ཡང་ན་སློབ་དཔོན་གྱི་ཉེ་ལོགས་སུ་མཆོད་པ་དང་བཅས་པ་བཤམས། རྣམ་རྒྱལ་གཙོ་བོ་ཡིན་པ་དང༌། བྱ་བ་མང་བའི་ཕྱིར་རྣམ་རྒྱལ་གྱི་སྟེང་དུ་ལྔ་ཚན་ལྔའི་རྫས་ཀྱིས་སྦགས་པའི་དྲི་ཆུ།

ཨོཾ་བཛྲ་ཨ་མྲྀ་ཏོད་ཀ་ཋ་ཧཱུྂ། ཨོཾ་ཨཱཿཧཱུྂ་ཡེ་ཤེས་ཀྱི་བདུད་རྩིར་བྱས་པའི་རྡོ་རྗེའི་རྡུལ་ཕྲ་རབ་ཀྱི་རང་བཞིན་དང་ལྡན་པར་གྱུར། ཅེས་བརྗོད་ཅིང་དུང་ཆོས་སམ་པད་སྣོད་དུ་སྩལ་བ་རྣམ་རྒྱལ་གྱི་སྟེང་དུ་བཀོད་པ་འདི་ལ་རྒྱལ་བའི་བུམ་པ་ཞེས་པའི་ཐ་སྙད་ཀྱང་འདོགས་སོ། །དེའི་སྟེང་དུ་མེ་ཏོག་གི་ཕྲེང་བ་དང་ཁ་དོག་ལྔ་ལྡན་གྱི་སྲད་བུ་བཏགས་པའི་རྡོ་རྗེ་ཧཱུྂ་གིས་སྔགས་པ་བཞག་ལ། ཆོག་གཞུང་ལྟར་བུམ་བསྐྱེད་འདོན། དཀྱིལ་འཁོར་བྲིས་མ་ཟིན་བར་དུ་བུམ་པ་རྣམས་ལྷ་སྟ་གོན་གྱི་ཚོམ་བུའི་གན་ནམ་ལོགས་སུ་མཆོད་པ་དང་བཅས་པས་སྐབས་སུ་མཆོད་བསྟོད་སྔགས་བཟླ་བ་སོགས་ཀྱང་བྱ་དགོས་སོ། །གཉིས་པ་དངོས་གཞི་ལ་གསུམ། དཀྱིལ་འཁོར་བྲི་ཞིང་རྒྱན་དགྲམ་པ། སྒྲུབ་ཅིང་མཆོད་པ། དཀྱིལ་འཁོར་དུ་བདག་ཉིད་འཇུག་ཅིང་སློབ་མ་ལ་དབང་བསྐུར་བའོ། །དང་པོ་ལ་གཉིས། ཐིག་གདབ་པ་དང༌། ཚོན་བསྐྱེད་པའོ། །དང་པོ་ལ་གཉིས་ཏེ། ལས་ཐིག་གི་ཆ་དབྱེ་བ་དང༌། ཡེ་ཐིག་གི་བྱིན་གྱིས་བརླབས་པའོ། །དང་པོ་ནི། རང་གིས་དབང་བསྐུར་ཟིན་པའི་སློབ་མའམ་ལྷ་གནས་བྱས་པའི་སྒོའི་སློབ་དཔོན་དུ་འོས་པ་དག་གམ། མེད་ན་རང་ཉིད་ཀྱིས་ལྷ་སྟ་གོན་གྱི་དཀྱིལ་འཁོར་ལ་མཆོད་ཅིང་བསྟོད་ལ། དེ་ནས་སློབ་དཔོན་གྱིས་རྡོ་རྗེ་ཁུ་ཚུར་གཉིས་ཀྱི་མཛུབ་མོ་བརྐྱངས་པ་རྩེ་སྤྲད་པ་འོག་ཏུ་ཕྱོགས་པས་སྤྱི་བོར་བཟུང་ཞིང༌། ཧཱུྂ་བཛྲོ་ཏྟིཥྛ། ལྷ་སྟ་གོན་གྱི་ལྷ་རྣམས་ཡེ་ཤེས་གི་ཐིག་གི་དོན་དུ་ནམ་མཁར་བཞུགས་པར་གྱུར། ཅེས་མོས་ལ་གཞི་དེའི་མཆོད་པ་རྣམས་བསྡུས་ལ། བུམ་པ་རྣམས་དབེན་པར་མཆོད་པ་དང་བཅས་པས་བཞུགས་སུ་གསོལ། གཉིས་པ་ཡེ་ཐིག་གིས་བྱིན་གྱིས་བརླབ་པ་ནི། རང་ཉིད་གཙོ་བོའི་ང་རྒྱལ་དང་ལྡན་པ་གཞོན་ནུ་མ་ཉམས་པས་བྱིན་ཞིང་བཀལ་བའམ། དཔའ་བོས་རིན་གྱིས་ཉོས་པའི་སྲད་བུ་སྲིད་དུ་སློབ་དཔོན་དང་སློབ་མའི་མཛུབ་མོ་ནས་སོར་མོ་བཞིའི་དབུས་སུ་བཅུག་ཅིང་དྲངས་ནས་རྡོ་རྗེ་ཁུ་ཚུར་དུ་བྱས་པས་མཛུབ་མོའི་རྒྱབ་ས་ལ་སྦྱར་བ་མ་གཏོགས་པ་དཀྱིལ་འཁོར་གྱི་ཉིས་འགྱུར་དང༌།

སྦོམས་སུ་སྒོའི་ཉི་ཤུ་ཆ་དང་ལྡན་པ་དྲི་ཞིམ་པོའི་ཆུ་དང་ཡུངས་ཀར་གྱིས་སྦགས་པ་ཚོན་སྣ་ལྔས་ཁ་བསྒྱུར་བ་དཀར་པོ་ལྔ། སེར་པོ་ལྔ་སོགས། ལྔ་ཚན་ལྔ་སྣོད་གཙང་མར་བཞག་ལ། ལག་གཡོན་པའི་མཐིལ་དུ་མཐེ་བོང་གི་རྩ་བ་སོགས་སུ་བཀོད་ཅིང༌། ཨོཾ་སྭཱ་ཨཱཿཧཱ་ཧཱུྂ་ལས་བྱུང་བའི་དེ་བཞིན་གཤེགས་པ་ལྔའི་ངོ་བོར་གྱུར་པར་དམིགས་ལ། ནམ་མཁར་བཞུགས་པའི་དེ་བཞིན་གཤེགས་པ་ལྔའི་ཐུགས་ཀར་ཡི་གེ་ལྔ་ལས་གྲུབ་པའི་ཡེ་ཤེས་ཀྱི་སྲད་བུ་འོད་ཟེར་གྱི་རང་བཞིན་དུ་གྱུར་ཅེས་དམིགས་ལ། ཨོཾ་ཨཿཤ་ཤྭ་ཏ་བཛྲ་སཱུ་ཏྲ་མྨེ་པྲ་ཡཙྪ་མ་ཧཱ་མཎྜལ་སཱུ་ཏྲ་ཎ་ཡ་ཧཱུྂ། ཞེས་རྣམ་སྣང་དང༌། དེ་བཞིན་དུ། ཤ་ཤྭ་ཏའི་གནས་སུ་རཏྣ་སཾ་བྷ་ཝ།་་་་་རིན་ཆེན་འབྱུང་ལྡན། ཨ་མི་ཏཱ་བྷ།་་་་་འོད་དཔག་མེད། ཨ་མོ་གྷ་སིདྡྷི།་་་་་དོན་ཡོད་གྲུབ་པ། ཨཀྵོ་བྷྱཿ་་་་་མི་བསྐྱོད་པ། རྣམས་བཅུག་པའི་དེ་བཞིན་གཤེགས་པ་ལྔ་ལ་གསོལ་བ་བཏབ་ཅིང༌། ་མིག་གཡས་དང་གཡོན་གཉིས་ཛ་ལས་སྐྱེས་པའི་ཟླ་བ་དང་ཉི་མ་སེར་པོའི་རང་བཞིན་དུ་གྱུར། ཅེས་མོས་ལ། ཨོཾ་དཱིཔྟ་དྲྀཥྚི། ཨངྐུ་ཤ་ཛཿ ཞེས་བརྗོད་ནས། མིག་གཉིས་མྱུར་དུ་བསྒྲིལ་ནས་རྫི་མ་འདེགས་ཤིང༌། རྡེབ་པས་འབར་བའི་ལྟ་སྟངས་ལྕགས་ཀྱུ་ལྟ་བུས་རྣམ་པར་སྣང་མཛད་ལ་སོགས་པ་བསྐུལ་ཏེ་དེ་རྣམས་ཀྱིས་སྤྲོས་པའི་ཐིག་སྐུད་ལྔ་སོ་སོར་བྱོན་ནས་རང་གི་ལག་པའི་ཐིག་སྐུད་སོ་སོར་ཐིམ་པར་གྱུར་པར་མོས་ལ། དེ་ནས་རྡོ་རྗེ་གནོད་སྦྱིན་དུ་བསྐྱེད་པའི་སློབ་མས་ཐིག་སྐུད་ཀྱི་སྣེ་རྣམས་འཛིན་པ་དང་ལྷན་ཅིག་སློབ་དཔོན་གྱིས། ཨོཾ་ཨཱཿཨ་ནྱོ་ནྱ་ཨ་ནུ་ག་ཏ་སརྦ་དྷརྨཱཿཔ་རསྤ་ར་ཨ་ནུ་པྲ་ཝིཥྚ་སརྦ་དྷརྨཱཿཨདྱནྟ་ཨ་ནུ་པྲ་ཝིཥྚ་སརྦ་དྷརྨཱཿཨོཾ་ཨཱཿཧཱུྂ།་་་་་ཆོས་ཐམས་ཅད་ཕན་ཚུན་རྗེས་སུ་འགྲོ་བ། ཆོས་ཐམས་ཅད་ཤིན་ཏུ་རྗེས་སུ་འཇུག་པ། ཞེས་བརྗོད་ཅིང༌། དང་པོ་དཀར་པོ་ལྔ་སྲད་བུ་གཅིག་ཏུ་བྱ་ཞིང་དེ་བཞིན་དུ་སེར་པོ་སོགས་མདོག་མཐུན་ལྔ་རེ་སྲད་བུ་རེ་རེ་བྱ་ཞིང༌།

སླར་ཐམས་ཅད་གཅིག་ཏུ་དྲིལ་བའི་ཐིག་སྐུད་བྱས་པ་ས་སྟེགས་ཀྱི་ཁར་གསེར་ལ་སོགས་པའི་སྣོད་དུ་དྲིའི་ཆུ་དང་བའི་རྣམ་ལྔས་བྱུགས་ལ་བཞག་སྟེ། ཐིག་སྐུད་ཀྱི་སྣེ་གཉིས་སུ། ཨོཾ་ཧཱུྂ་དང་དབུས་སུ་ཨཱཿསྟེ་ཡི་གེ་གསུམ་གྱིས་མཚན་པར་གྱུར་ཅེས་དམིགས་ལ། ཨོཾ་པཉྩ་ཛྙཱ་ན་སཱུ་ཏྲ་གནྡྷེ་པྲ་ཏཱིཙྪ་སྭཱ་ཧཱ། དེ་བཞིན་དུ། པུཥྤཾ་དང་དྷཱུ་པེ་སྦྱར་བ་གསུམ་གསུམ་གྱིས་མཆོད། རྡོ་རྗེ་དང་བཅས་པའི་ལག་གཡས་ཀྱིས་རེག་ཅིང་ལས་སྔགས་བཟླས་པས་བསྲུངས་ལ་བཞག་གོ༑ ༑དེ་ནས། མིག་གཡས་པར་མ་ལས་ཉི་མ་དང་གཡོན་པར་ཊ་ལས་ཟླ་བ་འོད་འཕྲོ་བ་གསལ་བར་གྱུར་པར་དམིགས་ལ། བཛྲ་དྲྀཥྚི་མ་ཊ། ཞེས་བརྟན་པར་བྱས་ནས་ལས་སྔགས་བཟླས་པའི་བུམ་ཆུ་དང་ཡུངས་ཀར་དང་དྲིའི་ཆུས་ཐིག་སྐུད་ལ་གཏོར་ཞིང་ལག་གཡས་རྡོ་རྗེ་དང་བཅས་པས་རེག་ལ། ཨོཾ་བཛྲ་ས་མ་ཡ་སཱུ་ཏྲ་མཱ་ཏི་ཀྲ་མ་ཧཱུྂ།་་་་་རྡོ་རྗེའི་དམ་ཚིག་ཐིག་ལེ་རིམ་པས། ཞེས་དང༌། འབྲུ་གསུམ་རྩ་བརྒྱད་བཟླས་པས་ལྷ་གནས་བྱའོ། །དེ་ནས་ལས་བུམ་མམ་བུམ་པ་ཐམས་ཅད་ཀྱི་ཆུས་དཀྱིལ་འཁོར་གྱི་གཞིར་བསང་གཏོར་བྱས་ལ། ཨོཾ་སརྦ་སཾ་ཤོ་དྷ་ནི་ཧཱུྂ་ཕཊ།་་་་་ཐམས་ཅད་དག་པར་སྦྱོངས། ཞེས་བརྗོད་པས་གཙང་བར་བྱས་ལ། དྲི་བཟང་བྱུགས་ཤིང་ཕྱི་རོལ་དུ་མེ་ཏོག་གཅལ་དུ་བཀྲམ་ལ། ནམ་མཁའི་ཁམས་སུ་བྲི་བྱའི་དཀྱིལ་འཁོར་རྟེན་དང་བརྟེན་པར་བཅས་པ་སྐད་ཅིག་གིས་བཞུགས་པར་གྱུར། ཅེས་དམིགས། ཆུ་བཞི་ཉེར་སྤྱོད་རོལ་མོས་མཆོད་ཅིང་བསྟོད་ལ། རང་ཉིད་རྡོར་དྲིལ་འཛིན་པས་གཙོ་བོའི་ང་རྒྱལ་གྱིས་སློབ་མ་ལས་ཐམས་ཅད་པར་བསྐྱེད་དེ། རང་དང་སློབ་མའི་གཡོན་པ་དང་གཡས་པའི་མིག་དག་ལ་ཛཿཡིག་ལས་སྐྱེས་པའི་ཟླ་བ་དང་ཉི་མ་འོད་ཟེར་སེར་པོ་འཕྲོ་བཞིན་པར་གྱུར་པར་དམིགས། མཉམ་པའི་རྐང་སྟབས་ཀྱིས་སློབ་དཔོན་ནུབ་ནས་ཤར་དུ་བལྟ་ཞིང་སློབ་མ་དེ་ལས་བཟློག་པས་སློབ་དཔོན་གྱི་རྡོ་རྗེ་ཁུ་ཚུར་གཡོན་པས་ཐིག་སྐུད་ལྟེ་བའི་ཐད་དུ་བཟུང་བའི་སྣེ་མོ་གཡས་པའི་མཐེབ་མཛུབ་ཀྱིས་སློབ་མ་ལ་གཏད་དེ།

ཛྫཿཛྫཿཛྫཿ ཞེས་ཆེན་པོ་གསུམ་དང་སླར། ཛཿཛཿཛཿ ཞེས་རྐྱང་བ་གསུམ་གྱིས་བསྐུལ་ཞིང༌། སློབ་མས་ཀྱང༌། ཛཿལྕི་ཡང་དྲུག་བརྗོད་པས་བླངས་ལ་གཡས་སྐོར་དུ་སློབ་མས་ཕྱི་འགྲོས་ཀྱིས་སློབ་དཔོན་ལ་རྒྱབ་མི་བསྟན་པར་འགྲོ་ནས་དཔོན་སློབ་གཉིས་ཀས་ཐིག་སྐུད་ལྟེ་བའི་ཐད་དུ་བཟུང་བར་སྣང་ལ་བརྐྱངས་ཏེ། སློབ་དཔོན་གྱིས། ཕྱོགས་ཐམས་ཅད་དུ་མཉམ་པ་ཉིད་དོ། །ཞེས་བརྗོད་ཅིང་དེར་མོས་ལ། སློབ་དཔོན་གྱིས་གཡས་པའི་མཐེབ་མཛུབ་ཀྱིས་ཐིག་སྐུད་བཟུང་བས་སྟེང་ནས་འོག་ཏུ་བསྡོགས་པས་ཚངས་ཐིག་གཉིས་འདེབས་པའི་ཚུལ་བྱ་ཞིང་སེ་གོལ་གྱི་སྒྲ་བྱའོ། །སླར་སློབ་དཔོན་གྱིས། ཨོཾ་བཛྲ་ས་མ་ཡ་སཱུ་ཏྲ་མཱ་ཏི་ཀྲ་མ་ཧཱུྂ། ཨོཾ་ཧཱུྂ་སྭ་ཨཱཿཧཱ། ཞེས་བརྗོད་ཅིང་སླར་ཐིག་གི་སྒྲ་ལས། སེམས་ཅན་དོན་དུ་ཁྱེད་རྣམས་ཀྱི། །དུས་ཡིན་དེ་ཕྱིར་འདིར་བྱོན་ཞིག །ཅེས་བསྐུལ་བའི་ཚེ་ནམ་མཁའ་ཁྱབ་པའི་དེ་བཞིན་གཤེགས་པ་རྣམས་བསྐུལ་བས་དེ་རྣམས་བྱོན་ཏེ་ཐིག་སྐུད་ལ་ཐིམ་པར་གྱུར་ཅེས་དམིགས་ལ༑ ཐིག་སྐུད་ལྟེ་བ་ལས་སྨད་དེ་ཚངས་ཐིག་གཉིས་ཇི་ལྟ་བར་གདབ་ཅིང༌། སླར་ཡེ་ཐིག་དེ་ལས་ཐིག་ཐམས་ཅད་ཀྱི་སྟེང་དུ་གདབ་པས་བྱིན་གྱིས་བརླབས་པར་བྱའོ། །དེ་ལྟར་ཐིག་རྣམས་ཟིན་ནས་དཀྱིལ་འཁོར་གྱི་རྣམ་པར་གྲུབ་པར་མོས་ལ། སློབ་དཔོན་གྱིས། ཨོཾ་བཛྲ་བེ་ག་ཀྲ་མ་ཧཱུྂ། ཞེས་རྡོ་རྗེའི་ཤུགས་ཀྱི་སྔགས་རྒྱས། ཡེ་ཤེས་ཀྱི་ཐིག་ནམ་མཁར་བཞུགས་པར་གྱུར། ཅེས་མོས་ལ། རྡོར་དྲིལ་འཛིན་པས་པད་ཀོར་བྱས་ལ་གཙོ་བོའི་ང་རྒྱལ་གྱིས། མིག་གཡས་གཡོན་ཧཱུྂ་ལས་ཟླ་བ་དང་ཉི་མར་གྱུར། ཅེས་དམིགས་ཏེ་ཁྲོ་བོའི་ལྟ་བས་ཕྱོགས་ཀུན་ཏུ་བལྟ་ཞིང༌། ཧཱིཿཧཱིཿ ཐར་པའི་སྒོའི་གེགས་སུ་གྱུར་པའི་སྒྲིབ་པ་རྣམས་དབྱེ་བར་བྱའོ། །ཞེས་བརྗོད་ཅིང་དེར་མོས་པས་ཚངས་པའི་གཡས་གཡོན་སྒོ་ནང་གི་འཕྲེད་ཀྱི་རྩ་ཐིག་ཆེ་ཆུང་གཉིས་གཉིས་དག་དབྱེའོ། །དེ་ནས་ཡེ་ཤེས་ཀྱི་ཐིག་སྐུད་སྔར་ལྟར་སྣོད་དུ་བཞག་པ་ལ།

སློབ་དཔོན་བདེན་བྲལ་ནས་དབང་ལྡན་དུ་ཕྱོགས་པས། ཨོཾ་སརྦ་ཏ་ཐཱ་ག་ཏ་ས་པ་རི་ཝཱ་ར་པཱ་དྱཾ་པྲ་ཏཱིཙྪ་སྭཱ་ཧཱ། ཞེས་ཐིག་སྐུད་ལ་ཆུ་བཞི་ཉེར་སྤྱོད་རོལ་མོས་མཆོད་ཅིང༌། ཨ་ཀཱ་རོ་གསུམ་གྱིས་གཏོར་མ་ཕུལ་ལ། ཨོཾ་ཨཱཿཧཱུྂ། བཛྲ་མུཿ ཚོན་སྣ་ལྔའི་སྲད་བུའི་ཡེ་ཤེས་པ་རྣམས་ནམ་མཁར་བཞུགས་པའི་དེ་བཞིན་གཤེགས་པ་ལྔའི་ཐུགས་ཀར་ཐིམ་པར་གྱུར། ཅེས་མོས་ལ་ཚོན་སྣ་ལྔའི་ཐིག་སྐུད་གནས་དབེན་པར་བཞག་གོ། །གཉིས་པ་ཚོན་བསྐྱེད་པ་ལ་གཉིས་ཏེ། དཀྱིལ་འཁོར་གྱི་ཚོན་ས་བསྟན་པ་དང༌། ལྷའི་མཚན་མ་དགོད་པའོ། །དང་པོ་ནི། སྐབས་འདིར་དཀྱིལ་འཁོར་ས་ལ་གཏོར་མ་ནང་གཏོར་ལྟར་ཕུལ་རྗེས། ཚོན་ཁ་དོག་ལྔ་པོ་སྣོད་ལྔར་བཞག་པར་དྲི་དང་སྤོས་དང་མེ་ཏོག་གསུམ་བཤམས་ལ། ཚོན་དཀར་པོ་ལ་བུཾ། སེར་པོ་ལ་ཨཱཿ དམར་པོ་ལ་ཧྲཱིཿ ལྗང་ཁུ་ལ་ཁཾ། སྔོན་པོ་ལ་ཧཱུྂ་རྣམས་བྲིས་ཏེ། ཚོན་རྣམས་བཾ་ལཾ་རཾ་ཧཾ་ཡཾ་ལས་སྐྱེས་པའི་ཚོན་དཀར་སེར་དམར་ལྗང་ནག་པོའི་ཁ་དོག་ཅན། བྷྲཱུཾ་ཨཾ་ཧྲཱིཿཧཾ་ཧཱུྂ་རྣམས་ལས་སྐྱེས་པའི་རྣམ་སྣང༌། རིན་འབྱུང༌། འོད་དཔག་མེད། དོན་གྲུབ། མི་བསྐྱོད་པ་རྣམས་སུ་གསལ་བར་གྱུར། ནམ་མཁར་གནས་པའི་རྒྱལ་བ་ལྔའི་ཐུགས་ཀར་བུམ་སོགས་ས་བོན་སོ་སོ་ལས་གྲུབ་པའི་ཡེ་ཤེས་ཀྱི་ཚོན་ཁ་དོག་ལྔ་གནས་པ་བདག་གི་འབར་བའི་ལྟ་སྟངས་ཀྱིས་བཀུག་སྟེ་ཚོན་སོ་སོ་ལ་བཅུག་པས་རོ་གཅིག་ཏུ་གྱུར། ཅེས་དམིགས་ལ། ཚོན་སོ་སོ་རང་རང་གི་ས་བོན་བརྒྱ་ལ་སོགས་བཟླས་པས་སྔགས་ཤིང༌། ཐུན་མོང་དུ། ཨོཾ་བཛྲ་ཙི་ཏྲ་ས་མ་ཡ་ཧཱུྂ། ཞེས་བརྒྱ་སོགས་སྔགས་ལ། སླར་ཚོན་རྣམས་ལ་སྔར་བྲིས་པའི་ས་བོན་རྣམས་མི་འཇིག་པར་བྱས་ཏེ། ས་བོན་རེ་རེའི་གཞོགས་སུ་ཧྲཱིཿརེ་རེ་བྲིས་ཏེ་འབར་བའི་ལྟ་བས་གཟི་བྱིན་བསྐྱེད་ཅིང༌། ངག་ཏུ། བདེན་པ་གང་གིས་སེམས་ཅན་རྣམས་རྡུལ་མང་ཞིང་སངས་རྒྱས་བཅོམ་ལྡན་འདས་རྣམས་སེམས་ཅན་ལ་ཆགས་པས་རྗེས་སུ་ཆགས་པར་འགྱུར་བའི་བདེན་པ་དེས་རྡུལ་ཚོན་རྣམས་འབར་བར་གྱུར་ཅིག

།ཅེས་གསུམ་བརྗོད་ལ་བདེན་པའི་བྱིན་རླབས་ཀྱིས་སྦར་བས། ལྷ་སྒོམ་པ་ཕུལ་དུ་བྱུང་བའི་ནུས་ལྡན་གྱིས་ནི་ཚོན་རྣམས་རབ་འབར་ཞིང༌། འབྲིང་དུ་བ། ཐ་མས་ཀྱང་མདངས་དང་གཟི་བྱིན་སྐྱེའོ། །སླར། ཨོཾ་བཛྲ་ཙི་ཏྲ་ས་མ་ཡ་གནྡྷེ་པྲ་ཏཱིཙྪསྭཱ་ཧཱ། ཞེས་དྲི་དང་མེ་ཏོག་སྤོས་གསུམ་ལ་སྔགས་སྦྱར་བས་མཆོད་ནས་སྣོད་སོ་སོར་བཞག་པར་བྱའོ། །སྤྲོས་པ་ལ་མི་དགའ་བ་དག་ཐིག་ཚོན་བྱིན་རླབས་ཕྱོགས་གཅིག་ཏུ་བྱེད་ན་ཚོན་ལྔའི་སྟེང་དུ་མདོག་མཐུན་གྱི་སྲད་བུ་བཞག་ལ་གོང་ལྟར་བྱས་པས་འགྲུབ་བོ། །ཟླུམ་ཐིག་བསྐོར་བའི་ལྟེ་བར་ཕུར་པ་དངོས་སུ་བཏབ་ཡོད་ན་ཕུར་བུ་དེ་ཉིད། ཨོཾ་བཛྲ་ཀཱི་ལ་ཡ་ཨུདཀཱི་ལ་ཡ་སརྦ་ཀཱི་ལཱན་བཛྲ་དྷ་ར་ཨཱ་ཛྙཱ་པ་ཡ་ཧཱུྂ་ཧཱུྂ་ཧཱུྂ་ཕཊ་ཧོཿ ཞེས་སྐམ་པའི་རྒྱས་ཕྱུང་ལ་རང་གི་ལག་གི་རྡོ་རྗེ་ལ་བསྟིམ། ཕུར་ཁུང་ནམ་མཁའ་རླུང་མེ་ཆུ་སའི་རིམ་པས། ཚོན་འོག་ནས་རིམ་གྱིས་ལྗང་ནག་དམར་དཀར་སེར་བ་ལྔས་བཀང་ལ་མཉམ་པར་བྱའོ། །དེ་ནས་ཡེ་ཐིག་སྔར་ནས་ནམ་མཁར་བཏེག་པའི་དེ་དག་གི་འོག་ནས་ཞུགས་ཏེ་སློབ་དཔོན་དཀྱིལ་འཁོར་གྱི་དབུས་སུ་སོང་ལ་ཁ་ཤར་དུ་ལྟ་བས། ལག་གཡས་རྡོ་རྗེ་ཁུ་ཚུར་དང་གཡོན་དྲིལ་བུ་དང་བཅས་པའི་མཐེབ་སྲིན་གྱིས་ཚོན་བཟུང་ལ། ཆོས་དབྱིངས་འདི་ནི་དག་པ་སྟེ། །སེམས་ཅན་ཁམས་ནི་རབ་སྒྲོལ་མཛད། །རང་ཉིད་རྒྱལ་པོ་རྡོ་རྗེ་འཆང༌། །དེ་བཞིན་གཤེགས་པ་ཀུན་གྱི་གནས། །ཉེས་པ་ཀུན་ལས་རྣམ་པར་གྲོལ། །འཁོར་ལོ་ནང་དུ་ཡང་དག་གནས། །ཞེས་ཆོས་དབྱིངས་རྣམ་པར་དག་པར་མོས་ལ། ཨོཾ་བཛྲ་རེ་ཁ་ས་མ་ཡ་ཨོཾ་ཨཱཿཧཱུྂ། ཞེས་བརྗོད་ཅིང་དབང་ལྡན་ནས་བརྩམས་ཏེ་རྩིག་པ་གཡས་སྐོར་དུ་ཕྱི་ནས་དཀར་སྔོ་དམར་ལྗང་སེར་བའི་རེ་ཁ་ལྔ་པོ་མཐོ་རེ་ཙམ་བྲིས་པའི་སྟེང་དུ་རིན་པོ་ཆེའི་སྣོད་བཀབ་པའི་སྟེང་དུ་རྡོ་རྗེ་བཞག་ལ་མཆོད་པ་གསུམ་གྱིས་མཆོད། དར་ཅིག་ལོན་ནས་རྩིག་པ་གཞན་དང་སྤྲེལ་རན་པའི་ཚེ་ཁ་ཕྱེ་ལ་པྲ་ལེགས་ཉེས་བརྟག

།ལེགས་ན། ཨེ་མ་ཧོཿ ཞེས་སྤྲོ་བ་བསྐྱེད། ངན་ན་སྟོང་པ་ཉིད་བསྒོམ། དེ་ནས་ཚོན་བཀྱེས་གྲུབ་ནས། ཛཿཧཱུྂ་བཾ་ཧོཿས་ནམ་མཁའི་ཡེ་ཐིག་དཀྱིལ་འཁོར་གྱི་ཐིག་སོ་སོ་ལ་ཐིམ་པར་གྱུར་ཅེས་མོས་ལ། དེ་ནས་གཙུག་ཏོར་དགུའི་དཀྱིལ་འཁོར་བྲིས་པ་རྣམས་ཐམས་ཅད་ཡོངས་སུ་རྫོགས་པར་གྱུར་པར་མོས་ལ། ཧཱུྂ་དང་ལས་སྔགས་བཟླས་པའི་དྲིའི་ཆུས་བསངས་ཤིང་དཀྱིལ་འཁོར་གྱི་ཕྱི་རོལ་ཏུ་བྱུགས། ཚོན་ལྷག་མ་རྣམས་ཀྱི་ཡེ་ཤེས་པ་ལ་ཡེ་ཐིག་ལྟར་མཆོད་ཅིང་བསྟོད། བསྟོད་པར་འོས་པ་སོགས་དང༌། ཨ་ཀཱ་རོས་གཏོར་མ་ཕུལ་ལ། ཨོཾ་ཨཱཿཧཱུྂ། བཛྲ་མུཿ ཞེས་ཡེ་ཤེས་པ་གཤེགས་སུ་གསོལ། ཚོན་ལྷག་མ་རྣམས་དབེན་པར་བཞག་གོ། །ཐིག་ཚོན་གྱི་ཆད་ལྷག་གི་ཉེས་པ་ཞི་བའི་ཕྱིར་ཡིག་བརྒྱ་བརྗོད་ཅིང་དཀྱིལ་འཁོར་བསྐོར་བའང་སྤྲོ་ན་བྱ་ལ། མི་སྤྲོ་ན་ཕྲེང་བའི་གཞུང་དུ་མ་བཤད་པས་མ་བྱས་ཀྱང་འཐད་དོ། །གཉིས་པ་རྒྱན་དགྲམ་པ་ནི། སྔར་ལྷ་གནས་བྱས་པའི་བུམ་པ་རྣམས་དཀྱིལ་འཁོར་ལ་གཡས་སྐོར་དུ་དགོད་དོ། དེ་ཡང་བུམ་པ་ལྷ་གྲངས་དང་མཉམ་པ་ཡོད་ན་དབང་གི་ཚེ་བུམ་པ་སོ་སོས་དབང་བསྐུར། མི་དགོས་པ་ཟོར་ཡང་པའི་ཆེད་དུ་བུམ་པ་ཀུན་གྱི་ཆུ་བསྡུས་པ་རྣམ་རྒྱལ་དུ་བླུགས་ཤིང༌། ཆུ་དེས་བཀང་བའི་དུང་ཆོས་མནའ་ཆུའི་ཆེད་དུ་རྣམ་རྒྱལ་གྱི་སྟེང་དུ་བཞག་པ་སློབ་དཔོན་གྱིས་གཡས་རྡོ་རྗེ་དང་བཅས་པས་ཐོགས་ཤིང་གཡོན་དྲིལ་བུ་དཀྲོལ། བུམ་པ་གཞན་རྣམས་སློབ་མ་རྣམས་ཀྱིས་བཟུང་ལ། སོ་སོའི་སྔགས་བཟླ་ཞིང་གདུགས་དང་བཅས་སྤོས་དང་རོལ་ཆེན་གྱིས་སྣ་དྲངས་ལ་དཀྱིལ་འཁོར་ལ་གཡས་སྐོར་གསུམ་བྱས་ཏེ། མེ་རིའི་ཕྱི་རོལ་དུ་གཙོ་བོའི་བུམ་པ་ཤར་སྒོའི་ཐད་ཀ་ལས་ཅུང་ཟད་གཡས་སུ་བཞག །ལྷ་གཞན་རྣམས་ནི་རང་རང་གི་ཕྱོགས་སོ་སོར་གནས་མ་འཆོལ་བར་བཞག་ཅིང༌། ལས་ཐམས་ཅད་པ་ཤར་སྒོའི་གཡོན་ནམ་དབང་ལྡན་དུ་བཞག་གོ། །བུམ་པ་གཉིས་ལས་མེད་ན་རྣམ་རྒྱལ་ཤར་སྒོའི་གཡས་དང༌། ལས་ཐམས་ཅད་པ་གོང་ལྟར་འགོད།

འདིར་གཡས་གཡོན་ནི་ཁ་ནང་ལྟའི་དབང་དུ་བྱས་པ་དག་གོ། །བུམ་པ་རྒྱས་པ་ན་རྩ་ལྷ་སོ་སོར་བུམ་པ་རེ་རེ། འབྲིང་ན་གཙུག་ཏོར་དགུ་ལ་རེ་རེ། ཐ་ན་རྣམ་རྒྱལ་དང་ལས་བུམ་གཉིས་བྱ། བུམ་མཚན་ཡང་བུམ་པ་རྒྱས་པའི་ཚེ་ལྷ་སོ་སོ་གདན་ཕྱག་མཚན་དང་བཅས་པ་སོ་སོར་བྲིས། འབྲིང་ལ་གཙུག་དགུ་རང་རང་གི་གདན་ཕྱག་མཚན་བུམ་པ་དགུ་ལ་བཀོད། བསྡུས་པའི་བུམ་མཚན་ནི་ཆོ་ག་གཞུང་དུ་བཤད་པ་ལྟར་བྱ། རྒྱས་བསྡུས་གང་ལའང་མགྲོན་ཐབས་ལ་བུམ་པ་མི་དགོས་པས་སོ། །དེ་ནས་དཀྱིལ་འཁོར་གྱི་མཐར་ཕྱོགས་སོ་སོར་ཆུ་བཞིའི་སྣོད་དུང་ཆོས་བཟེད་ཞལ་དང་བཅས་པ་འདི་ཉིད་སྦྱིན་སྲེག་འོད་ཀྱི་སྙེ་མའི་སྐབས་སུ་བཤད་པའི་རྫས་སོ་སོས་སྦགས་པ་དང༌། གཞན་ཡང་ཉེར་སྤྱོད་རོལ་མོའི་བྱེ་བྲག །འདོད་ཡོན་ལྔ། སྒེག་སོགས་བརྒྱད། རྒྱལ་སྲིད་བདུན་ལ་སོགས་པ་མཆོད་པའི་ཚོགས་མཐའ་ཡས་པ་རབ་འབུར། འབྲིང་བྲིས་པ། ཐ་མ་ཡིད་ཀྱིས་སྤྲུལ་པ་དང༌༑ ཡོལ་བ། བླ་བྲེ། གདུགས། རྒྱལ་མཚན། འཕན། ལྡ་ལྡི་ལ་སོགས་པ་དུ་མ་དང༌། དཀྱིལ་འཁོར་གྱི་ཕྱོགས་སོ་སོར་ག་བུར་དང༌། ཨ་ག་རུ་སོགས་སྦྱར་བའི་སྤོས་ཕོར་དང༌། ན་བཟའ། གོས་ཟུང༌། རིན་པོ་ཆེ་སྨན་འབྲུས་གང་བའི་གསེར་དངུལ་སོགས་ཀྱི་བུམ་པ། འདས་པའི་གཏོར་མ་རྒྱས་པར་ན་ལྷ་གྲངས་དང་མཉམ་པར་ཉེར་སྤྱོད་ལ་སོགས་པ་མཆོད་པའི་ཚོགས་རྣམས་གཡས་སུ་བསྐོར་ཏེ་བཀོད་ལེགས་པར་བཤམས་པ་དབང་བསྐུར་སྔར་མ་ཐོབ་པའི་མིས་དཀྱིལ་འཁོར་མི་མཐོང་བའི་སླད་དུ་ཡོལ་བ་བྲིས་ལ་བཞག་གོ། །ཉེ་ལོགས་སུ་འཇིག་རྟེན་པའི་གཏོར་མ་སོགས་མཁོ་བའི་ཆས་རྣམས་དང༌། སློབ་དཔོན་གྱི་ཉེ་ལོགས་སུ་རྡོར་དྲིལ། དབུ་རྒྱན། གདོང་གཡོགས། མེ་ཏོག །སྟོད་གཡོགས་ལ་སོགས་པ་མདོར་ན་དབང་དང་དངོས་གཞི་ལ་འཇུག་པའི་སྐབས་སུ་མཁོ་བ་དགོས་སོ་འཚལ་ཐམས་ཅད་མ་ཚང་བ་མེད་པ་བཤམས། སྐབས་སུ་བབ་པའི་ལས་རབ་གནས་དང་སྦྱིན་སྲེག་སོགས་ལའང་སོ་སོའི་ཡོ་བྱད་རང་གཞུང་ལྟར་བྱ་བའམ། དཀྱིལ་འཁོར་གྱི་ཕྱོགས་བཞིར་མདའ་རྒོད་སྒྲོ་ཅན།

ཨོཾ་བཛྲ་ཡཀྵ་ཧཱུྂ། ཞེས་བརྗོད་ཅིང་སྒྲེང་ཐབས་སུ་བཀོད། སྔར་གྱི་བསྲུང་བའི་ཕུར་བུ་བཅུ་ལ་སྒུལ་སྐྱོད་མ་སོང་བར་བྱ་དེ་ལྟར་ལེགས་པར་བཤམས་ཟིན་ནས། དེ་རྣམས་ལ་ཧཱུྂ་དང་གཙོ་བོའི་སྔགས་བཟླས་ལ། ཨོཾ་བཛྲ་སྥ་ར་ཎ་ཁཾ། ཞེས་པས་འབུལ་ལོ། །གཉིས་པ་དཀྱིལ་འཁོར་སྒྲུབ་ཅིང་མཆོད་པ་ལ་གཉིས། དཀྱིལ་འཁོར་སྒྲུབ་པ་དང༌། མཆོད་པ་བྱ་བའོ། །དང་པོ་ནི། སློབ་དཔོན་ཁྲུས་བྱ། སྟོད་གཡོགས། སྨད་གཡོགས། གཙུག་ཏོར་སོགས་ཆས་དང་ལྡན་པས་ཤར་སྒོར་དཀྱིལ་འཁོར་ལ་ཕྱོགས་པས་ནུབ་ཏུ་ཁ་བལྟ་ལ་འགོད་དོ། །བྲིས་པའི་དཀྱིལ་འཁོར་དེ་ཉིད་བསངས་གཟི་སྦྱངས། སྟོང་པའི་ངང་ལས་སྲུང་འཁོར་གྱི་དབུས་སུ་ཆོས་འབྱུང་དཀར་པོ་ནམ་མཁའི་དབྱིབས་ཅན་ཞེས་པ་ནས། ཇི་སྲིད་འཁོར་བཅས་བཞུགས་སུ་གསོལ༑ ཛཿཧཱུྂ་བཾ་ཧོཿ ཞེས་པའི་བར་གཞུང་ལྟར་བྱས་ལ། དེ་ལྟར་སྤྱན་དྲངས་པའི་ཡེ་ཤེས་པ་རྣམས་རང་ཉིད་འཁོར་ལོའི་དབང་ཕྱུག་ཏུ་གསལ་བའི་ཁ་ནང་དུ་བཅུག་ནས་ལྷན་ཅིག་སྐྱེས་པའི་བདེ་བ་ཆེན་པོས་འོད་དུ་ཞུ་བ་ཐུགས་ཀར་གནས་པ། སླར་ཡང་ཡེ་ཤེས་ཀྱི་འཁོར་ལོའི་བདག་ཉིད་དུ་སྤྲོས་ཏེ་དམ་ཚིག་གི་འཁོར་ལོ་ལ་ཐིམ། ཛཿཧཱུྂ་བཾ་ཧོཿ ཞེས་མོས། སླར་ཡང་ས་བཟུང་བའི་ཚེ་ནམ་མཁར་བཏེག་པའི་དཀྱིལ་འཁོར་གཅིག་དང་ལྷ་སྟ་གོན་གྱི་ཚེ་ནམ་མཁར་བཏེག་པའི་དཀྱིལ་འཁོར་ཏེ། དཀྱིལ་འཁོར་གཉིས་ཀྱི་བདག་ཉིད་ཅན་རྣམས་ལ། ཨོཾ་སརྦ་ཏ་ཐཱ་ག་ཏ་ས་པ་རི་ཝཱ་ར་པཱ་དྱཾ་པྲ་ཏཱིཙྪ་སྭཱ་ཧཱ། ཞེས་ཆུ་བཞི་ཉེར་སྤྱོད་རོལ་མོས་མཆོད་ནས། ཤཱཀྱ་སེང་གེ་གཙུག་ཏོར་རྣམ་པ་བརྒྱད། །སོགས། ཞེས་ཤོ་ལོ་ཀ་གཅིག་གིས་བསྟོད། ནམ་མཁར་བཞུགས་པའི་དཀྱིལ་འཁོར་གཉིས་དང་སྤྱན་དྲངས་པའི་ཡེ་ཤེས་ཀྱི་འཁོར་ལོའི་བདག་ཉིད་ཀྱི་དཀྱིལ་འཁོར་པ་རྣམས་དང་བསྒོམས་པའི་དམ་ཚིག་གི་དཀྱིལ་འཁོར་པ་སྟེ་དཀྱིལ་འཁོར་བཞི་པོ་ཆུ་ལ་ཆུ་བཞག་པ་ལྟར་དབྱེར་མེད་དུ་གྱུར། ཛཿཧཱུྂ་བཾ་ཧོཿ གཉིས་སུ་མེད་པར་གྱུར་ཅེས་དང༌།

དེ་ནས། མགྲོན་ཐབས་རྣམས་ཀྱང་རང་རང་གི་གནས་ནས་འོངས་ཏེ་ཞེས་པ་ནས། དཀྱིལ་འཁོར་གྱི་བདག་པོའི་དབུ་བརྒྱན་པར་གྱུར་གྱི་བར་གཞུང་ལྟར་བྱའོ། །གཉིས་པ་མཆོད་པ་བྱ་བ་ནི། གཞུང་ལྟར་མཆོད་པ་བྱིན་གྱིས་བརླབས་ཏེ་ཆོ་ག་གཞུང་གི་མདུན་བསྐྱེད་ཀྱི་སྐབས་ལྟར་མཆོད་པ་རྒྱས་པར་འབུལ་ཞིང༌། བསྟོད་པས་ཀྱང་བསྟོད་ལ། བཟླས་པ་བྱ་བ་སོགས་གཞུང་ལྟར་བྱའོ༑ ༑རྩ་བའི་ལྷ་ལ་གཞུང་ལྟར་གཏོར་མ་ཕུལ་ནས་སྒྲུབ་གྲོགས་དཀྱིལ་འཁོར་བསྲུང་དུ་བཅུག་ལ། །དཀྱིལ་འཁོར་ཁང་པའི་ཕྱི་རོལ་དུ་མགྲོན་ཐབས་རྣམས་ལ་གཏོར་མ་དབུལ་ཞིང་ཉེ་རེག་སོགས་གཞུང་ལྟར་བྱ་ཞིང༌། ནང་དུ་འོངས་ཏེ་ཆད་ལྷག་ཁ་བསྐང་བའི་ཕྱིར་ཞི་བའི་སྦྱིན་སྲེག་དང་ལྷ་རྣམས་ཚིམ་པའི་སླད་དུ་རྒྱས་པའི་སྦྱིན་སྲེག་ཀྱང་བྱའོ། །དེ་ནས་སློབ་དཔོན་ཧཱུྂ་མཛད་ཀྱི་ང་རྒྱལ་གྱིས་མེ་ཏོག་གི་ཕྲེང་བ་བླངས་ཏེ། སུཾ་བྷ་ནིའི་སྔགས་བརྗོད་ཅིང་རྡོ་རྗེ་ཤུགས་ཀྱི་སྔགས་རྒྱས། རྩིག་པ་བཏེག་པའི་འོག་ནས་ཞུགས་ཏེ་དཀྱིལ་འཁོར་གྱི་ནང་དུ་རྡོ་རྗེ་གསོར་དྲིལ་བུ་གསིལ་ཞིང་རྡོ་རྗེའི་རྐང་སྟབས་ཀྱིས། ཨོཾ་ཧཱུྂ་ཕཊ། ཨོཾ་ཧཱུྂ་ཨཱཿཕཊ། ཨོཾ་ཧཱུྂ་ཨཱཿཨཱཿཨཱཿཕཊ་ཕཊ། ཨོཾ་ཧཱུྂ་ཧ་ན་མཱ་ར་ཡ་དུཥྚཱཾ་གྷཱ་ཏ་ཡ་གྷཱ་ཏ་ཡ་ཨ་ཨཱཿཧཱུྂ་ཧྲཱིཿཕཊ། ཅེས་པའི་བཟླས་སྔགས་རྣམས་བཟླ་ཞིང་སྒོའི་སློབ་དཔོན་རྣམས་དང་ལྷན་ཅིག་བསྐོར་བ་བྱས་ལ་སྒོའི་སློབ་དཔོན་ཡོད་ན་སྒོའི་སློབ་དཔོན་རྣམས་ཀྱིས་བཤད་མ་ཐག་པའི་སྔགས་བཟླ་ཞིང་སློབ་དཔོན་གྱིས་སུཾ་བྷ་ནིའི་སྔགས་བཟླ། སྒོའི་སློབ་དཔོན་མེད་ན་རང་ཉིད་ཀྱིས་སྔགས་བཟླ་ཞིང་བསྐོར། དེ་ནས་ལྷག་པ་དང་ཆད་པའི་ཉེས་པ་ཞི་བའི་ཕྱིར་འཁོར་ལོ་ལ་བལྟས་ཏེ་མེ་ཏོག་གི་ཕྲེང་བ་གཙོ་བོ་ལ་ཕུལ་བར་བསམ་མོ། །སླར་བསྐོར་བ་རེ་དང་ལྷན་ཅིག་ཐོག་མར་ནུབ་ཏུ་སོང་ལ་གཡོན་བརྐྱང་གི་རྡོ་རྗེ་ཁུ་ཚུར་གྱིས་མཐེའུ་ཆུང་གཉིས་ལྕགས་སྒྲོག་ལྟར་སྦྲེལ། མཛུབ་མོ་རྩེ་སྤྲད་པའི་རྒྱས།

ཨོཾ་བཛྲོངྒྷཱ་ཊ་ས་མ་ཡ་པྲ་ཝེ་ཤ་ཡ་ཧཱུྂ། ཞེས་ཤར་གྱི་སྒོ་དབྱེ། དེ་བཞིན་དུ་བྱང་ནས་ལྷོ། ཤར་ནས་ནུབ། ལྷོ་ནས་བྱང་གི་སྒོ་རྣམས་ལ། སླར། ཨོཾ་ས་མ་ཡ་པྲ་ཝེ་ཤ་ཡཱ་མི། ཞེས་སྔར་ཕུལ་བའི་མེ་ཏོག་དེ་ཉིད་གར་བྱེད་ཅིང་བླངས་ལ་རང་གི་མགོར་བཅིངས། འཁོར་ལོའི་དབང་ཕྱུག་ལ་ཕྱག་བྱས་ཏེ། སེམས་ཅན་ཐམས་ཅད་དངོས་གྲུབ་ཐམས་ཅད་ཀྱི་བཀའ་དྲིན་སྩོལ་ཅིག །ཅེས་གསོལ་བ་བཏབ་བོ། །ཤར་སྒོ་ནུབ་ནས་འབྱེད་པ་སོགས་ནི་ནང་ནས་འབྱེད་པའི་དབང་དུ་བྱས་པའོ། །གསུམ་པ་དཀྱིལ་འཁོར་དུ་འཇུག་ཅིང་དབང་བསྐུར་བ་ལ་གཉིས་ཏེ། བདག་ཉིད་འཇུག་ཅིང་དབང་བླང་བ་དང༌། སློབ་མ་གཞུག་ཅིང་དབང་བསྐུར་བའོ། །དང་པོ་ནི། དཀྱིལ་འཁོར་གྱི་ཁང་པར་འཇུག་པའི་ཚེ་སློབ་དཔོན་རང་ཉིད་ཀྱིས། ཨོཾ་པྲ་ཝེ་ཤ་སོགས་སྔགས་དང་པོས་སྤྲོ་བ་བསྐྱེད་ཅིང་ཞུགས་ནས་གཡས་སྐོར་དུ་འཁོར་ལོའི་དབང་ཕྱུག་གི་གཟུངས་ཀྱིས་སྒོ་ཕྱེ་སྟེ། ཨོཾ་པ་ར་མ་སོགས་ཀྱིས་མེ་ཏོག་དོར་ལ་མེ་ཏོག་དེ་ཉིད་ཕྲེང་བའི་དབང་གི་དོན་དུ་རང་གི་མགོར་བཅིངས། འཁོར་ལོའི་དབང་ཕྱུག་གིས་རྡོ་རྗེ་སློབ་དཔོན་གྱི་བྱ་བ་མཛད་པར་བསམ་ལ། སྨད་གཡོགས་སྦྱིན་པ་ནས་གཏང་རག་གི་མཎྜལ་གྱི་བར་ཆོག་གཞུང་གི་སློབ་མ་རྗེས་འཛིན་གྱི་སྐབས་ལྟར་ལས་སློབ་མ་ཞེས་པའི་མལ་དུ་བདག་ཉིད་ཅེས་འདོན་པ་སྤོས་ལ་སློབ་མའི་བྱ་བ་རྣམས་རང་གིས་བྱས་པས་དབང་རྫོགས་པར་བླངས། དེ་ནས་སློབ་མ་གཞུག་པའི་ཆེད་དུ་བདེ་བ་ཆེ་ན་པོའི་བདག་ཉིད་ཐབས་ཀྱི་རང་བཞིན་དེ་ཁོ་ན་ཉིད་ཀྱི་བསྟོད་པ་སྔོན་དུ་འགྲོ་བས་དཀྱིལ་འཁོར་གྱི་དངོས་གྲུབ་ཞུ་ཞིང་བདེན་པའི་བྱིན་རླབས་བྱ་བའི་ཕྱིར་རྡོར་དྲིལ་འཛིན་པས། ནམ་མཁའ་སྐྱེ་བ་མཚན་མེད་ཕྱིར། ནས། ཀུན་གྱིས་སྒྲིབ་མེད་མཐོང་བར་ཤོག་གི་བར་ཆོག་གཞུང་ལྟར་ལན་གསུམ་བྱའོ། །འདིའི་དོན་རྒྱས་བཤད་དཀྱིལ་ཆོག་འཇིགས་མེད་དགོངས་རྒྱན་དུ་གསལ་ལོ། །གཉིས་པ་སློབ་མ་གཞུག་ཅིང་དབང་བསྐུར་བ་ནི་གདོང་གཡོགས་དང་བཅས་ཏེ་གཞུག་པ་ནས།

ཆ་ཡིས་ཀྱང་ནི་སྤྱད་དུ་གསོལ་གྱི་བར་ཆོག་གཞུང་ལྟར་སློབ་མ་ལ་དབང་བསྐུར་ཞིང་སྤྲོས་པ་ལ་དགའ་ན་དབང་དོན་རྒྱས་པར་བཤད་དེ་གཞན་ཡིད་ཚིམ་པར་བྱ་ཞིང༌། སྤྲོས་པ་ལ་མི་དགའ་ནའང་གཞུང་དུ་བྲིས་པའི་ཚིག་ཆ་དང་ལག་ལེན་གབ་འཁྲུགས། འོལ་ཚོད། རས་གཅོད། གཟུ་ལུམ། སྤྱི་བརྟོལ་སྤངས་ལ་བྱ་དགོས་སོ། །གསུམ་པ་རྗེས་ཀྱི་བྱ་བ་ནི། ཆད་ལྷག་གི་ཁ་སྐོང་བ་ཞི་བ་དང༌། ལྷ་རྣམས་ཚིམ་པའི་སླད་དུ་རྒྱས་པའི་སྦྱིན་སྲེག་བྱས་ལ། རང་གིས་ཀྱང་ཅི་ནུས་པས་དཀྱིལ་འཁོར་མཆོད་ཅིང་སློབ་མ་རྣམས་ཀྱང་ཅི་ནུས་དཀྱིལ་འཁོར་མཆོད་དུ་གཞུག །དཀྱིལ་འཁོར་ལ་ཕུལ་བའི་བཟའ་བཏུང་ལྷག་མ་རྣམས་དེར་འདུས་ཀུན་ལ་སྦྱིན་ཞིང་ཚིམ་པར་བྱས། དེ་དག་དང་ལྷན་ཅིག་མཚན་ཐོག་ཐག་མ་ཉལ་བར་གླུ་གར་དང་བྱང་ཆུབ་སེམས་ཀྱི་རྟོགས་པ་ཡང་དག་པར་མཆོད་ནས། སློབ་དཔོན་གྱིས་སློབ་མ་རྣམས་ལ། ཁྱོད་རྣམས་ཀྱིས་འཇུག་པ་འདི་ལྟ་བུ་སུ་ལའང་སྨྲ་བར་མི་བྱའོ་ཞེས་བསྒོ། དེ་ནས་ཕྲེང་བར། སློབ་མ་ལས་ཀྱང་ཡོན་བླང་བྱ། །དེས་ཀྱང་གུས་པས་དབུལ་བྱ་སྟེ། །རིན་ཆེན་ཡིད་འོང་ཆུང་མ་དང༌། །རང་གི་ལུས་དང་ས་གཞི་དང༌། །མདོར་ན་བྱ་བ་དེ་འདྲ་བས༑ ༑ཇི་ལྟར་བླ་མ་མཉེས་འགྱུར་བྱ། །བླ་མ་མཉེས་ན་དངོས་གྲུབ་འབྱུང༌། །གཞན་དུ་མིན་ཞེས་ཐུབ་པས་གསུངས། །སློབ་དཔོན་བླ་མ་བྱེད་པ་པོ། །རྡོ་རྗེ་སེམས་དཔའ་མཆོད་པ་ལས། །དེ་ཡི་བསོད་ནམས་མང་བྱེད་ཅིང༌། །དཀའ་ཐུབ་མ་སྤྱད་པ་ཡང་གང༌༑ ༑ཞེས་པ་ལྟར། སློབ་དཔོན་གྱིས་ཡོན་བླངས་ཤིང་སློབ་མས་ཀྱང་དཔྱ་ཁྲལ་ལྟར་འཁྲེབ་སྤངས་ལ་མོས་པས་དབུལ། དེ་ནས་མཆོད་པ་བྱིན་གྱིས་བརླབས་ཏེ་འབུལ་ཞིང་བསྟོད་པ་ནས། ཨོཾ་ཨཱཿཧཱུྂ་མུཿ ཞེས་པའི་བར་ཆོག་གཞུང་ལྟ་བུར་གཤེགས་སུ་གསོལ། ཆོས་ཐམས་ཅད་སྐྱེ་བ་མེད་པར་མོས་ལ། གཡོན་དྲིལ་བུ་གསིལ་ཞིང་གཡས་རྡོ་རྗེ་དང་བཅས་པའི་སྲིན་ལག་གིས་དཀྱིལ་འཁོར་གྱི་ཤར་སྒོ་ནས་བརྩམས་ཏེ་ཚངས་ཐིག་གི་ལམ་ནས་མེ་རི་ནས་བཟུང་གཙོ་བོའི་གནས་ཀྱི་བར་ཕྱིས་ལ་ཚོན་ཕྲན་བུ་རང་གི་མགོར་བྱུགས་ནས་ལྷ་གནས་རྣམས་དབྱེ་ཞིང༌།

སླར་སྒོ་གཞན་རྣམས་དང་ཟུར་རྣམས་ཀྱང་རྡོ་རྗེའི་རྩེ་མོས་གཞིག་གོ། འོན་ཀྱང་ཐོག་མར་ལྷ་མཚན་རྣམས་བསྡུས་རྗེས་རྡོ་རྗེས་འཇིག་པ་ལག་ལེན་ལེགས་སོ། །དེ་ནས་སློབ་དཔོན་རྐང་པ་གཡོན་བརྐྱངས་ཤིང་གཡས་ཅུང་ཟད་བསྐུམས་ལ། རྡོར་དྲིལ་འཛིན་པ་རྡོ་རྗེ་བསྡམས་པའི་མཛུབ་མོ་གཉིས་སྐམ་པའི་རྒྱས། ཨོཾ་བཛྲ་ཀཱི་ལ་ཨུདཀཱི་ལ་ཡ་སརྦ་ཀཱི་ལཱན་བཛྲ་དྷ་ར་ཨཱ་ཛྙཱ་པ་ཡ་ཧཱུྂ་ཧཱུྂ་ཧཱུྂ་ཧཱུྂ་ཕཊ་ཧོཿ ཞེས་ཕུར་བུ་རྣམས་བཏོན་ལ། ཨོཾ་རུ་རུ་སྥུ་རུ་ཛྭ་ལ་ཏིཥྛ་སིདྡྷི་ལོ་ཙ་ནི་སརྦ་ཨརྠ་སཱ་དྷ་ནི་སྭཱ་ཧཱ། ཞེས་པ་འོ་མ་ལ་བརྒྱ་རྩ་བརྒྱད་བཟླས་པའི་ཕུར་བུའི་དབལ་བཀྲུས་པས་བགེགས་རྣམས་ཀྱི་རྨས་པ་སོས་པར་བསམ། ཕུར་བུའི་ལྷ་ལ་ཉེར་སྤྱོད་ལྔས་མཆོད༑ ཡིག་བརྒྱས་ཆད་ལྷག་ཁ་བསྐངས་ལ། ཨོཾ་བཛྲ་མུཿས་གཤེགས་སུ་གསོལ་ཞིང༌། གོང་གི་འོ་མས་ཕུར་ཁུང་རྣམས་བཀང་ངོ༌། །ནད་ཞི་བ་སོགས་ཀྱི་ཕྱིར་ཚོན་ཕྲན་བུ་སློབ་མ་ལ་བྱིན་ལ། གཞན་རྣམས་རྣམ་རྒྱལ་བུམ་པའམ་བུམ་པ་གཞན་གོས་ཀྱིས་བརྒྱན་པར་བླུགས་ཏེ་རྒྱན་དུ་མས་སྤྲས་ཏེ། རྟ་གླང་སོགས་སམ་དོ་ལིའི་ཁྲི་ལ་བཞག་ཅིང་ཡོན་བདག་གིས་བྱིན་པའི་གོས་ཀྱིས་བརྒྱན་པའི་གཞོན་ནུས་བུམ་པ་བཟུང༌། སློབ་དཔོན་གྱིས་དྲིལ་བུ་འཁྲོལ་ཞིང༌། གཞན་རྣམས་ཀྱིས་གདུགས་དང༌། རྒྱལ་མཚན་དང༌། བ་དན་དང༌། རོལ་མོ་སྣ་ཚོགས་པ་དང་བཀྲ་ཤིས་པའི་གླུ་གར་དང་སྤོས་ཕོར་གྱིས་སྣ་དྲངས་ཤིང༌། འབབ་ཆུ་ཆེན་པོའམ། མཚོ་ཆེན་པོའམ། ཆུ་མིག་ཆེན་པོར་ཁྱེར་ཏེ་དེའི་འགྲམ་དུ་འདུག་ལ། སྟེགས་བུ་གྲུ་བཞི་བ་བྱུང་དང་དྲི་བཟང་གིས་བྱུགས་པའི་སྟེང་ས་དཀར་པོས་པདྨ་འདབ་བརྒྱད་བྲིས་པའི་དབུས་སུ་ཤཱཀྱ་སེང་གེའི་མུཾ་དང༌། འདབ་མ་བརྒྱད་ལ་མདུན་ནས་བརྩམས་ཏེ་ཕྱོགས་བཞི་དང༌། དབང་ལྡན་ནས་བརྩམས་ཏེ་མཚམས་བཞིར་གཡས་སྐོར་དུ་ཕུཿབརྒྱད་བྲིས་པའི་མཐར་ཉེར་སྤྱོད་ལྔ་དང་འོ་མའི་གཏོར་མ་བཤམས་ལ་བསངས་གཟི་སྦྱངས། སྟོང་པའི་ངང་ལས་པདྨ་དཀར་པོ་འདབ་མ་བརྒྱད་པའི་དབུས་སུ་སེང་གེའི་ཁྲི་ལ་ཤཱཀྱ་སེངྒེ་རྣམ་སྣང་ཆེན་པོ་འཁོར་ལོས་སྒྱུར་བའི་ཆ་ལུགས་ཅན་འདབ་མ་ཤར་ནས་ཕྱོགས་བཞི་དང་དབང་ལྡན་ནས་མཚམས་བཞིར་གཡས་སྐོར་དུ་མཐའ་ཡས་དང༌།

པདྨ་དང༌། འཇོག་པོ་དང༌། ནོར་རྒྱས་དང༌། པདྨ་ཆེན་པོ་དང༌། དུང་སྐྱོང་དང༌། ཀརྐོ་ཊ་དང༌། རིགས་ལྡན་རྣམས་རང་རང་གི་མདོག་ཅན་དུ་གསལ་བར་རང་རང་གི་སྙིང་ཁའི་ས་བོན་གྱིས་བཀུག་སྟེ་སོ་སོ་ལ་ཐིམ་པར་གྱུར་པར་མོས་ལ། ཨོཾ་ཨཱཿཨ་ནནྟཱ་ཡ་ཧཱུྂ་སྭཱ་ཧཱ། ཨོཾ་ཨཱཿཔདྨཱ་ཡ་ཧཱུྂ་སྭཱ་ཧཱ། ཨོཾ་ཨཱཿཏཀྵ་ཀཱ་ཡ་ཧཱུྂ་སྭཱ་ཧཱ། ཨོཾ་ཨཱཿབཱ་སུ་ཀཱི་ཡེ་ཧཱུྂ་སྭཱ་ཧཱ། ཨོཾ་ཨཱཿམ་ཧཱ་པདྨཱ་ཡ་ཧཱུྂ་སྭཱ་ཧཱ། ཨོཾ་ཨཱཿཤངྑ་པཱ་ལཱ་ཡ་ཧཱུྂ་སྭཱ་ཧཱ། ཨོཾ་ཨཱཿཀརྐོ་ཊཱ་ཡ་ཧཱུྂ་སྭཱ་ཧཱ། ཨོཾ་ཨཱཿཀུ་ལི་ཀཱ་ཡ་ཧཱུྂ་སྭཱ་ཧཱ། ཞེས་དང༌། ཉེར་སྤྱོད་རོལ་མོ་དང་བཅས་པས་མཆོད། འོ་མའི་གཏོར་མ་འབྲུ་གསུམ་དང༌། ཨ་ཀཱ་རོ་གསུམ་གྱིས་བྱིན་གྱིས་བརླབས་ལ། ཨོཾ་ཨ་ནནྟ། བཱ་སུ་ཀཱི། ཏཀྵ་ཀ། ཀརྐོ་ཊ། པདྨ། མ་ཧཱ་པདྨ། ཤངྑ་པཱ་ལ། ཀུ་ལི་ཀ་པཱ་ལ། དེ་བ་ཏི། མ་ཧཱ་དེ་བ་ཏི། སཽ་མ་ཤི་ཁི། མ་ཧཱ་སཽ་མ་ཤི་ཁི། དཎྜ་དྷ་ར། མ་ཧཱ་དཎྜ་དྷ་ར། ཨ་པཱ་ལ། ཧུ་ལུན། ནནྡ། ཨུ་པ་ནནྡ། སཱ་ག་ར༑ མ་ཧཱ་སཱ་ག་ར། ཏཔྟ། མ་ཧཱ་ཏཔྟ། ཤྲཱི་ཀནྟ། མ་ཧཱ་ཤྲི་ཀནྟ། རཏྣ་ཀནྟ། སུ་རཱུ་པ། མ་ཧཱ་སུ་རཱུ་པ། བྷ་དྲ་ཧི་ཀ །མ་ཧོ་ར་ག །ཤཱི་ལི། མ་ཧཱ་ཤཱི་ལི། ཨོཾ་བྷཀྵ་བྷཀྵ། ཨཱ་གཙྪ་ཨཱ་གཙྪ། མ་ཧཱ་ནཱ་ག་ཨ་དྷི་པ་ཏི་སརྦ་བྷུརྦཧུ་ཝ་ཕྲུཾ་ཕྲུཾ་སྭཱ་ཧཱ། ཞེས་གསུམ་གྱིས་གཏོར་མ་ཕུལ་ལ། གདེངས་ཀ་ནོར་བུ་འབར་བའི་འོད་ཀྱིས་ནི། །ས་འོག་མུན་པ་མ་ལུས་བསལ་མཛད་པ། །བསྟན་ལ་རབ་དགའ་མཐུ་སྟོབས་བསམ་མི་ཁྱབ། ་༌།ཀླུ་རྒྱལ་བཙུན་མོ་འཁོར་གཡོག་བཅས་ལ་བསྟོད། །ཅེས་བསྟོད་ལ། རྡུལ་ཚོན་ཀླུ་རྣམས་ལ་བྱིན་པས་ཀླུ་རྣམས་ཀྱང་བཀུར་སྟི་ཆེན་པོ་དང་བཅས་ས་འོག་གི་འཇིག་རྟེན་དུ་ཁྱེར་བར་གྱུར་པར་མོས་ལ་རྡུལ་ཚོན་ཆུར་བླུགས། འདབ་མ་དབུས་ཀྱི་ཤཱཀྱ་སེང་གེ་རང་གི་སྙིང་ཁར་ཐིམ་པར་མོས། སླར་ཡང༌། གང་དུ་རྡུལ་ཚོན་ཁྱེར་བའི་བུམ་པ་དེ་ཆུས་བཀང་ལ་སྔ་མ་བཞིན་ཁྱེར་ཏེ་ཞི་བའི་དོན་དུ་དཀྱིལ་འཁོར་གྱི་ཁང་པ་ལ་སོགས་པ་ལ་གཏོར་བར་བྱའོ༑

༑བ་ལྕི་བྱུགས་པའི་ཁང་པར་གཞོན་ནུ་དང་གཞོན་ནུ་མ་རྣམས་ལ་འོ་ཐུག་གི་སྟོན་མོ་བྱའོ། །དེ་ནས་ཕྲེང་བར། དེ་ནས་སློབ་དཔོན་གྱིས་ནི་ནོར། །མཁོ་བའི་ཡོ་བྱད་ཀུན་བསྡུས་ནས། །རང་ཉིད་ཀྱིས་ནི་སྤྱད་པར་བྱ། །སློབ་མ་སོགས་ཀྱིས་ཅུང་ཟད་མིན། །རྨང་འཇུག་པ་དང་རབ་གནས་དང༌། །སྦྱིན་སྲེག་འཁོར་ལོའི་ནོར་གང་ཡིན། །དེ་ཀུན་སློབ་དཔོན་ཁོ་ནའི་ཞེས། །རྡོ་རྗེ་འཛིན་པ་མཆོག་ཉིད་གསུངས། །ཞེས་པ་ལྟར་བྱ་ཞིང་ལས་ཀྱི་རྗེས་མི་མངོན་པར་བྱས་ལ། སློབ་དཔོན་དང༌། སྒོའི་སློབ་དཔོན་རྣམས་དང༌། ལས་ཀྱི་རྡོ་རྗེ་ཅན་དང༌། རྣལ་འབྱོར་མ་རྣམས་ཇི་ལྟར་འོས་ཤིང་ནུས་པས་གོ་ལ་དང་སོ་རྩི་ལ་སོགས་པས་མཉེས་པར་བྱའོ། །དགེ་འདུན་གྱི་སྟོན་མོ་དང་ཚོགས་ཀྱི་འཁོར་ལོ་བྱའོ། །དམན་པ་དང་མགོན་མེད་པ་རྣམས་ཀྱང་ལོངས་སྤྱོད་གཞན་དག་གིས་ཚིམ་པར་བྱའི། དཀྱིལ་འཁོར་གྱི་ཡོ་བྱད་ནི་ཅུང་ཟད་ཙམ་སུས་ཀྱང་མ་ཡིན་ནོ། །སྨྲས་པ། རྒོལ་བས་འཇིགས་མེད་ངེས་གསང་འབྱུང་གནས་མཆོག །རྡོ་རྗེ་རྣལ་འབྱོར་སྦས་པའི་ལམ་སྲོལ་རྣམས། །སྟོན་མཁས་ཁྱོད་དང་ངག་དབང་ལྷ་མོ་དེའི། །བཀའ་དྲིན་དྲན་པས་སླར་ཡང་ཕྱག་བགྱིའོ། །རྡོ་རྗེའི་ཚིག་ལྡན་གསང་ཆེན་གྲུབ་པའི་མཐར། །མཁས་པར་གྲགས་པའི་རྣམ་དཔྱོད་ལྡན་རྣམས་ཀྱི། །ཇི་བཞིན་རྟོགས་པར་དཀའ་ཞེས་འགྲོ་གླེང་ན། །དེང་སང་རྩད་ཅིང་དྲིས་ན་ཚིག་བཞི་ཙམ། །འཁྲུལ་མེད་ལུང་རིགས་སྨྲ་བའི་མཐུ་མེད་པར། །བླུན་པོའི་འཁོར་ཚོགས་དབུས་སུ་ལོངས་སྤྱོད་དང༌། །ཁེངས་དྲེགས་འཇིག་རྟེན་ཆོས་ཀྱིས་རྒྱགས་པ་འགས། །རས་གཅོད་སྤྱི་བརྟོལ་བྱེད་པ་འདི་མཐོང་ན། །འཇིགས་མེད་ལུགས་བཟང་རྒྱུད་སྡེ་རྒྱ་མཚོའི་དཔྱིད། །དབྱངས་ཅན་སྙེམས་སྡེའི་ལེགས་བཤད་དགོངས་པའི་རྒྱན། །མཁས་གྲུབ་ཡོངས་ཀྱི་བཀའ་ལུང་གིས་ཕྱུག་པའི། །བསྟན་བཅོས་རྟོགས་ནས་དེ་ལ་རྒྱུད་སྡེ་རྣམས། །སོ་སོར་དབྱེ་དང་མི་དབྱེ་ཕྱོགས་གཉིས་ལས། །དབྱེ་བའི་ཕྱག་ལེན་ཡོ་ག་གཙུག་དགུའི་གཞུང༌། །འཁྲུལ་མེད་མདོར་བསྡུས་ལྷན་ཐབས་ལེགས་བཤད་བཅས། །དཔག་བསམ་སྙེ་མ་འདི་ཀོ་ཁོ་བོས་སྦྱར། །བསླབ་པའི་ལེགས་བཤད་ལུང་རིགས་སྨྲ་བ་དང༌། །འཇིག་རྟེན་གྲགས་པའི་རྗེས་འབྲངས་བླུན་པོ་ཡི། །གཟུ་ལུམ་འཆལ་ཆོས་འདི་ཀོ་ཅི་ཕྱིར་མཉམ། །ལྷན་ཐབས་འདི་ན་རྒྱུད་གཞུང་མན་ངག་གནད། །འཇིགས་མེད་ལུགས་བཟང་ཕྲེང་བའི་དཀྱིལ་ཆོག་དང༌། །དེ་དོན་གསལ་བྱེད་འཇིགས་མེད་དགོངས་རྒྱན་སོགས། །ལེགས་བཤད་ཚོགས་དང་འགལ་བའི་ཆ་ཤས་ཀྱི། །ནོངས་པའི་ཉེས་ཚོགས་དྲི་མ་ཡོད་མི་སྙམ། །རྒྱ་ལ་བདག་བློ་རྒྱ་མཚོའི་སྐ་རགས་ངོགས། །ལེགས་བཤད་ལུང་རིགས་དུ་མའི་ས་བོན་ཚོགས། །རྣམ་དཔྱོད་གཤེར་གྱིས་བསྐྱེད་པའི་མྱུ་གུ་ལ། །མ་རྟོགས་བ་མོའི་ཉེས་རྒྱས་བསྒྲིབས་གྱུར་གང༌། །མཁྱེན་ལྡན་འཕགས་མ་དབྱངས་ཅན་ལྷ་མོ་ཡིས། །ལྷོ་ཕྱོགས་ཆུ་གཏེར་ལུས་མེད་བདེ་མོ་ནས། །ཐུགས་རྗེའི་རྟ་ལྗང་དབང་པོ་ཉེར་སྤྲོས་པའི། །འོད་སྟོང་ཚ་ཟེར་དྲ་བའི་འཛུམ་འོད་ཀྱིས། །དེ་ཀུན་མྱུར་དུ་གཞིག་ལ་ཀུན་མཁྱེན་གྱི། །འབྲས་བུ་སྐད་ཅིག་བོད་པའི་དཔལ་ཡོན་སྩོལ། །འདི་བརྩམས་པ་ལས་བྱུང་བའི་དགེ་ཚོགས་དག

།ཁ་བའི་མདོག་ལྟར་དཀར་བ་འདིས་མཚོན་ནས། །དུས་གསུམ་བསགས་ཡོད་འཁོར་འདས་རྣམ་དཀར་ཚོགས། །མ་གྱུར་འགྲོ་རྣམས་ཤཱཀྱ་སེངྒེ་ཡི། །གོ་འཕང་ཐོབ་ཕྱིར་བསྔོ་ཡི་གཞན་དུ་མིན། །དེ་ལྟར་བཅོམ་ལྡན་འདས་ངན་སོང་ཡོངས་སུ་སྦྱོང་བ་གཙུག་ཏོར་དགུའི་ཆོ་གའི་ལྷན་ཐབས་དཔག་བསམ་སྙེ་མ་ཞེས་བྱ་བ་འདིའང༌། འཕགས་ཡུལ་ཟླ་བས་འཕེལ་བའི་མཆིང་དབང་ཆེན་པོ་ཉིད་དུ་པཎ་གྲུབ་ཚད་ལྡན་གདེངས་ཅན་གྱི་ཚོགས་ཡོངས་ཀྱིས་ཉེ་བར་བསྟེན་པ་ལས། འགྲན་པའི་ཟླ་ཐམས་ཅད་དང་བྲལ་བ་པཎ་ཆེན་འཇིགས་མེད་འབྱུང་གནས་སྦས་པ་ཞེས་ཀླུ་དབང་གཅིག་པུ་ཉིད་དུ་གྱུར་པ་དེ་དག་གི་ཕྱག་བཞེས་ཕྲེང་བ་སྐོར་གསུམ་ཞེས་ཡིད་བཞིན་གྱི་ནོར་བུ་དཔག་བསམ་དབང་པོ་ལྟ་བུར་གྱུར་པ་དག །ནོར་བུ་ལེན་པའི་དེད་དཔོན་རྣམ་དཔྱོད་དུ་མས་ཕྱུག་པ་ཇི་ལྟ་བ་ལོ་ཆེན་ཆོས་ཀྱི་རྗེ་དཔལ་གྱིས་བོད་དུ་བསྒྱུར་བ་ཉིད། སླར་ཀརྨ་ཕྲིན་ལས་གཉིས་པ་འཇིགས་བྲལ་གསུང་རབ་གཏེར་མཛོད་སྦས་པའི་སྡེས་ནོར་བུའི་བྱ་བ་རྣམ་པ་གསུམ་ལ་འཁུ་བ་ཉིད་ལེགས་བཤད་དུ་མས་ཉེ་བར་སྤྲས་པ་དེ་ཉིད། རྩོད་དུས་ཀྱི་རྡོ་རྗེ་འཆང་ཞྭ་དམར་ཅོད་པན་འཛིན་པ་དྲུག་པ་དཔལ་གར་དབང་ཆོས་ཀྱི་དབང་ཕྱུག་ཅེས་ས་གསུམ་ན་སྙན་པའི་བ་དན་གཡོ་བ་གོར་མ་ཆགས་པ་གང་དེས་དབང་ལུང་དང༌། སྦྱིན་སྲེག་གི་ཕྱག་བཞེས། ལུང་དང་རིག་པའི་ལེགས་བཤད་སྟོང་ཕྲག་དུ་མའི་གཞའ་རིས་ཀྱི་བཀྲ་བའི་ལྕིབས་དང་བཅས་པ་བདག་ཅག་གི་བློ་གྲོས་ཀྱི་རྒྱལ་མཚན་བསྒྲེངས་པའི་རྩེར་བཀོད་པའི་མཐུས། གསང་ཆེན་རྡོ་རྗེ་ཐེག་པའི་བསྐྱེད་རྫོགས་ཀྱི་གནད་མཐའ་དག་ལ་མ་རྨོངས་པ། ཤཱཀྱའི་དགེ་སློང་རིག་པའི་གནས་བཅུ་སྨྲ་བ་འབྲི་གུང་སྐྱུ་རའི་གདུང་གི་ཐ་ཤལ་དུ་སོན་པ་རིག་འཛིན་ཆོས་ཀྱི་གྲགས་པ་ཕྲིན་ལས་རྣམ་པར་རྒྱལ་བའི་སྡེས་མིག་དམར་ཞེས་པ། ཤིང་བྱ་གྲོ་བཞིན་གྱིས་ཉ་པ། དཔལ་ལྡན་བླ་མ་དམ་པ་ཆོས་ཀྱི་རྒྱལ་པོ་གདུལ་བྱ་གཞན་དག་འདུལ་བའི་དོན་དུ་ཡང་དག་པར་གཤེགས་པ་དགེ་མཚན་རྨད་དུ་བྱུང་བའི་དུས་ཀྱི་དམར་ཆའི་བཟང་པོ་གསུམ་པའི་ཚེས་ལ།

ཆུ་ཀླུང་ནཱ་གརྫུ་ནའི་སྒྲ་འབྱིན་པའི་ངོགས། གཞུ་སྨད་སྤྲོ་ལུང་གི་ཀུན་དགའ་ར་བའི་གཟིམ་ཆུང་དབང་ལྡན་ཕོ་བྲང་དུ་མགྱོགས་པར་སྦྱར་བ་རེ་ཞིག་རྫོགས་སོ།། །།འདི་བགྱིས་དགེ་བས་ཁམས་གསུམ་སེམས་ཅན་ཀུན། །ཤཱཀྱ་སེང་གེའི་གོ་འཕང་ཐོབ་གྱུར་ཅིག། །།མངྒ་ལཾ།།